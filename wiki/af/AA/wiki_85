<doc id="112869" url="https://af.wikipedia.org/wiki?curid=112869" title="Rieldans">
Rieldans

Riel (of Rieldans) is 'n Khoisanwoord vir 'n oeroue feesdans van die Boesman, Nama en Khoikhoi. Onder die Namavolk staan die dans bekend as "Ikhapara". Dit word beskou as een van die oudste dansstyle in Suidelike Afrika en word gedans teen 'n energieke pas met vernuftige voetwerk.

Die dans is nie oorspronklik "riel" genoem nie. Deur die jare het die oorspronklike Khoi Khoitaal en Boesmantale uitgesterf en in Suid-Afrika praat hierdie bevolkingsgroepe meestal Afrikaans. In Afrikaans heet die dans gewoon die “riel” vanweë die sterk ooreenkomste wat dit het met die Skotse “reel”.

Ikhapara is afgelei van die woord khapas wat “hoed” beteken. Die hoed van die man is ’n nuttige artikel wat ingespan word om ’n dame se hand te wen.

Die riel word beskou as 'n inheemse kultuurdans.  Dit is die oudste vorm van vermaak wat reeds voor die Westerse kultuur en tradisies aan die Kaap van Goede Hoop wat in 1652 ontstaan het, deur die Khoisanvolk gebruik is vir sosiale, godsdienstige, kulturele en opvoedkundige doeleindes.

Dit is 'n eeuoue dans wat deur inheemse volkere uitgevoer is. Die eerste rieldanse is hoofsaaklik vir godsdienstige gebruik uitgevoer. Die dansers het 'n spesifieke boom gehad waar hulle een keer elke maand met nuwemaan, volmaan, byeenkomste en feeste gedans het om God te aanbid. Die dans is ook deur die jagters gedans. Die dans word uitgevoer op die maat van "boeremusiek" ( wat eers bekend gestaan het as vastrapmusiek), Nederlandse volksliedjies en siterspelerliedjies van die suide van Amerika.

Die rieldans het veral in die veertiger- en vyftigerjare hoogty gevier onder die werkersklas van die Noord-Kaap en Karoo.

Dit is 'n energieke dans wat deur die Khoisanjagters na 'n suksesvolle jagtog, goeie oes, of tydens een van die vele godsdienstige rituele en feeste om die kampvuur gedans word. Die dans was veral gewild onder plaaswerkers en skaapskeerders, wie se daaglikse aktiwiteite dikwels uitgebeeld word in die dans.

Die rieldans is 'n ware viering van ou tradisies wat nuwe uitdrukking vind in die hedendaagse vorms. Die moderne weergawe het elemente van kolonialisme soos gesien word in die gebruik van die viool en kitaar. Die uitrustings wat aangetrek word vir die dans van die riel is wat algemeen bekend is as 'werkersklas’-kleredrag.

Die mees uitstaande kenmerk van die riel is die uitmuntende voetwerk (onder meer die namastap) en energieke pas waarmee die dans uitgevoer word. Die dans word uitgevoer in die stowwerige sand rondom 'n kampvuur. As die dans uitgevoer word, staan die stof behoorlik uit die grond uit en vandaar die Afrikaanse spreekwoord: "Dans dat die stof so staan".

Die unieke dans word deur 'n groep dansers uitgevoer. Hulle dans meestal in sirkelformaat. Hierdie dans bestaan uit kulturele bewegings (gebare) en word dikwels gebruik om 'n storie te vertel. Die helder kleure van die verskillende pronkdiere word ook uitgebeeld in die kenmerkende kleurvolle kostuums van die dansers.

Die danspassies "vertel" stories. So kan die liefdesspel tussen man en vrou uitgebeeld word. Die manlike danser gebruik sy baadjiepant, sy arm of sy hoed wat hy in sy hand vashou, om "vlerk te sleep" by 'n vroulike danser. Mannetjievoëls maak gebruik van hulle vlerke om die aandag van vroulike geveerdes op hulle te vestig. Die Afrikaanse idioom, "om vlerk te sleep", kom juis van hierdie gewoonte af. Op hierdie manier probeer die man die meisie vra om te dans of bloot om haar aandag te trek. Die dansers maak ook gebruik van verskillende bewegings en gebare om diere na te boots. Skoenlappers,meerkatte, bokke, slange en bobbejane word al dansende meesterlik uitgebeeld. Die spoggerige optrede van voëls soos die duif, hoenderhaan, kalkoen en volstruismannetjie word ook op hierdie manier nageboots. Die dansers kan ook bokspring, galop en pronk – nes 'n klomp spoggerige perde.

Daar is ook die immer gewilde bobbejaandans of uitbeeldings van die werkomgewing, soos die perdegalop, die skeer van skape of die bokwagter wat met sy bokke werk. Alledaagse gebeure, soos die uitvoering van gewone huistake word ook meesterlik uitgebeeld. Die taak om oortollige as van die askoeke (brood wat gaargemaak word in warm as) te verwyder, word pragtig weerspieël met die "slaan van die askoek" beweging. Die regtervoet word sekuur bokant die linkerknie – of omgekeerd – geklap, om die klank van die twee askoeke wat teen mekaar geslaan word, weer te gee.

Rieldans word gekenmerk deur lewendige, energieke musiek. Die musiekinstrumente wat gebruik word, is onder andere die ramkie. Die herkoms van die naam "ramkie " is ontleen aan Khoidialek. Hulle het dit 'n ramgi-b genoem. Dit was die naam wat hulle gegee het aan 'n instrument bestaande uit onder meer 'n boog en 'n snaar. Vandag kan so 'n instrument tot 9 snare hê. Hulle maak ook gebruik van blikkitare, handgemaakte viole (baie basies) of soms word 'n trekklavier, mondfluitjies of banjo's ingespan om die dansers se voete aan die beweeg te hou.

In 'n poging om hierdie seldsame en ou dans te bewaar vir die nageslagte, het die Afrikaanse Taal- en Kultuurverening (ATKV) die rieldansprojek amptelik in 2006 as een van hul kulturele gemeenskapsprojekte geloods. Plaaslike uitdunrondes vind in elke streek plaas. Hierdie spanne dring dan deur tot die groot finaal, waar die top rieldansers van regoor Suid-Afrika dit "uit dans" vir die eer om gekroon te word as Suid-Afrika se toprieldansers.

Die projek het aanvanklik begin met net vier groepe en binne vier jaar het hierdie kultuurgebeurtenis gegroei tot een van die ATKV se suksesvolste kulturele projekte.

In Julie 2015 het die "Nuwe Graskoue Trappers" en hul orkes uit Wuppertal, deelgeneem aan die Wêreldkampioenskap van Uitvoerende Kunste. Dit is 'n internasionale kulturele kompetisie in Los Angeles, VSA. (https://www.youtube.com/watch?v=ceVCpPNnXvc&authuser=0)  Die groep het 14 goue en agt silwer medaljes in die senior danskategorie gewen. Die orkes het ook sewe silwer medaljes in die senior instrumentkategorie gewen. Die trofee vir die Beste Dansgroep in die opeklas, is ook deur hulle gewen.


</doc>
<doc id="112870" url="https://af.wikipedia.org/wiki?curid=112870" title="Onbevlekte soldaat">
Onbevlekte soldaat

Die Onbevlekte soldaat ("Myripristis vittata") is 'n vis wat wydverspreid voorkom in die Stille- en Indiese Oseane asook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Immaculate soldier".

Die vis word tot 20cm groot en is eenvormig rooi-oranje. Die dorsalevinne het wit punte en die anale- en bekkenvinne se rante is wit. Anders as by ander soldaatvisse het die vis nie 'n donker streep agter die kieu-openinge nie.

Hulle leef in aflandige rots- en koraalriwwe in water wat 15 tot 80m diep is. Gedurende die dag leef die visse in groot groepe saam naby grotte of rots oorhange. Hulle vreet hoofsaaklik soöplankton en word soms gesien waar hulle onderste bo swem teen grot dakke.





</doc>
<doc id="112872" url="https://af.wikipedia.org/wiki?curid=112872" title="Sabel-soldaat">
Sabel-soldaat

Die Sabel-soldaat ("Sargocentron spiniferum") is 'n vis wat wydverspreid voorkom in die Stille- en Indiese Oseane, die Rooisee en aan die ooskus van Afrika tot by die noorde van KwaZulu-Natal. In Engels staan die vis bekend as die "Sabre squirrelfish".

Die vis word tot 45cm groot en is een van die grootste spesies van die familie "Holocentridae". Die vis is rooi en skubbe het silwer rantjies. Die snoet is lank, nou en plat. Die vinne is rooi-geel en daar is 'n stekel op die wange, wat moontlik giftig kan wees.

Hulle leef in aflandige koraalriwwe in water wat tot 120m diep is. Hulle is alleenlopers of kom in pare voor, gewoonlik naby grotte of skeure bedags. Hulle vreet krappe en garnale snags. Die vis word selde gesien.





</doc>
<doc id="112874" url="https://af.wikipedia.org/wiki?curid=112874" title="Seemot">
Seemot

Die Seemot ("Eurypegasus draconis") is 'n vis wat raar in Suid-Afrikaanse waters is. Die vis is wydverspreid in die westelike Stille Oseaan en die Indiese Oseaan. Dit kom voor in die Rooisee en aan die ooskus van Afrika suidwaarts tot by die suidelike Oos-Kaap. In Engels staan die vis bekend as die "Seamoth".

Die vis word tot 10cm groot. Die vis se voorkoms is ongewoon met die snoet lank, nou en plat. Die pektoralevinne lyk soos vlerke met 'n ligte rant. Die vis is goed gekamoefleer weens sy bont voorkoms. Sy voorkoms pas aan by die omgewing. Hulle leef in sand, modder, gruis en seegras op die bodem in water wat 1 tot 90m diep is.

Die vis kom gewoonlik in pare voor met die mannetjie wat die wyfie volg. Hulle gebruik hul bekkenvinne om op die bodem te loop. Die vis vreet soöplankton en ongewerweldes gedurende die dag.





</doc>
<doc id="112876" url="https://af.wikipedia.org/wiki?curid=112876" title="Gasterosteiformes">
Gasterosteiformes

Gasterosteiformes is 'n vis-orde wat hoort tot die klas "Actinopterygii".

Daar is twee sub-ordes wat hoort tot die orde Gasterosteiformes:





</doc>
<doc id="112881" url="https://af.wikipedia.org/wiki?curid=112881" title="Dubbelent-pypvis">
Dubbelent-pypvis

Die Dubbelent-pypvis ("Trachyrhamphus bicoarctatus") is 'n vis wat voorkom in die westelike Stille Oseaan en die Indiese Oseaan; meer spesifiek in die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Double-ended pipefish".

Die vis word 40cm lank met lang, slank en skraal lyf met 'n klein stertjie. Die lyf is bedek met groen, bruin, wit en geel met klein spikkeltjies; soms het dit klein wit vlekke op. Dit lyk amper soos 'n gebuigde stok. 

Die vis leef in beskermde koraal- en rotsriwwe in water wat 1 tot 42 m diep is op rommel, sand en seegras beddings. Hulle word dikwels gesien op die sand met die kop gelig of dit dryf soos rommel. Die vis is 'n alleenloper en beweeg stadig. Hulle vreet soöplankton.





</doc>
<doc id="112883" url="https://af.wikipedia.org/wiki?curid=112883" title="Bloustreepte-pypvis">
Bloustreepte-pypvis

Die Bloustreepte-pypvis ("Doryrhamphus excisus") is 'n vis wat voorkom in die Stille- en die Indiese Oseane; meer spesifiek aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bluestripe pipefish".

Die vis word 7cm lank en is klein en oranjebruin met 'n blou streep op die sye wat strek van die snoet tot by die stert. Die stert is rond met 'n oranje merk op die basis waarop 'n enkel kol is.

Die vis leef in aflandige koraal- en rotsriwwe in water wat 8 tot 45 m diep is. Hulle leef op rotslyste, skeure en die dakke van grotte. Die vis is alleenlopers of kom in pare voor en is territoriaal van aard. Partkeer swem hulle onderste bo; hulle is ook skoonmakers vir ander visse deur parasite te verwyder. Hulle vreet soöplankton en klein ongewerweldes.





</doc>
<doc id="112885" url="https://af.wikipedia.org/wiki?curid=112885" title="Eben Venter">
Eben Venter

Eben Venter (1954- ) is ’n Afrikaanse skrywer.

Ebenhaezer Venter is op 29 September 1954 in die distrik Burgersdorp in die Noordoos-Kaap gebore as een van drie kinders (twee seuns en ’n dogter) en hy word groot op die skaapplaas Die Vlei in die distrik. Hy word na sy oupa genoem en sy naam beteken in Hebreeus “klip van hulp”. Sy ouers is die boere Willem Frederik Venter en Maureen van den Heever (kleindogter van Daantjie van den Heever), lidmate van die Gereformeerde Kerk. Hy matrikuleer aan Grey Kollege in Bloemfontein, waar die letterkundige en skrywer Charles Malan een van sy onderwysers is. In hierdie tyd word hy ook geboei deur Etienne Leroux wat sy kinders by die koshuis aflaai, maar nie na voorkoms of optrede soos ander ouers was nie. Na sy verpligte jaar militêre diensplig in die Lugmag (waar hy ook in Angola diens doen) studeer hy verder aan die Potchefstroomse Universiteit vir Christelike Hoër Onderwys. Hy studeer eers in die Teologie, maar verander gou sy studierigting en behaal ’n B.A.-graad in Filosofie. Later behaal hy sy B.A. Honneurs-graad by die Randse Afrikaanse Universiteit en sy M.A.-graad in Filosofie aan die Universiteit van Port Elizabeth met ’n verhandeling oor die latere, melancholiese filosofie van Max Horkheimer. Hy skryf in vir ’n doktorsgraad in die Filosofie, wat hy nie voltooi nie. Na ’n jaar oorsee skryf hy vir ’n ruk kopie vir ’n reklame-agentskap, doseer as junior lektor Filosofie aan die Randse Afrikaanse Universiteit, werk vir ’n kort ruk as joernalis by die "Sunday Times" en boer dan vir ’n ruk op die familieplaas.

Wanneer hy tydens die noodtoestand in die tagtigerjare opgeroep word vir ’n weermagkamp om diens te gaan doen in die townships, emigreer hy eerder in Augustus 1986 na Australië. Hier werk hy eers in Sydney in sy ouer broer, wat op daardie stadium met die sangeres Clarabelle van Niekerk getroud was, se restaurant. Daarna word hy mede-eienaar van die vegetariese restaurant Wild Rice Wholefood Café in St. Kilda in Melbourne. In Australië ontmoet hy die Ier Gerard Dunlop, ’n landskap-argitek, wat sy lewensmaat word. Hy neem in hierdie tyd Australiese burgerskap aan en verdiep hom later ook in die studie van die Boeddhisme, ’n invloed wat in sy werk weerklank vind. Hierdie studie sluit egter nie Christenskap vir hom uit nie. Vir die skryf van sy boek “"Foxtrot van die vleiseters"” huur hy vir vier maande ’n huisie in die noordweste van Ierland in die Donegal-graafskap en voltooi die boek daarna in België. In 1995 keer hy tydelik terug na Suid-Afrika, huur ’n huis in Prins Albert in die Karoo waar hy hom weer afsonder, en begin skryf aan “"Ek stamel ek sterwe"”. Met sy terugkeer na Australië werk hy in ’n internetkafee. In 2002–2003 bedryf hy en Gerard die restaurant The Long Table op die Mornington-Skiereiland in Melbourne, maar hulle verkoop die restaurant in Augustus 2003

In November 2003 keer Eben terug na Suid-Afrika om sy pa by te staan in sy laaste maande en vestig hom op Prins Albert in die Karoo. Van hierdie tyd af bly hy om die beurt hier en in Lismore in Nieu-Suid-Wallis in Australië saam met Gerard. Gedurende April en Mei 2005 bied hy klasse in Kreatiewe Skryfwerk aan by die Adam Mickiewicz Universiteit in Poznań in Pole, asook by die Skool van Neerlandistiek aan die Palacky Universiteit in Olomouc in die Tsjeggiese Republiek. In 2007 spandeer hy etlike maande as inwonende skrywer in Wassenaar in Nederland by die Netherlands Institute for Advanced Studies in Literature. Hy behartig vir ’n ruk die rubriek “"Brouhaha"” vir "By", bylaag tot "Die Burger" en "Beeld". In 2015 is hy betrokke by skryfopleiding van voornemende skrywers by die skryfskool van die Breytenbach-sentrum op Wellington.

Sy belangstelling in stories en skryf word vroeg aangewakker deurdat sy pa en ander voorgeslagte goeie storievertellers was. Sy debuut is met die kortverhaalbundel “Witblitz”, waarin die geweld van die grensoorlog en die politieke geweld van die tagtigerjare in Suid-Afrika en die effek daarvan op mense van alle kleure met rou realisme en in kru taal uitgebeeld word. Hierdie bundel kry, vermoedelik weens die anti-estetiese aard daarvan, nie groot aandag tydens publikasie nie en is nog nie aanduidend van die statuur wat hy later met sy skryfwerk bereik nie. “"Die donner in Boetiefanie se kop"” word later in “"Forces’ Favourites"” opgeneem en word só ’n baie bekende verhaal in ons grensliteratuur.

Later publiseer hy ook die kortverhaalbundel “Twaalf”, waarin hy die komplekse aard van die mens ondersoek, veral die mens wat hom by veranderende omstandighede moet aanpas. Die temas van afskeid, vertrek en aanpassing word ondersoek, met die tragiek van die menslike kondisie telkens net onder die oppervlak. Die titels van die verhale is telkens die naam van ’n karakter, wat die mensgerigtheid aandui en die leser daarop voorberei dat die reaksie op gebeure hier sentraal staan, eerder as die gebeure self. “"Leo"” is ’n hoogtepunt, waar die titelkarakter se dood nader en hy op ’n winternag vir oulaas deur die strate van Burgersdorp gaan stap. Op hierdie staptog kom hy, soos sy naamgenoot in “"Ulysses"” van James Joyce, talle mense teë, veral swart mense. Bowenal word hy gedwing om homself te konfronteer. Hy herbeleef verskeie herinnerings, wat hy nou op geestelike wyse kan ervaar en interpreteer. Hierdie bundel is ’n groot vooruitgang op sy debuutbundel, veral deur die karakteruitbeelding en die hegte bou van die verhale. Die titel dui reeds op die uiteenlopende aard van die karakters, waarin man en vrou, wit en swart, oud en jonk, Australiër en Suid-Afrikaner almal aan die bod kom. Deurlopend in al die karakters is die insig in die tragiek van die menslike kondisie.

“Brouhaha” (wat “kommosie”, “oproer” of “drukte” beteken) is ’n keur uit die rubrieke wat in “"By"” verskyn het. Die aard van die rubrieke is uiteenlopend, aangesien sommiges as kortverhale kan deurgaan en die boek ook ’n aantal resepte bevat. In die stukke behandel hy baie onderwerpe, met mense en die menslike toestand as die deurlopende draad. Die bundel word in drie afdelings verdeel, met die eerste die persoonlike perspektiewe, die tweede die avonture van die fiktiewe held Stoney (’n sukkelende sjef in Bellville) en die derde ’n aantal resepte. Talle van sy kortverhale word in versamelbundels opgeneem, onder meer in “"The New Century of South African Short Stories"”, “"Forces’ Favourites"”, “"Borde borde boordevol"”, “"Soort soek soort"” en “"Liefde loop ver"”.

Dit is egter met sy romans wat hy sy grootste bydrae tot die Afrikaanse letterkunde maak. “Foxtrot van die vleiseters” beeld die ou Suid-Afrika in die noodtoestand aan die einde van die apartheidsera uit, met snel opeenvolgende episodes wat reeds deur die dans van die titel gesuggereer word. Hierin word die reaksie en interaksie van ’n ou en ’n jonger generasie op die snelle veranderinge in die land ondersoek. Die middelpunt is ’n “gemiddelde” boerefamilie in die Middel-Karoo / Oos-Kaap op die plaas Wildeperdehoek, wat self geraamtes in die kas het in die vorm van ’n buite-egtelike maar verswygde kind van ’n voorsaat. Petrus Steenekamp, seun van Hendrik Douw en Iris, tree op as die vernaamste verteller en dokumenteer opmerkings en afleidings aangaande die gebeure rondom hom. Dit blyk gou dat hy die enigste een op die plaas is wat die swart mense se menswees respekteer, terwyl ander wit mense hulle hoofsaaklik as nuttigheidsartikels hanteer waarvan ontslae geraak word wanneer dit nie meer benodig word nie. Hierdie miskenning is tiperend van ’n hele geslag en stook die opstandsvuur. Die aksie en beelding verskuif van die plaas na die stad met ’n groot aantal karakters en insidente, telkens teen die agtergrond van oproer en ervarings van geweld. Tussendeur is daar eindelose gesprekke, partytjies en seksuele speletjies waardeur ’n samelewing op die rand van groot verandering gekenmerk word. Die leegheid van die karakters se lewens en die lewenswyse of niks ooit sal verander nie, word goed uitgebeeld. Die W.A. Hofmeyr-prys word in 1994 toegeken aan “"Foxtrot van die vleiseters"” en die boek is in dieselfde jaar ’n naaswenner van die ATKV-prys. Dit word ook in Duits en Nederlands vertaal.

“Ek stamel ek sterwe” beeld die langdurige stryd teen vigs en uiteindelike dood uit, gebaseer op die lewe van die skrywer se broer, en word in Engels vertaal as “"My beautiful death"” en in Nederlands as “"Ik stamel ik sterf"”. Die hoofkarakter, Konstant Wasserman, maak as ek-verteller gebruik van ’n bewussynstroom tegniek om sy ervarings en veral die aangrypende meedoënlose aftakeling van sy liggaam te beskryf. Sy verkrampte plattelandse oorsprong beklem hom en hy besluit om na Australië te emigreer, maar spandeer eers tyd in Johannesburg, waar sy vriendin Deloris hom aan die naglewe van seks, drank en dagga voorstel. Hier ontmoet hy die uitgewekene Jude, wat ook in die proses van emigrasie is en hulle begin reeds hier saambly. Hy neem afskeid van sy onskuldige skoolvriendin Martie, sy pa (wat hy voel hom nooit erken het nie) en die dominee, wat ’n poging tot afskeid van sy vroeëre lewenswyse en waardes en van die patriargale stelsel verteenwoordig. Ten spyte van die uiterlike afskeid, is sy agtergrond egter onlosmaaklik deel van hom en neem hy nooit afskeid daarvan nie. In Australië maak hy nuwe vriende, maar word ook feitlik die ondergeskikte kneg van die ontroue Jude. Konstant begin werk as skottelgoedwasser in die vegetariese restaurant wat aan Shane behoort en word later sjef en neem selfs waar as bestuurder. Sy nuwe lewenstyl veroorsaak dat die simptome van vigs begin kop uitsteek. Ten spyte van die onafwendbaarheid van die einde, slaag die ek-verteller daarin om tot die einde die leser intens betrokke te maak by die persoonlike tragedie wat hom afspeel. Met die aantasting van een na die ander liggaamsfunksie, is sy grootste vrees dat sy breinfunksie ook aangetas sal word, wat dan ook teen die einde gebeur, wanneer hy begin stamel om die titel van die roman in werking te stel. Net voor die einde kom daar geestelike bevryding met die vereniging met die familie en die versoening met die Oos-Kaapse verlede. Ten spyte van die tema slaag Venter daarin om met humor, verrassende taalgebruik en ’n bestekopname van verlore onskuld die swaarmoedigheid op te lig. In ’n meningsopname onder kenners word dit beskou as een van die beste romans in Afrikaans, met groot lof veral vir die uitbeelding sonder sentimentaliteit van die sloping wat met die siektegeskiedenis gepaardgaan. In 1997 word die W.A. Hofmeyr-prys aan “"Ek stamel ek sterwe"” toegeken.

“My simpatie, Cerise” het ’n ligter aanslag. Robert Mackie, die Ierse tuinier van die ryk egpaar Roland en Cerise Fox, verkry toegang tot die sosiale aksie wat in die hoë kringe van Melbourne in Australië plaasvind. Die roman belig die verhouding tussen Cerise en haar man soos Robert dit mettertyd uitpluis, met teenstelling die invloed wat sy eie werkersklasgesin op sy lewe gehad het. Roland is ’n grensloos ambisieuse man, smagtend na groter rykdom en status en sonder herkenbare morele basis. Hy is vals, agterbaks, ’n leuenaar en fisies en emosioneel wreed, wat in alles ’n kompetisie sien wat hy tot elke prys moet wen. Cerise daarenteen leef in eensaamheid agter die gordyne van haar huis en is vasgevang in ’n vervelige bestaan. Tussen haar en Robert ontwikkel daar later seksuele spanning. Venter slaag daarin om die leë lewe van die rykes, hulle patetiese strewe om hulleself as ’n hoër klas as ander mense te vestig en die essensiële leegheid en doelloosheid van hulle bestaan in fyn prosa saam te vat. Hierdie lewe en die gevolge daarvan verwek die simpatie van die titel.

“Begeerte” se titel verwys na die mite van Psige en Eros, waar Psige deur ’n pyl uit Eros se boog getref word en onmiddellik gevul is met begeerte na hom. Die roman vertel die verhaal van die verhouding en huwelik van Madelein Baadnis en Bill Scheiffer, waar Madelein ondanks alles wat gebeur steeds gevul word met begeerte na Bill. Hy was ’n soldaat in Noord-Afrika tydens die Tweede Wêreldoorlog en na sy terugkeer word hy ’n leidende figuur in die Transkei van daardie jare. Die agtergrond van die verhaal is hierdie geskiedenis, asook die politieke ontwikkeling van Suid-Afrika in ’n apartheidstaat. Bill kan hom nie net tot ’n monogame verhouding verbind nie en het voor en na die huwelik verskeie verhoudings. In ’n verhouding met die Xhosa-vrou Girlie verwek hy ’n kind (Tommie), waarna hy gewelddadig tot sy einde kom en Girlie en haar medepligtiges van moord beskuldig word. Madelein se begeerte is om die kind aan te neem om sodoende iets van hom terug te kry, maar sy stuit haar teen die politieke en sosiale konvensies van die tyd. Die kind self moet veg om sy eie identiteit te vestig. Verlies is ’n belangrike subtema in die verhaal. Soos in sy vorige romans verteenwoordig etes of onthale dikwels belangrike keerpunte in die gebeure. “"Begeerte"” verower in 2004 die W.A. Hofmeyr-prys en is in dieselfde jaar ook op die kortlys vir die M-Net-prys en die RAU-prys.

“Horrelpoot” (“"Trencherman"” in Engels) is ’n verhaal oor die boosheid in die mens, geskoei op die lees van Joseph Conrad se “"Heart of darkness"”. Die verhaal speel in ’n distopiese toekomstige Suid-Afrika af, wat grootliks verval het onder wanbestuur en is veral ’n ondersoek na die Afrikaner se kollektiewe vrees. Martin Louw (bekend as Marlouw) en sy suster Heleen het na die dood van hulle ouers die familieplaas Ouplaas aan die swart plaaswerkers, die Hlongwane- en Zuka-families, oorhandig. Hulle woon nou in Melbourne, maar Heleen se seun Koert keer terug na die familieplaas in Suid-Afrika, waar hy in samewerking met die swart plaaswerkers ’n vleismonopolie vestig gegrond op afdreiging en veediefstal. Na ’n laaste vreemde e-pos verdwyn Koert en Marlouw kom na Suid-Afrika om hom te soek en hierdie reis word ook ’n reis na binne. Die Suid-Afrika waarna hy kom, is verwoes. Koeberg het ontplof en die land is letterlik (en figuurlik) in duisternis gehul, almal wat kon het die land reeds verlaat en diegene wat oorbly, probeer in die grootste ellende oorleef. Hy vind die hart van die donker (die boosheid en die vrees) in die samelewing en die mens. Die titel is na aanleiding van Marlouw se gebrek, maar simboliseer ook die kollektiewe vrees van dertien geslagte wat hy soos ’n liggaamlike las saam met hom dra, ’n fisiese teken van sy Oidipale geding met sy ouers en voorgeslagte. Dit is die sielkundige uitwerking van hierdie vrees wat hy moet konfronteer en die roman stel die vraag of vrees ooit iets anders as bevooroordeeld kan wees. Twee pole van Afrikanerskap word hier belig, naamlik Marlouw se herinneringe en nostalgie en aan die ander kant Koert se selfsugtige magsbeheptheid en korrupsie. In 2007 is “"Horrelpoot"” op die kortlys vir die toekenning van die Universiteit van Johannesburg-prys.

“Santa Gamka” is die verhaal van die bruin plaaswerkerseun Lucky Marais, wat homself na die koms van demokrasie uit armoede probeer ophef deur as manlike prostituut vir beide mans en vroue op te tree en deur sy ervarings ’n mate van volwassenheid en selfsinsig bereik. ’n Sentrale motief in die roman is die stryd teen toenemende domheid, wat gepaardgaan met ’n doelgerigte strewe na sin en betekenis. Lucky is vasbeslote om weg te kom van ’n wêreld waarin alkohol seëvier (die wêreld van sy pa) en soek na ’n lewe met beter gehalte, waarin liefde ’n sterk rol sal speel. Die Karoo waarin die verhaal afspeel is ’n milieu waar rassisme, armoede, droogte en geweld hoogty vier. Deur sy aksies daag Lucky die wanbalanse tussen rasse, ouderdomsgroepe en ekonomiese welvarendheid uit en verteenwoordig sy seksmaats verskillende voorbeelde van hierdie verskillende samelewingsklasse. Hy vertel sy verhaal vanuit ’n pottebakkersoond, waarin hy gesit is om dood te brand en slegs enkele minute van sy lewe oor het. Die boek word veral gekenmerk deur die besondere gebruik van Afrikaans, waarin die manier van praat en gesegdes van die mense outentiek aandoen en terselfdertyd karakteropenbarend is. “"Santa Gamka"” verower in 2010 die M-Net-prys, die W.A. Hofmeyr-prys en die ATKV-Prosaprys en is in dieselfde jaar op die kortlys vir die toekenning van die Universiteit van Johannesburg-prys. Die roman word ook deur Jaco Bouwer vir die verhoog verwerk en onder andere by 2015 se KKNK opgevoer.

Die manuskrip van “Wolf, wolf” is in 2012 op die kortlys vir die toekenning van die pryse vir NB-Uitgewers se Groot Romanwedstryd. Die titel het assosiasies met die seun wat eenkeer te veel “wolf, wolf” geroep het; die simbool van die wolf as die dood en die kinderspeletjie waarin die deelnemers hulle aan die grille en giere van ’n “wolf” moet onderwerp. Hierin fokus Venter op die traumatiese en komplekse verhouding tussen ’n gay seun en sy pa. Die verhaal word vertel uit die wisselende perspektief van die vader, Benjamin (wat in Hebreeus “seun van reg” beteken), die seun Mattheüs (wat in Hebreeus “geskenk van God” beteken) en Mattheüs se vriend Jack (of Jakob wat in Hebreeus “volhou met God” beteken). In die lewens van die drie hoofkarakters kan die liefde vir God en mens egter nie verwesenlik word nie. Die outokratiese blinde pa, Benjamin Duiker, is sterwend aan kanker en aangewese op die hulp van Mattheüs, sy 32-jarige seun wat na vier jaar se afwesigheid na sy ouerhuis terugkeer om sy vader te versorg. Benjamin het met die jare sagter geraak en Mattheüs het besef dat die kwaad wat sy pa hom in die verlede aangedoen het dalk meer te doen het met sy pa se eie gemoedstoestand as met hom, maar hulle is steeds nie intiem nie en kan nie goed met mekaar kommunikeer nie. Mattheüs onttrek hom gedurig van sy pa se geselskap om hom eerder te verdiep in pornografie op die Internet. Benjamin begin dan sy gedagtes op band opneem om die stiltes baas te raak. Mattheüs se minnaar, Jack van Ryswyk, verloor sy werk as koshuisvader by ’n private skool en daag dan met ’n wolfmasker by Benjamin se Kaapse herehuis op en Mattheüs neem hom in teen die uitdruklike bevel van sy vader. Mattheüs het ’n ernstige voorneme om ’n sukses van sy wegneemeetplek in Observatory te maak, maar sy indiensneming van die Kongolese vlugteling Emile Youlou blyk later rampspoedig te wees. In aansluiting by die titel van die roman en die kinderspeletjie wat dit oproep (“Wolf, wolf, hoe laat is dit?”), is die slinkse manipulasie en onderduimsheid van karakters in hulle verhouding tot ander deurgaans ’n motief. Teen hierdie agtergrond is daar ’n aantal verrassende verhaalwendings. Die roman bied perspektief op die rol van gay kinders wat as primêre versorgers na hul ouers moet omsien, ten spyte van die ouers se afkeur in die kinders se leefstyl. So word dit ook ’n intense ondersoek na die verhouding tussen pa en seun en die magteloosheid van ’n man wat bitter min uit die verlede kan neem om hom toe te rus vir ’n lewe in ’n snel veranderende bestel. Die nadelige gevolge van die patriargale heteroseksuele perspektief en samelewing op die psige van gay kinders word treffend uitgebeeld, asook die sosiale knelpunte waarmee Suid-Afrika toenemend te doen het, soos brose rasseverhoudings, korrupsie en misdaad. Die Engelse weergawe van “"Wolf, wolf"” (vertaal deur Michiel Heyns) verskyn gelyktydig met die Afrikaanse weergawe, terwyl die Brits-Australiese uitgewer Scribe die boek ook in hierdie lande uitreik. “"Wolf, wolf"” is in 2014 die wenner van die KykNet-Rapport-prys en is in dieselfde jaar op die kortlys vir die toekenning van die W.A. Hofmeyr-prys en die Universiteit van Johannesburg-prys. Die Engelse weergawe is in 2014 op die kortlys vir die toekenning van die Sunday Times-fiksieprys en die Engelse Universiteit van Johannesburg-prys.

Eben word gekies om vanaf die begin van 2008 in Wassenaar in Nederland op te tree as inwonende skrywer by die Netherlands Institute for Advanced Studies in Literature. Benewens Engels word sy boeke ook in Duits en Nederlands vertaal. By die Woordfees van 2010 verower hy die tweede prys as woordkunstenaar. 

















</doc>
<doc id="112887" url="https://af.wikipedia.org/wiki?curid=112887" title="Afkappingsteken">
Afkappingsteken

Die afkappingsteken of apostroof ( ' ) is 'n leesteken wat gebruik word in sekere woorde se meervoude.

Dit word voor die s gebruik wanneer die enkelvoud eindig op 'n i, o, u of beklemtoonde a). Die volgende is voorbeelde:

Meervoude waar die afkappingsteken gebruik word:


Meervoude waar afkappingsteken nie gebruik word nie:




</doc>
<doc id="112889" url="https://af.wikipedia.org/wiki?curid=112889" title="Rondalia">
Rondalia

Rondalia was in die tweede helfte van die 20ste eeu 'n groot Suid-Afrikaanse verskaffer van vakansiehuisvesting en bystand aan die reisende publiek.

Rondalia het 'n uiteenlopende reeks dienste aan sy lede verskaf. Die organisasie het verskeie vakansieoorde besit. Vanuit sy hoofkantoor in Pretoria en takkantore landwyd is die tyskrif Die Mylpaal uitgegee, 'n toerklub bestuur, noodpadbystand verleen, reisadvies verskaf en 'n reisburo gehad. Verder is motor- en lewensversekering vir die lede gereël. Ook het die organisasie motortoetssentrums, hersteldiens- en duikklopwerkswinkels bedryf. Die stigter Christo A. Bischoff en sy broer het beding vir die regte van motoriste.

Rondalia se vakansieparke het almal mettertyd oorgegaan in die hande van ander organisasies. Die ATKV bestuur nou Goudini Spa by Worcester, Drakensville en Buffelspoort. Forever Resorts beheer tans die oorde by Tshipise vakansieoord, Swadini, Loskop en Gariepdam. In KwaZulu-Natal is die oord by Hibberdene nou bekend as Pax Doma. Dan was daar ook nog Rondalia Oog ('n gewilde warmbron by Naboomspruit) en die Letaba Natuurreservaat (Die Eiland).

Rondalia het op 30 Augustus 1955 begin met die stigting van 'n vakansieoord by Hibberdene. Op 1 April 1957 het die Rondalia Toerklub hieruit ontwikkel. Die doel was om die Afrikaner 'n vastrapplek in die ontluikende toerismebedryf te gee. Dit moes dien as 'n mededinger vir die meer Engelsgesinde AA. In 1966 is die RAC in Suid-Afrika deur die AA oorgeneem en in die 1980's het die AA ook dele van sy mededinger Rondalia geabsorbeer.

Die naam "Rondalia" is afgelei van die aanvanklike vakansiehuisvesting, die rondawel.



</doc>
<doc id="112890" url="https://af.wikipedia.org/wiki?curid=112890" title="Samuel Zwaartman">
Samuel Zwaartman

H.W.A. Cooper (*1842– †1894) is ’n Suid-Afrikaanse regsgeleerde wat onder die skuilnaam Samuel Zwaartman onbedoeld baanbrekerswerk vir die gebruik van Afrikaans as skryftaal lewer.

Henry William Alexander Cooper (wat onder die skuilnaam Samuel Zwaartman skryf) is in 1842 in Rondebosch in Kaapstad gebore. Hy is die seun van ’n Engelsman en ’n Ierse vrou, ’n mejuffrou Sarah Byrne, wat in Brighton in Engeland getrou het en daarna na Suid-Afrika verhuis.

Cooper gaan in Kaapstad skool en gee later onderwys op Plettenbergbaai, Knysna en Oudtshoorn, waar hy sy eie kosskool gehad het en onder meer in Nederlands onderrig gegee het. In hierdie tyd studeer hy ook in die Teologie.

Op 23 Oktober 1866 word hy deur regter Watermeyer geëksamineer en toegelaat as beëdigde vertaler in Engels en Hollands. Hy vestig hom hierna in 1870 op Fraserburg en praktiseer as die eerste wetsagent op hierdie dorp, hoewel hy nooit in die Kaapkolonie as advokaat of prokureur toegelaat is nie.

Op Fraserburg raak Cooper betrokke in ’n verhouding met ’n goewernante, waarna hy weens die gemeenskap se argwaan die dorp haastig verlaat. In 1873 word hy in die Transvaal na ’n eksamen as advokaat en prokureur toegelaat en werk ook vir ’n kort rukkie in die kantoor van die prokureur-generaal, James Buchanan.

Ná die ontdekking van die Oos-Transvaalse goudvelde word hy op 29 Julie 1874 waarnemende landdros vir Lydenburg en in 1875 landdros. Sy werk was veeleisend en die wederstrewige delwers, geweersmokkelaars en oproerige swart kapteins het sy taak sodanig versuur dat hy einde 1875 sy ontslag aangevra het, maar dit nie gekry het nie.

Die Zuid-Afrikaansche Republiek verklaar oorlog teen hoofman Sekhukhune in 1876 nadat ook Cooper sy verslag uitgebring het, en Cooper neem self aan die oorlog deel. Die afloop en gevolge van die oorlog het die onrus onder die burgers teen die regering laat voortduur. Toe Cooper openlik hul kant kies en ’n protesstuk onderteken, word hy as amptenaar ontslaan. Op versoek van die plaaslike burgers willig hy in om hom vir die Volksraad verkiesbaar te stel, maar die Britse anneksasie van Transvaal in April 1877 vind plaas voordat daar ’n verkiesing kon wees.

Na die stigting van die Transvaalse Hooggeregshof in 1876 moet hy saam met al die ander regspraktisyns weer aansoek doen om toelating om as prokureur en advokaat te praktiseer. Hy verhuis dan in 1877 weer na Pretoria, waar hy eers onder sy eie naam praktiseer, maar later deur samesmelting in 1884 lid word van die firma Cooper en Paul Maré. Hierdie firma word later Cooper en Scholtz, met Cooper die senior lid wat naam verwerf in verband met die maatskappyreg. Nog later word die firma opgeneem in die groot firma MacIntosh en Cross. Hy is ook stigterslid van die Komitee van die voorganger van die Staatsbiblioteek in 1878. Volgens die notule het hy die eerste vergadering in 1878 bygewoon en in 1887 was hy steeds lid van die Komitee. In 1888 gaan hy vir mediese behandeling na Londen, maar vind dat hier soveel werk is met betrekking tot die Transvaalse goudvelde dat hy as verteenwoordiger van sy firma hier aanbly tot 1892, toe hy terugkeer na Pretoria. In opdrag van die Transvaalse Regering is hy ten behoewe van die NZASM-spoorlyn tussen Pretoria en Lourenço Marques weer na Londen en daarvandaan na Lissabon in Portugal.

Hy trou op 5 September 1863 met die Afrikaanse Adriana Johanna Zondagh van Huyssteen, oorspronklik van Wittedrift naby Knysna. Uit hierdie huwelik word twee seuns en ’n dogter gebore. Van die tweede seun, W.H. Augustine Cooper, se twee seuns was die oudste, Henry Cooper, privaat sekretaris van genl. Jan Smuts tot Smuts se dood in 1950, en die ander, William (Willie) Schreiner Cooper, ’n komponis van ligte Afrikaanse liedjies.

Op 27 Maart 1894 is hy in Lissabon in Portugal aan longontsteking oorlede en hy word in Lissabon begrawe.

As prokureur op Fraserburg leer hy die taal wat sy kliënte praat goed ken en hy is deeglik op hoogte van die intriges van hierdie plattelandse dorp. In "Het Volksblad" van 1870–1871 skryf hy dan in tipiese Boeretaal sy geestige "Boerenbrieven uit Fraserburg" en sy "Kaapse Schetsen", waarin hy hierdie intriges as materiaal gebruik. Die eerste van sy boerebriewe verskyn op 13 Januarie 1870 en daarna elke week tot 4 Augustus 1870, met die Kaapse sketse wat op 16 Maart 1871 ’n aanvang neem en gepubliseer word tot 8 Junie 1871. As dekmantel om sy ware identiteit geheim te hou, gebruik Cooper die skuilnaam Samuel Zwaartman, waar die Zwaartman verwys na swart man, nie swaardman nie. Die Afrikaanse grammatika was nog nie gevestig nie en Cooper lewer dus met hierdie skrywes baanbrekerswerk in Afrikaans.

Sy "Boerenbrieven uit Fraserburg" is nie besonder vleiend vir die gemeenskap nie, hoewel almal die humoristiese sy daarvan geniet en betrokkenes die angels onder die grappige trant daarvan ignoreer. Met hierdie briewe word hy ’n onbewuste baanbreker vir die Afrikaanse taal, deur te wys dat die spreektaal ook ’n skryftaal en spesifiek joernalistieke taal kan word. Die invloed van hierdie briewe was groot, soos blyk uit die klomp Zwaartmans en ook Swaartmanne (Jan, Piet, Gert en Adones) wat hierna bydraes lewer aan die koerante.

In sy "Kaapse Schetsen" skryf hy in elf sketse oor ampsdraers en afdelings van die Staatsbestuur. Die onderwerpe is Die goewerneur; Die uitvoerende raad; Die twee huise van die parlement; Stemgeregtigdes; Verantwoordelike bestuur; Die vrywillige beginsel; Koerante; Die rondgaande hof en die magistraatshof; Die hooggeregshof; Afdelingsrade; en Skoolmeesters. G.S. Nienaber versamel later sy geskrifte en laat dit publiseer.

Sy skets "Oor Krante" word deur Elize Botha in "Afrikaanse essayiste" opgeneem.

In 1987 behaal Frederick Johann Ueckermann sy M.A.-graad aan die Universiteit van die Witwatersrand met ’n verhandeling oor "Die Afrikaanse geskrifte van Samuel Zwaartman."






</doc>
<doc id="112891" url="https://af.wikipedia.org/wiki?curid=112891" title="Koninkryk Tahiti">
Koninkryk Tahiti

Die Koninkryk Tahiti (Frans: "Royaume de Tahiti") is deur hoofman Pomare I gestig. Hy het met die hulp van Engelse sendelinge en handelaars en met Europese wapens die eilande Tahiti, Moorea, Tetiaroa en Mehetia verenig. Op die kruin van die koninkryk het dit ook ander eilande van Oos-Polinesië oor ’n gebied van meer as 3 miljoen km ingesluit. Diplomatieke betrekking is aangeknoop met van die Cookeilande tot Paaseiland.

Sedert die kerstening van Pomari II was die land se leiers Christene. Hul progressiewe opkoms en erkenning deur Europa het Tahiti in staat gestel om sy vryheid te behou te midde van kolonisasieveldtogte deur Spanje, Engeland en Frankryk. Dit was in die 19de eeu een van ’n paar onafhanklike Polinesiese state in Oseanië; ander was onder meer Bora Bora, Hawaii, Samoa en Tonga. Die vyf Tahitiaanse monarge het ’n tydperk van vrede en ekonomiese vooruitgang tot stand gebring.

Tahiti en sy afhanklike gebiede het in 1842 ’n protektoraat van Frankryk geword en is in 1880 deur die Franse geannekseer as ’n kolonie. Die monargie is kort daarna afgestel.

Die koninkryk se vyf monarge was:

In Februarie 2009 het Tauatomo Mairau daarop aanspraak gemaak dat hy die erfgenaam van die Tahitiaanse troon is en probeer om die status van die monargie in die hof erken te kry. Frankryk het nie sy aanspraak erken nie. Sedert 2010 het hy aanspraak gemaak op die titel prins Marau van Tahiti en hom daarvoor bewyer dat koninklike trustgrond aan hom en sy familie teruggegee word. Hy is in Mei 2013 oorlede.

Op 28 Mei 2009 het Joinville Pomare, ’n aangenome lid van die Pomare-familie, homself verklaar tot koning Pomare XI. Sy eie familie beskou egter sy oom, Léopold Pomare, as erfgenaam tot die troon.



</doc>
<doc id="112892" url="https://af.wikipedia.org/wiki?curid=112892" title="Tahitiaans">
Tahitiaans

Tahitiaans ("Reo Tahiti", deel van "Reo Mā'ohi", die tale van Frans-Polinesië) is ’n Polinesiese taal wat hoofsaaklik op die Geselskapseilande in Oos-Polinesië, en meer spesifiek op Tahiti, gepraat word.

Die taal is in die vroeë 19de eeu die eerste keer deur sendelinge van die Londense Sendinggenootskap van die gesproke taal af getranskribeer.



</doc>
<doc id="112893" url="https://af.wikipedia.org/wiki?curid=112893" title="Anthony Wilson">
Anthony Wilson

Anthony Wilson (1953- ) is ’n Afrikaanse akteur, dramaturg en regisseur.

Anthony Lewis (Speedo) Wilson is op 16 April 1953 in Marabastad in Pretoria gebore. Sy bynaam Speedo kry hy van sy vaart as skoolleerling op die atletiekveld. Van Marabastad word die gemeenskap in die sewentigerjare van die twintigste eeu onder die Groepsgebiedewet verskuif na Eersterus. Vir ’n ruk werk hy by ’n konstruksiemaatskappy, maar later los hy die sekuriteit van ’n vaste werk om hom voltyds aan die teater toe te wy. In Januarie 1990 stig hy dan Anthony Wilson Produksies vir hierdie doel. Hy is ’n bekende akteur, regisseur, vervaardiger, aktivis en skrywer, wat as akteur op die verhoog en op televisie optree. Hy is veral nou betrokke by opvoedkundige sowel as industriële teater en laat mense nuut dink oor gemeenskapsteater met die werk wat hy op hierdie gebied in Eersterus in Pretoria lewer. In hierdie verband is hy onder andere stigterslid van Eersterust Theatre Kitchen, waar mense bemagtig word deur die kunste.

As akteur speel hy in talle dramas, onder andere in “Kanna hy kô hystoe” van Adam Small, “Gert Garries:  ’n Baaisiekel babelas” van Pieter Fourie, laasgenoemde wat by die Klein Karoo Nasionale Kunstefees en elders opgevoer word, en “Gangsters” van Maishe Maponya, wat in New York en Washington opgevoer word. Op televisie speel hy in onder andere die reekse “Begeertes”, “Generations” en “Ella Blue”. Hy vertolk ook gereeld rolle in radiohoorspele, soos in “Die vyfjaarplan” van Louis Lategan. As regisseur is hy in 1987 verantwoordelik vir die fliek “Die posman”, waarin die storie vertel word van ’n goeie man en sy diverse gemeenskap wat van alle kante deur die bose bedreig word. Vir televisie behartig hy die regie van Paul C. Venter se “Onder engele”, waarvoor hy benoem word vir ’n Artes-toekenning, terwyl die ATKV hom vereer met ’n toekenning as beste televisiedrama-regisseur. Hy regisseer talle dramas, wat benewens dié wat hy self skryf ook insluit “Die buite-egtelike ouma” van Nico Luwes, wat hy onder andere op die Walvisfees in Hermanus opvoer, “Sarah” van Braam van der Vyver, wat by die Walvisfees en Suidoosterfees opgevoer word, en “Krismis van Map Jacobs” van Adam Small. In die vroeë negentigerjare is hy ook die leier van ’n amateur toneelgeselskap wat voorgeskrewe werke soos “Hamlet” van Shakespeare en “Of mice and men” van Steinbeck vir skole opvoer. Op televisie is hy van Junie 1989 tot Junie 1997 die aanbieder van die program “Met ander woorde”, waarin hy veral mense en gebeure uit die bruin gemeenskap belig.

Hy dien op verskeie kunsteforums en kunsterade, insluitende die rade van die Klein Karoo Nasionale Kunstefees en die Aardklop Kunstefees op Potchefstroom, asook die Eersterus Kunsteraad. In Eersterus is hy drama-adviseur vir  die plaaslike skool en dien ook op die skoolraad. Hy is ’n lid van die Afrikaanse Skrywersvereniging. Hy is getroud met Felicity en het drie kinders en bly in Johannesburg.

Van sy dramas sluit in “Perlemoen my ghoen – ’n Perlemoenstorie”, wat deur die Hawstonse Dramavereniging op die planke gebring word, by die Kalfiefees debuteer en daarna ook onder andere by die Klein Karoo Nasionale Kunstefees (KKNK), die Walvisfees en die Suidoosterfees opgevoer word. Hierdie drama beeld die omstandighede rondom die perlemoenbedryf uit en wat daar gebeur, wettig en andersins. “Skurke” word in 2005 by die KKNK opgevoer en handel oor die mislukking van die onderwysstelsel en hoe dit impak op die lewens van drie karakters. Die bedrieër Boebie sê op ’n middag vir Jerry dat ’n mooi vrou almal se vrou is. Hy bewys dat hy dit regtig glo wanneer hy daardie aand vir Catherine, Jerry se vrou, verkrag. “Die afspringers (katarsis vir ’n jumper)” is gebaseer op die gedig “"Eersterust"” van Jah Rootsman. Die “afspringers” van die titel is buitestaanders, terwyl “jumper” verwys na diegene wat onwettig en sonder om te betaal per trein reis en afspring waar hulle wil wees. Die agtergrond is die stigting van Eersterust ingevolge die apartheid Groepsgebiedewet, toe mense van ander voorstede soos Marabastad, Claremont en Lady Selborne hierheen verskuif is. Elvira kom uit ’n afspringerfamilie en is die dogter van die pastoor, terwyl Beu se gesin hulle rykdom op onwettige wyse bekom het. In die stuk word gepleit vir versoening tussen afspringers en gevestigde inwoners. Hy skryf ook “Marabastad Kaskenades”, gebaseer op twee kortverhale wat hy geskryf het. Die hoofkarakters is twee seuns wat in die Kas, die bruin gebied van Marabastad, grootgeword het. Sy fokus met hierdie produksies is om uit te beeld wat binne die gemeenskappe gebeur en hy gebruik hoofsaaklik akteurs vanuit hierdie gemeenskappe, verkieslik werkloses, om hulle sodoende te bemagtig. Waar hy aanvanklik hoofsaaklik protesteater teen apartheid skryf, skep hy later dramas soos “Bushie, jy’s op jou eie” (oor die bruin mense se plek na afskaffing van apartheid) en die eenbedryf “Nyl vannie Weskus”, wat die maatskaplike probleme in Suid-Afrika aanspreek. Saam met Robert Pearce stel hy ’n keurspel uit die werke van Adam Small saam, wat by Versindaba 2006 op Stellenbosch opgevoer word. Hy is ook gereeld beoordelaar vir die toekenning van teaterpryse, onder meer vir die Sanlamprys en die Beeld Plus Aartvarkprys. Sy kortverhaal “"Johannes die Doper"” word opgeneem in die versamelbundel “"Liefde loop ver"” onder redaksie van Jeanette Ferreira.

In 2005 verower hy die Klein Karoo Nasionale Kunstefees se Afrikaans Onbeperk-prys vir vernuwende denke omdat hy hom vir vele jare beywer vir Afrikaanse teater in veral die bruin gemeenskap. Hy het al verskeie ander toekennings ontvang, onder meer ’n Artes en in 1996 ’n ATKV-televisie regisseursprys vir die regie van Paul C. Venter se “"Onder Engele”". Wynand Dreyer stel ’n dokumentêre radioprogram oor sy lewe en werk saam wat op 19 Januarie 2012 onder die titel “"Die laaitie van die Kas"” oor Radiosondergrense uitgesaai word.




</doc>
<doc id="112895" url="https://af.wikipedia.org/wiki?curid=112895" title="Berg Roonui">
Berg Roonui

Berg Roonui (ook Ronui, Roniu of Rooniu gespel) is ’n skildvulkaan van 1 332 m (of 1 321 m) op Tahiti Iti, die suidoostelike deel van Tahiti in Frans-Polinesië in die suidelike Stille Oseaan. Dit is een van die hoogste pieke op die eiland en die hoogste een op Tahiti Iti.

Berg Roonui is een van drie berge wat Tahiti gevorm het. Die ander twee is Berg Orohena (2 241 m) en Berg Aorai (2 066 m) op Tahiti Nui.



</doc>
<doc id="112896" url="https://af.wikipedia.org/wiki?curid=112896" title="Rudolph Willemse">
Rudolph Willemse

Rudolph Willemse (1958- ) is ’n Afrikaanse digter.

Rudolph Johannes Willemse is op 5 Julie 1958 op Blyvooruitzicht naby Carletonville gebore. Sy skoolopleiding was aan die Dagbreek Laerskool op Carletonville, vanaf 1965 tot 1971, en vanaf 1972 aan die Carletonville Hoërskool, waar hy in 1976 in die eerste klas matrikuleer met onderskeidings in Afrikaans en Engels. Daarna studeer hy vanaf 1977 verder aan die Potchefstroomse Universiteit vir Christelike Hoër Onderwys, waar hy in 1980 die B.Juris-graad en in 1982 die LL.B.-graad verwerf. Hy behaal verskeie onderskeidings in individuele vakke, wat insluit Latyn, Privaatreg, Politieke Wetenskap en Regsvergelyking. Aan die einde van 1982 word hy as advokaat tot die balie toegelaat. 

Gedurende 1982 en 1983 ondergaan hy sy twee jaar verpligte militêre opleiding as regsbeampte by die Noord-Transvaalse Hoofkwartier van die Suid-Afrikaanse Leër. Hierna sluit hy in Januarie 1984 by die staatsdiens aan as staatsaanklaer, agtereenvolgens by die landdroshof in Newlands, die streekshof te Protea en die spesialis statutêre hof in Johannesburg. Vanaf November 1986 is hy staatsregsadviseur by die Departement van Justisie in Pretoria. Op deeltydse basis is hy in 1987 lektor in Kriminele reg en –prosesreg by die Technikon RSA.

Hy sluit by die privaatsektor aan in Augustus 1988, en begin met sy klerkskap as prokureur by die regsfirma E.F.K. Tucker. In Oktober 1990 word hy dan ook as prokureur tot die sybalie toegelaat. Intussen sit hy deeltyds sy regstudies aan die Universiteit van Suid-Afrika voort en in 1990 behaal hy sy LL.M.-graad met ’n dissertasie oor “The presumption that enactment does not bind the State and the ‘Rule of Law’: A jurisprudential perspective”. Hy maak opgang in sy firma en word in Oktober 1990 toegelaat as assosiaat, in Augustus 1991 as direkteur en word dan in 1994 aangewys as voorsitter. Hy studeer steeds deeltyds en behaal in 1992 ’n tweede LL.M.-graad aan die Universiteit van die Witwatersrand met ’n navorsingsverslag oor “The property clause in a Bill of Rights for South Africa”. 

Verskeie van sy artikels verskyn in regstegniese tydskrifte. Hy spits hom veral toe op regshervorming, laekostebehuising, sosiale behuising en finansiering. In Augustus 2000 sluit hy as direkteur aan by die regsfirma Hofmeyr Herbstein & Gihwala. Aan die Randse Afrikaanse Universiteit behaal hy in Maart 2003 die Diploma in Praktiese Belasting. Dan sluit hy in Mei 2003 as regsadviseur en uitvoerende direkteur aan by Home Loan Guarantee Company waar hom daarop toespits om waarborge uit te reik om veral behuisingsfinansiering moontlik te maak aan laerinkomste mense en mense wat met vigs leef. 

Terselfdertyd stig hy die beslote korporasie Regulatory Frameworks CC om navorsing oor regulering te doen. Hy wy hom aan strukturele verandering en wetskrywing en speel 'n belangrike rol in die regulering van onder andere mikrofinansiering, krediet, behuising, huurverhoudinge, gemeenskaplike eiendomsverenigings en korporatiewe banke. In 2005 word hy ook aangestel as spesiale deeltydse lektor aan die Sakeskool van die Universiteit van Pretoria en in 2006 as konsultant vir die regsfirma Kunene Ramaphala Botha. Sedert Julie 2008 is hy as Direkteur verbonde aan Old Mutual Finance, waar hy verantwoordelik is vir die regsaspekte en wetlike nakoming. 

Hy is getroud met die kunstenaar Emma Willemse. Hulle woon in Riebeek-Kasteel waar hulle onder meer kuns en musiek bevorder onder die vaandel "Hoofstraat Conceptual".

Van sy gedigte verskyn in die letterkundige tydskrifte Ensovoort en Tydskrif vir Letterkunde. Hy debuteer in 1982 met “Kweekskool”, ’n bundel waarin die titel aanduiding is van die prosedure in baie gedigte om die letterlike betekenis van die samestelling van die woorde (bv. “kweek” – om te laat groei, en “skool” – plek van opvoeding) te laat inspeel teen die gebruiklike betekenis van die woord (“kweekskool” – plek waar teoloë opgelei word). Hy dink en voel onkonvensioneel en staan krities teenoor vele algemeen aanvaarde politiese, godsdienstige en literêre tradisies. Die gedigte het dus ’n sterk intellektuele inhoud, terwyl die ander belangrike eienskappe van goeie digkuns, soos klank, ritme en beelding, ietwat afgeskeep word.

Meer as twintig jaar later verskyn sy opvolgbundel, “Middelman”, wat ’n groot vooruitgang op sy debuut verteenwoordig. Soos die titel aandui, is die oorheersende tema hier die man in die middel, wat beide kante toe moet kan kommunikeer, bemiddel en intree. Hierdie man is ook in die middel van ander dinge, soos van middeljarige leeftyd, in die middel van die maatskappy sonder illusies om die boonste sport te bereik, met ander woorde die gewone man, wat ten spyte van alles nie sy individualiteit prysgee nie. Teen hierdie agtergrond word in sewe afdelings gebeure in die voorafgaande dekades en die huidige behandel, waar aktuele gebeure afgewissel word met die alledaagse, dikwels begelei deur verwysings na popmusiektreffers wat aanduidend is van ’n veranderende wêreld. “Middelman” word ook verwerk tot verhoogopvoering en in 2005 aangebied by die Klein Karoo Nasionale Kunstefees op Oudtshoorn. Sy gedigte word in verskeie versamelbundels opgeneem, insluitende “Groot verseboek”, “Die Afrikaanse poësie in ’n duisend en enkele gedigte”, “Goudaar”, “Digters en digkuns” en “S.A. in Poetry”. Die bundel “Lens 1978/79”, met gedigte van die studente, word onder sy redaksie saamgestel tydens sy studentejare op Potchefstroom. In 2017 word Middelman weer opgevoer as deel van die "Solo Studios" naweek in Riebeek-Kasteel en stal hy ook fotografiese werk uit.






</doc>
<doc id="112898" url="https://af.wikipedia.org/wiki?curid=112898" title="Berg Orohena">
Berg Orohena

Berg Orohena is ’n berg op Tahiti Nui, die grootste deel van Tahiti in Frans-Polinesië in die suidelike Stille Oseaan. Op ’n hoogte van 2 241 m bo die seevlak is dit die hoogte punt van Frans-Polinesië.

Berg Orohena is een van drie berge wat Tahiti vermoedelik gevorm het. Die ander twee is Berg Aorai (2 066 m) en Berg Roonui (1 332 m).



</doc>
<doc id="112899" url="https://af.wikipedia.org/wiki?curid=112899" title="Henk Wybenga">
Henk Wybenga

Henk Wybenga (1947–1993) is ’n Afrikaanse skrywer.

Hendrik Wybenga is op 18 Februarie 1947 in Boksburg gebore. Hy studeer aan die Potchefstroomse Universiteit vir Christelike Hoër Onderwys en behaal in 1974 die B.A. Honneurs-graad in Drama. Hy is akteur en in die sewentigerjare lektor in Drama aan die Potchefstroomse Universiteit vir Christelike Hoër Onderwys en ook dramaresensent. Hier stel hy die Henk Wybenga-beurs beskikbaar aan die mees belowende dramastudent. As akteur vertolk hy onder andere in 1976 ’n rol in die rolprent “Vergeet my nie”. Hierna word hy reklameskrywer van beroep en beklee die pos as Skeppende Hoof vir Afrikaans by B.S.B. Bates, terwyl hy in ’n woonstel in Randburg bly. As vryskut lewer hy verskeie bydraes vir koerante, veral onderhoude met medeskrywers. Hy verloor sy werk in 1992. Tydens die beraad van die Afrikaanse Skrywersgilde op Maselspoort naby Bloemfontein word hy op 24 April 1993 dood in sy bad aangetref, nadat hy vermoedelik ’n epileptiese aanval gekry en verdrink het. Hy is nooit getroud nie.

Verskeie van sy kortverhale word in "Tydskrif vir Letterkunde" gepubliseer. Sy bundel “Kortsluitings” bevat sestien kort-kortverhale wat meestal gesitueer is in gewelddadige, bruuske situasies wat die rassespanning in Suid-Afrika belig. Hy dokumenteer nougeset die tydgenootlike, met ’n fyn aanvoeling vir dit wat deel is van die politieke dilemma van alle mense. Veral die verhaal “"Haak, Vrystaat!"” is treffend met ’n veelseggende slot, waarin die vraag na die rugby die verhaal terugvoer na die begin en veel sê oor die spreker se gevoel jeens die ontstellende gebeure. Ander temas wat hy aanraak is die polarisasie tussen witmense onderling, die sinloosheid van geweld en die impak van dwelms op gedrag. Die titel vind weerklank in die lengte (of kortheid) van die verhale wat tog telkens goed sluit, en veral in die emosionele kortsluitings sonder die vind van sin in die gebeure wat in die verhale uitgebeeld word. Van sy verhale word in versamelbundels opgeneem, insluitende “"Vuurslag"” onder redaksie van Hennie Aucamp en “"Voetpad"” van Elsabe Steenberg. Hy skryf ook kinderverhale vir die radioprogram "Siembamba" en gedigte, waarvan enkeles in "Tydskrif vir Letterkunde" gepubliseer word.





</doc>
<doc id="112900" url="https://af.wikipedia.org/wiki?curid=112900" title="Berg Aorai">
Berg Aorai

Berg Aorai is ’n berg op Tahiti Nui, die grootste deel van Tahiti in Frans-Polinesië in die suidelike Stille Oseaan. Op ’n hoogte van 2 066 m bo die seevlak is dit die tweede hoogste punt op Tahiti.

Berg Aorai is een van drie berge wat Tahiti vermoedelik gevorm het. Die ander twee is Berg Orohena (2 241 m) en Berg Roonui (1 332 m).


</doc>
<doc id="112901" url="https://af.wikipedia.org/wiki?curid=112901" title="Ingroep-partydigheid">
Ingroep-partydigheid

Ingroep-partydigheid, soms bekend as ingroep/uitgroep-vooroordeel, ingroep-vooroordeel, of intergroep-vooroordeel, is 'n patroon waarvolgens lede van 'n persoon se ingroep bo lede van die uitgroep bevoordeel word. Dit vind onder andere uitdrukking in die evaluering van ander en die toekenning van hulpbronne.

Hierdie interaksie is deur baie sielkundiges nagevors en word met baie teorieë rondom groepskonflik en vooroordeel geassosieer.  Die verskynsel word hoofsaaklik vanuit 'n sosiale sielkunde-standpunt beskou. Twee prominente teoretiese benaderings tot die verskynsel van ingroep-partydigheid is die realistiese konflikteorie en sosiale identiteitsteorie. Volgens die realistiese konflikteorie ontstaan intergroepkompetisie en soms intergroepkonflik wanneer twee groepe teenoorstaande aansprake op skaars hulpbronne het. Daarteenoor beklemtoon die sosiale identiteitsteorie 'n sielkundige strewe na positief onderskeibare sosiale identiteite as die algemene hoofoorsaak van ingroep-partydige gedrag.

In 1906 het die sosioloog William Sumner aanvaar dat mense 'n spesie is wat van nature in groepsverband funksioneer. Hy het egter ook voorgehou dat mense 'n aangebore geneigdheid het om hulle eie groep bo ander te bevoordeel. "Elke groep voed sy eie trots en ydelheid, roem in sy superioriteit, bestaan in sy eie godheid en kyk met minagting na buitestanders". Op groepsvlak vind dit uitdrukking in ingroep-uitgroep partydigheid. Wanneer dit by groter groepe soos stamme, etniese groepe of nasies gesien word, word dit etnosentrisme genoem.

Die realistiese konflikteorie (of realistiese groepskonflik) postuleer dat mededinging tussen groepe vir hulpbronne die oorsaak van ingroep-partydigheid en die ooreenstemmende negatiewe behandeling van uitgroeplede is. Muzafer Sherif se Robbers Cave Experiment is die bekendste demonstrasie van die realistiese konflikteorie. In hierdie eksperiment is 22 elfjarige seuns met soortgelyke agtergronde in 'n somerkampsituasie bestudeer. Die seuns is in twee gelyke groepe verdeel en aangemoedig om as groep 'n band te vorm. Daarna moes die twee groepe in 'n reeks kompeterende aktiwiteite met mekaar kragte meet. Vyandigheid en uitgroep-negatiwiteit het gevolg. In 'n poging om die vyandigheid om te keer, het die navorsers die seuns in situasies van wedersydse interafhanklikheid geplaas. Dit het uiteindelik tot relatiewe harmonie tussen die twee groepe gelei. Hierdie studie het geïllustreer dat twee groepe, ongeag ooreenkomste tussen die groepe, wreed teenoor die uitgroep sal optree wanneer daar vir beperkte hulpbronne gekompeteer word.

Voorstanders van die sosiale identiteitsteorie redeneer dat die behoefte aan 'n beter selfbeeld een van die belangrikste determinante van groepsvooroordele is. Die begeerte om 'n positiewe selfbeskouing te hê word na die groep oorgedra en lei tot die neiging om die eie groep in 'n positiewe lig, en buitegroepe dus in 'n negatiewe lig te beskou. Individue sal met ander woorde 'n rede kry, hoe gering ook al, om aan hulleself te bewys waarom hulle eie groep beter is. Hierdie verskynsel is breedvoerig deur Henri Tajfel bestudeer, 'n Britse sosiale sielkundige wat die sielkundige wortel van ingroep/uitgroep-vooroordele ondersoek het. Ten einde dit in 'n laboratorium te ondersoek het Tajfel en sy kollegas "minimale groepe" geskep wat voorkom wanneer "vreemdelinge aan die hand van die mees onbenullige kriteria denkbaar in groepe geplaas word". In Tajfel se studies is deelnemers in groepe verdeel deur 'n munt op te skiet, en elke groep is aangesê om 'n sekere skilderstyl te waardeer waarmee nie een van die deelnemers aan die begin van die eksperiment vertroud was nie. Tajfel en sy kollegas het ontdek dat—ongeag die feit dat a) deelnemers mekaar nie geken het nie, b) groeplede amper niks in gemeen gehad het nie, en c) nie een van die deelnemers enige idee gehad het van watter "styl" hulle verkies nie – deelnemers so te sê altyd meer van die lede van hulle eie groep gehou het en geglo het dat die lede van hulle ingroep meer waarskynlik aangename persoonlikhede sou hê." Deur 'n meer positiewe indruk van individue in die ingroep te hê, kan individue hulle eie selfbeeld as lede van daardie groep 'n hupstoot gee.

Robert Cialdini en sy navorsingspan het na die aantal universiteits T-hemde gekyk wat na afloop van óf 'n wen óf 'n verloor op die voetbalveld op kampus gedra word. Nie verbasend nie, was daar op 'n Maandag na afloop van 'n oorwinning gemiddeld meer T-hemde op kampus gedra as na afloop van 'n verloor.

In 'n ander reeks studies in die 1980's het Jennifer Crocker en kollegas minimale groep-prosesse gebruik om selfbeeld te bestudeer. Daar is ontdek dat individue met 'n hoë selfbeeld wie se selfkonsep bedreig is, 'n groter ingroep-partydigheid openbaar as persone met 'n lae selfbeeld wie se selfkonsep bedreig is. Terwyl sommige studies hierdie idee van 'n negatiewe korrelasie tussen selfbeeld en ingroep-partydigheid ondersteun, het ander navorsers bevind dat individue met 'n lae selfbeeld 'n groter vooroordeel teen ingroep-sowel as uitgroeplede het. Sommige studies het selfs getoon dat hoë selfbeeld-groepe meer bevooroordeeld as laer selfbeeld-groepe is. Hierdie navorsing dui daarop dat daar moontlik 'n alternatiewe verduideliking en bykomende redenasie ten opsigte van die verhouding tussen selfbeeld en ingroep-/uitgroep-vooroordele is. So nie is dit moontlik dat navorsers die verkeerde soort selfbeeldmaatstawwe gebruik het om die verband tussen selfbeeld en ingroep-partydigheid te toets (globale persoonlike selfbeeld in plaas van spesifieke sosiale selfbeeld).

Sosiale sielkundiges het lank 'n onderskeid tussen ingroep-partydigheid en uitgroep-negatiwiteit getref, waar uitgroep-negatiwiteit behels dat die uitgroep gestraf of laste opgelê word. Trouens, daar bestaan 'n aansienlike hoeveelheid navorsing wat poog om die verhoudings tussen ingroep-partydigheid en uitgroep-negatiwiteit te identifiseer, sowel as toestande wat tot uitgroep-negatiwiteit sal lei. Struch en Schwartz het byvoorbeeld steun vir die voorspellings van die oortuigingskongruensie-teorie gewen. Die oortuigingskongruensie-teorie gaan oor die grade van ooreenkoms in oortuigings, gesindhede en waardes wat "op die oog af" tussen individue bestaan. Hierdie teorie postuleer ook dat ongelyksoortigheid tot toenemende negatiewe oriëntasies teenoor ander lei. Wanneer dit op rassediskriminasie toegepas word, verduidelik die oortuigingskongruensie-teorie dat die waargenome ongelyksoortigheid van oortuigings 'n groter impak op rassediskriminasie het as die ras self.

Daar bestaan ook getuienis van ingroep-vooroordele in polisie-ondersoeke en geregtelike besluite.

Kruiskulturele studies het bevind dat ingroep-verkleinering, die geneigdheid om lede van 'n persoon se eie groep meer fel as lede van uitgroepe te kritiseer, meer algemeen onder lede van benadeelde en minderheidsgroepe as onder lede van die meerderheid of dominante groepe voorkom. Volgens sielkundeprofessor Christine Ma-Kellams, et al. (2011) poog die stelselregverdigingsteorie om te verduidelik waarom minderhede soms stelselregverdigende beskouings van hulle groep voorstaan. Hulle  beweer dat hulle navorsing oor ingroep-partydigheid en -verkleinering hierdie teorie gedeeltelik steun, maar dat die teorie nie al die nuanses aanspreek nie.

Ma-Kellams et al. het ook bevind dat, in vergelyking met individualistiese kulture, mense uit kollektivistiese kulture soos Oos-Asiatiese kulture, geneig is om hulle eie groeplede minder gunstig te beoordeel as wat hulle buitestanders te beoordeel terwyl uit individualistiese kulture geneig was om lede van hulle eie groep gunstiger as buitestanders te beoordeel. Die sosiale identiteitsteorie en Freudiaanse teoretici beskryf ingroep-verkleinering as die gevolg van 'n negatiewe selfbeeld waarby die hele groep uiteindelik ingesluit word. Ma-Kellams et al. teoretiseer dat "ingroep-verkleinering meer kultureel formatief en minder kwellend vir Oos-Asiate is", soos blyk uit die feit dat Oos-Asiate terselfdertyd geneig was om hoë vlakke van positiewe affek (emosie) teenoor lede van hulle ingroep te rapporteer, en dus 'n ambivalensie teenoor die ongunstige eienskappe demonstreer wat hulle in hulle geïdentifiseer het. Volgens Ma-Kellam et al. is dit nie soseer 'n lae selfbeeld nie, maar eerder kultureel ingewortelde gesindhede en oortuigings wat 'n rol in kollektivistiese kulture se ingroep-verkleinering speel, 'n gevolg van hulle vermoë om oënskynlik teenstrydige beskouings te huldig.


</doc>
<doc id="112903" url="https://af.wikipedia.org/wiki?curid=112903" title="Taro">
Taro

Taro verwys gewoonlik na die plant "Colocasia esculenta", die mees algemeen gekweekte spesie in die Araceae-familie en waarvan die knolle, blare en blaarstele as groente gebruik word. 

"Colocasia esculenta" is vermoedelik nie inheems aan Suid-Indië en Suidoos-Asië nie, maar word algemeen daar gekweek. Dit is ’n meerjarige, tropiese gewas wat hoofsaaklik vir sy knolle gekweek word. Ook die blare word geëet. In Afrika, Oseanië en Suid-Indië is dit ’n stapelvoedsel en waarskynlik een van die vroegs gekweekte gewasse. Dit het vermoedelik in die Indies-Maleise ekosone ontstaan, dalk Oos-Indië, Nepal en Bangladesj, en van daar ooswaarts versprei na Suidoos-Asië, Oos-Asië en die Pasifiese eilande; weswaarts na Egipte en daarna suid- en weswaarts na Oos- en Wes-Afrika. Van daar het dit na die Karibiese gebied en die Amerikas versprei. 

Dit is onder verskeie plaaslike name bekend en word dikwels "olifantore" genoem wanneer dit as ’n ornamentele plant gegoei word.



</doc>
<doc id="112905" url="https://af.wikipedia.org/wiki?curid=112905" title="Pomare I">
Pomare I

Pomare I of Pōmare I (omstreeks 1753 – 3 September 1803) (ook bekend as Tu of Outu), was van 1788 tot 1791 die eerste koning van die Koninkryk Tahiti en die stigter van die Pomare-dinastie. Hy het in 1791 geabdikeer, maar sy mag tot in 1803 behou as regent tydens die heerskappy van sy minderjarige opvolger, sy seun Pomare II.

"Outu" is ’n fonetiese weergawe van "O Tū": die naam is Tū en die naamwoordelike predikaat o, wat "dit is" beteken. In ouer geskrifte word sy van geskryf as Tunuieaiteatua, wat onsekerheid laat oor die regte uitspraak omdat lengtetekens en glottale sluitklanke gewoonlik nie in Tahitiaans geskryf word nie. In die huidige ortografie word dit geskryf as Tū-nui-ēa-i-te-atua, wat beteken Groot-Tū,-pad-na-die-god. (Tū, "om regop te staan", was ’n belangrike Tahitiaanse god).

Die van Pomare is later aangeneem. Dit beteken "hoes" ("mare") in die nag ("pō"), ter ere van sy dogter, Teri’inavahoroa, wat in 1792 aan tering dood is.

Pomare I is omstreeks 1753 op Pare gebore as die tweede oudste seun van hoofman Teu Tunuieaiteatua en sy vrou, Tetupaia-i-Hauiri. Hy het aanvanklik onder sy pa se regentskap regeer en hom op 23 November 1802 opgevolg as Arii-rahi van Porionuu.

Hy het die titel koning aangeneem en as monarg het hy die verskillende clans van Tahiti in ’n enkele koninkryk verenig, wat bestaan het uit Tahiti self, Moorea, Mehetia en Tetiaroa. In 1788 het hy dus die eerste koning van ’n verenigde Tahiti geword. In 1791 het hy geabdikeer en is hy deur sy seun, Tū Tūnuiʻēʻaiteatua (Pomare II), opgevolg. Dié het van 1791 tot 1821 regeer; Pomare I het egter tot in 1803 die regent gebly, toe hy aan trombose oorlede is.

Hy was vier keer getroud en het drie seuns en drie dogters gehad.





</doc>
<doc id="112906" url="https://af.wikipedia.org/wiki?curid=112906" title="Pomare II">
Pomare II

Pomare II of Pōmare II (omstreeks 1782 – 7 Desember 1821; volle naam: Tū Tū-nui-ēa-i-te-atua Pōmare II), was van 1782 tot 1821 die tweede monarg van die Koninkryk Tahiti. Hy is deur sy pa, Pomare I, op die troon geplaas, maar het van 1782 tot 1803 onder dié se regentskap regeer.

Hy is aanvanklik erken as die opperheerser van Tahiti, maar is later gedwing om op die nabygeleë eiland Moorea te gaan skuil. Op 12 November 1815 het hy teruggekeer en sy vyande by die Slag van Te Feipi verslaan.

Pomare II was voor Maart 1797 met koningin Tetua-nui Taro-vahine, Arii van Vaiari (nou Papeari) getroud. Sy is op 21 Julie 1806 op Arue oorlede.

Hy het geglo hy het die guns van die god 'Oro verloor en onder leiding van die sendeling Henry Nott die Christelike geloof aangeneem. Hy is op 16 Mei 1819 in Papeete gedoop – sy Christenskap en die steun van die Engelse sendelinge het hom gehelp om die koninklike mag se sentraliseer.

Pomare is op 7 Desember 1821 in Papeete oorlede aan drankverwante oorsake. Hy is deur sy seun, Pomare III, opgevolg wat van 1821 tot 1827 regeer het.



</doc>
<doc id="112907" url="https://af.wikipedia.org/wiki?curid=112907" title="Pomare III">
Pomare III

Pomare III of Pōmare III (1820–1827; volle naam Teriʻitariʻa Pōmare III) was van 1821 tot 1827 die derde monarg van die Koninkryk Tahiti. Hy was die tweede oudste seun van koning Pomare II en sy tweede vrou, koningin Teriʻitoʻoterai Tere-moe-moe. Bronne verskil oor sy presiese verwantskap aan sy suster – sendelinge het gemeen hulle was halfbroer , terwyl ander bronne meen hulle het dieselfde ma gehad.

Hy is op 25 Junie 1820 as Teriʻitariʻa gebore en is op 10 September 1820 gedoop. Hy het sy pa opgevolg ná dié se dood op 7 Desember 1821. Hy is op 21 April 1824 op Arue gedoop.

Omdat hy minderjarig was, het hy regeer onder die regentskap van sy ma, koningin Teriʻitoʻoterai Tere-moe-moe, sy tante en stiefma, Teriʻitariʻa Ariʻipaeavahine, en die vyf belangrikste hoofmanne van Tahiti.

Hy is op 8 Januarie 1827 aan disenterie oorlede. Hy is deur sy suster, Aimata Pomare IV Vahine-o-Punuateraitua, opgevolg wat van 1827 tot 1877 regeer het.



</doc>
<doc id="112908" url="https://af.wikipedia.org/wiki?curid=112908" title="Pomare IV">
Pomare IV

Pomare IV of Pōmare IV (28 Februarie 1813 – 17 September 1877; volle naam Aimata Pōmare IV Vahine-o-Punuateraitua) was van 1827 tot 1877 die vierde monarg van die Koninkryk Tahiti. Sy was ook bekend as Aimata – "oog-eter", na aanleiding van die destydse gebruik dat die heerser die oog van ’n verslane vyand geëet het.

Pomare IV was die dogter van Pomare II en sy tweede vrou, Teriʻitoʻoterai Tere-moe-moe. Sy het haar broer, Pomare III, ná sy dood opgevolg toe sy net 14 jaar oud was.

In 1843 het Frankryk Tahiti ’n protektoraat gemaak en ’n goewerneur in Papeete aangestel. Pomare het vergeefs teen Franse inmenging geveg en Engeland se beskerming gevra, en haarself toe na Raiatea verban uit protes. Daarna het die bloedige Frans-Tahitiaanse Oorlog (1843 tot 1847) gevolg, wat elke koninkryk van die Geselskapseilande geraak het. Dit het geëindig toe die Tahitiaanse magte by die Fort van Fautaua verslaan is. Die Franse het nie die eiland geannekseer nie weens diplomatieke druk van Engeland en Tahiti en Moorea het ’n onafhanklike protektoraat gebly.

Pomare IV het eindelik uit bannelingskap teruggekeer en tot met haar dood onder Franse administrasie regeer. Sy is in 1877 oorlede en is opgevolg deur haar seun, Pomare V, wat van 1877 tot 1880 regeer het.

In Desember 1822 het Pomare met die toekomstige koning Tapoa II van Tahaa en Bora Bora getrou. Hulle het nie kinders gehad nie en sy het die huwelik gerepudieer op grond daarvan dat hy steriel was.

Sy is op 5 Desember 1832 met haar neef, Tenaniʻa Ariʻifaʻaite a Hiro, getroud. By hom het sy 10 kinders gehad, onder andere Pomare V.




</doc>
<doc id="112909" url="https://af.wikipedia.org/wiki?curid=112909" title="KaXu Solar One">
KaXu Solar One

KaXu Solar One is 'n sonkragsentrale naby Pofadder, Noord-Kaap. Dit is gebou deur die Spaanse maatskappy Abengoa Solar en in 2015 in bedryf gestel.

Die sentrale beslaan 'n oppervlak van 313 ha, kan 100 MW produseer en voorsien 80 000 gesinne van hernubare energie. Dit voorkom die atmosferiese vrystelling van 300 000 ton koolstofdioksied per jaar. Die sentrale gebruik paraboliese trôe om die sonkrag in hitte om te sit en op te slaan in gesmelte sout.

Tydens die bou daarvan het dit aan tot 1 000 mense werk gebied, maar tans bied dit aan 80 mense 'n permanente goeie besoldiging.


</doc>
<doc id="112910" url="https://af.wikipedia.org/wiki?curid=112910" title="Aardedag">
Aardedag

Aardedag is 'n jaarlikse gebeurtenis wat gevier word op 22 April. Op hierdie dag word daar wêreldwyd geleenthede aangebied om ondersteuning vir die beskerming van die omgewing te werf. Dit was die eerste keer in 1970 gevier en word nou gekoördineer deur die Earth Day Network en word elke jaar in meer as 193 lande gevier.

Vir Aardedag 2016 is die belangrike Parys-ooreenkoms geskeduleer om onderteken te word deur die Verenigde State van Amerika, Sjina asook 120 ander lande. Hierdie ondertekening voldoen aan 'n belangrike vereiste vir die inwerkingtreding van die historiese konsep klimaatverdrag wat deur konsensus aanvaar is deur die 195 nasies wat teenwoordig was by die 2015 Verenigde Nasies Klimaatsveranderingkonferensie in Parys.

In 1969 tydens 'n UNESCO Konferensie in San Francisco, het vredesaktivis John McConnell voorgestel dat 'n dag tot eer van die Aarde en die konsep van vrede gehou moes word; wat gevier sou word op die eerste dag van die lente in die noordelike halfrond, 21 Maart 1970. Hierdie dag van die natuur se ewewig is later goedgekeur in 'n proklamasie geskryf deur McConnell en onderteken deur die Sekretaris-Generaal, U Thant, by die Verenigde Nasies. 'n Maand later is 'n aparte Aardedag gestig deur die Verenigde State Senator Gaylord Nelson as 'n omgewingstudie wat vir die eerste keer gehou is op 22 April 1970. Nelson het later die Presidential Medal of Freedom ontvang as erkenning vir sy werk. Terwyl hierdie Aardedag gefokus was op die Verenigde State van Amerika,  is daar ook 'n organisasie gestig deur Denis Hayes, wat die oorspronklike nasionale koördineerder in 1970 was, wat die dag internasionaal gemaak het in 1990 en georganiseerde byeenkomste in 141 nasies aangebied het. Talle gemeenskappe vier Aardeweek wanneer al  die aktiwiteite gefokus is  op die omgewingskwessies wat die wêreld in die gesig staar.

Die eerste Aardedag-vieringe het plaasgevind in twee duisend kolleges en universiteite, ongeveer tien duisend primêre en-sekondêre skole en honderde gemeenskappe in die Verenigde State van Amerika. Meer belangrik het dit 20 miljoen Amerikaners in die lenteson uitgebring vir vreedsame betogings in die guns van omgewingshervorming." Dit word nou gehandhaaf in 192 lande en word gekoördineer deur die nie-winsgewende "Earth Day Network", onder voorsitterskap van die eerste Aardedag organiseerder, Denis Hayes, volgens wie die Aardedag nou "die grootste sekulêre vakansiedag in die wêreld is en  gevier word deur meer as 'n miljard mense elke jaar." Omgewingsgroepe probeer om Aardedag as 'n dag van aksie daar te stel om  menslike gedrag te verander  en beleidsverandering uit te lok.

Gedurende  Aardedag 1970 is daar weens bepaalde aannames aangaande die voortgesette eksponensiële jaarlikse bevolkingsgroei van 2% of meer en die onveranderde of verhoogde klimaatimpak per persoon, die volgende voorspellings gemaak:

Met die mobilisering van 200 miljoen mense in 141-lande en die verheffing van omgewingskwessies tot die wêreldverhoog, het Aardedag aktiwiteite in 1990 'n groot hupstoot gegee aan wêreldwye herwinningspogings  en het gehelp om die weg te baan vir die 1992 Verenigde Nasies Aardeberaad in Rio de Janeiro. In teenstelling met die eerste Aardedag in 1970, was hierdie 20ste herdenking aangevoer met sterker bemarking, groter toegang tot televisie en radio asook multimiljoen-dollar begrotings.

Aardedag 2000 het die ambisieuse gees van die eerste Aardedag gekombineer met die internasionale voetsoolvlak-aktivisme van Aardedag 1990. Hierdie was die eerste jaar wat die Internet hoofsaaklik gebruik is om dit te organiseer en was van onskatbare waarde op nasionale sowel as internasionale vlak. Kelly Evans,'n professionele politieke organiseerder, het as die uitvoerende direkteur gedien van die 2000 veldtog. Die gebeurtenis het uiteindelik meer as 5,000 omgewingsgroepe buite die Verenigde State gewerf en honderde miljoene mense bereik in 'n onoortroffe 183 lande. Leonardo DiCaprio was die gasheer by die geleentheid.

Om Aardedag te omskep in 'n volhoubare jaarlikse gebeurtenis, eerder as een wat net elke 10 jaar plaasvind, het Nelson en Bruce Anderson – die twee hooforganiseerders  van New Hampshire 1990 – "Aardedag VSA" geskep. Hul  kon bou op die momentum wat geskep is deur duisende gemeenskapsorganiseerders regoor die wêreld.  Aardedag VSA het die daaropvolgende vyf Aardevieringe gekoördineer tot 1995, insluitend die bekendstelling van "EarthDay.org". Na afloop van die 25ste herdenking in 1995,  is die koördinering oorhandig aan "Earth Day Network".

Aardedag 2007 was een van die grootste Aardedae tot op datum, met baie mense wat deelgeneem het aan die aktiwiteite in duisende plekke insluitend Kiev, Oekraïne; Caracas, Venezuela; Tuvalu; Manila, Filippyne; Togo; Madrid, Spanje; Londen; en New York.

Die ewenings Aardedag word gevier op die Maart Dag-en-nag-ewening (20 Maart) om die presiese oomblik aan te dui van die astronomiese lente in die Noordelike Halfrond en astronomiese herfs in die Suidelike Halfrond. 'n Dag-en-nag-ewening in sterrekunde is die punt in tyd (nie 'n hele dag nie) wanneer die son direk bo die Aarde se ewenaar is; dit vind plaas rondom 20 Maart en 23 September elke jaar. In die meeste kulture word die eweninge en sonkeerpunte beskou as die begin van seisoene of die skeiding tussen seisoene.

John McConnell het die eerste keer die idee geopper van 'n globale vakansie genaamd "Aardedag" by die 1969 UNESCO – Konferensie oor die Omgewing. Die eerste Aardedag proklamasie was uitgereik deur die San Francisco burgemeester Josef Alioto op 21 Maart 1970.  Die VN se Sekretaris-generaal, U Thant, het McConnell se wêreldwye inisiatief ondersteun om hierdie jaarlikse gebeurtenis te vier. Op 26 Februarie 1971 het hy 'n verklaring tot daardie effek onderteken wat lui:
""May there be only peaceful and cheerful Earth Days to come for our beautiful Spaceship Earth as it continues to spin and circle in frigid space with its warm and fragile cargo of animate life"."
Op die oomblik van die ekwinoks is dit tradisie om Aardedag te gedenk met die lui van die Japannese Vredesklok, wat deur Japan geskenk is aan die Verenigde Nasies. Oor die jare het talle vieringe wêreldwyd plaasgevind in verskeie plekke op dieselfde tyd as die VN feesvieringe. Op 20 Maart 2008 is daar bykomend tot die seremonie by die Verenigde Nasies ook seremonies gehou in Nieu-Seeland; die klokke is gelui in Kalifornië, Wene, Parys, Litaue, Tokio en baie ander plekke. Die ekwinoks Aardedag by die VN word georganiseer deur die "Earth Society Foundation".


</doc>
<doc id="112911" url="https://af.wikipedia.org/wiki?curid=112911" title="Kondensasie">
Kondensasie

Kondensasie is die verandering in die fisiese toestand van materie van die gas fase na die vloeibare fase en is die omgekeerde van verdamping. Die woord verwys meesal na die watersiklus. Dit kan ook omskryf word as die verandering in die toestand van waterdamp na vloeibare water wanneer dit in aanraking kom met 'n vloeistof, 'n vaste oppervlak of wolk kondenseringskerne binne die atmosfeer. Wanneer die gas fase direk oorgaan na die soliede fase, word hierdie verandering neerslag genoem.

Kondensasie word inisieer deur die vorming van die atoom/molekulêre trosse van daardie spesie binne sy gasvolume—soos reëndruppel of sneeuvlokkie vorming binne wolke — of tydens die kontak tussen so gas fase en 'n vloeistof of vaste oppervlak.

'n Aantal omkeerbaarheid scenario's kom hier na vore met betrekking tot die aard van die oppervlak:

Kondensasie kom algemeen voor wanneer damp afkoel en/of saamgepers word tot by die versadigingslimiet wanneer die molekulêre digtheid in die gasfase sy maksimum drumpel bereik. Die toerusting wat damp verkoel en saampers om die gekondenseerde vloeistof op te gaar, word 'n kondensator genoem.

Higrometrie (vogbepaling) meet die tempo van kondensasie, deur verdamping in die lugvog, teen verskillende atmosferiese druk en temperature. Water is die produk van die dampkondensasie—kondensasie is die proses van so 'n fase verandering.

Kondensasie is 'n belangrike komponent van distillasie; 'n belangrike laboratorium en industriële chemie toepassing.

Omdat kondensasie 'n natuurlike verskynsel is, kan dit dikwels gebruik word om water in groot hoeveelhede vir menslike gebruik te genereer. Baie strukture word uitsluitlik gemaak met die doel om water te versamel uit kondensasie, soos lugputte en misheinings. Sulke stelsels kan dikwels gebruik word om grondvog te behou in gebiede waar aktiewe verwoestyning plaasvind—so veel so, dat sommige organisasies opleiding verskaf rakende water kondenseerders aan mense wat in geaffekteerde gebiede woon, om hulle te help om die situasie effektief te hanteer.

Dit is ook 'n belangrike proses in die vorming van deeltjies se bane in 'n wolkkamer. In hierdie geval dien die ione as kernvormingsentrums vir die kondensasie van die damp en die verskyning van die sigbare "wolk" bane.

Talle lewende wesens maak gebruik van water wat toeganklik gemaak is deur kondensasie. 'n Paar voorbeelde van hierdie is die Australiese Bergduiwel, die Darkling-kewers van die Namibiese kus, en die rooihoutboom van die Weskus van die Verenigde State van Amerika.

Kondensasie tydens konstruksie is 'n ongewenste verskynsel want dit kan lei tot klammigheid, muf verwante gesondheidskwessies, houtvrot, roes, verswakking van sement en baksteenmure, asook energieboetes as gevolg van verhoogde hitte-oordrag. Ter verligting van hierdie kwessies kan die binnenshuise humiditeit verlaag word, of ventilasie van lug in die gebou moet verbeter word. Dit kan op verskeie maniere gedoen word, byvoorbeeld deur vensters oop te maak, suigwaaiers aan te skakel, ontvogtigers te gebruik, klere buite te laat droogword en om potte en panne te bedek terwyl dit kook. Lugversorging of ventilasie stelsels kan geïnstalleer word wat help om vog uit die lug te verwyder en lug deur 'n gebou te laat beweeg. Die hoeveelheid waterdamp wat in die lug gestoor kan word, kan vermeerder word deur eenvoudig die temperatuur te verhoog. Dit kan egter problematies wees aangesien die meeste kondensasie in die huis plaasvind wanneer warm, vogbelaaide lug in kontak kom met 'n koel oppervlak. Soos wat die lug afkoel, kan dit nie meer soveel waterdamp hou nie. Dit lei tot die neerslag van water op die koel oppervlak. Dit kom veral voor wanneer sentrale verwarming gebruik word in kombinasie met  enkel glasvensters in die winter.

Interstrukturele kondensasie kan veroorsaak word deur termiese brûe, onvoldoende of ontbrekende isolasie, dampdigting of geïsoleerde glas.


</doc>
<doc id="112913" url="https://af.wikipedia.org/wiki?curid=112913" title="Bettina Wyngaard">
Bettina Wyngaard

Bettina Wyngaard (1971- ) is ’n Afrikaanse skrywer.

Bettina Wyngaard is op 15 Januarie 1971 in die Groote Schuur Hospitaal in Kaapstad gebore. Haar pa is Abraham (Abie) Wyngaard en haar ma is Katie Wyngaard. Sy het ’n broer, Hazlette, wat vier jaar ouer is as sy. Haar pa is oorlede aan kanker toe sy slegs tien jaar oud is, waarna haar ma die hoof van die huis word en die gesin moet versorg. Sy word groot in Grabouw, waar sy op vierjarige ouderdom haar skoolloopbaan aan die Pineview Primêre Skool begin. As gevolg van apartheidswetgewing moet die skool, wat in die afgebakende blanke gebied was, verskuif. Die nuwe skool is egter te klein en sy skuif dan na die ander laerskool, Kathleen Murray Primêr. Bettina matrikuleer op sestienjarige ouderdom in 1987 aan die Senior Sekondêre Skool Groenberg in Grabouw. Sy studeer vanaf 1988 verder aan die Universiteit van Stellenbosch, waar sy op negentienjarige ouderdom haar B.A.-graad behaal en daarna die LL.B.-graad.

In die vroeë negentigerjare is sy ’n leerlingklerk by ’n regspraktyk op Grabouw en in die Strand. Hierna is sy die eerste vrou wat ’n regspraktyk op Grabouw begin en dan word sy op 29 jaar die jongste JCE (Justice Centre Executive) ooit van die Regshulpraad in Grahamstad in die Oos-Kaap. In Januarie 2007 word sy die nuwe direkteur van die Women’s Legal Centre in Kaapstad, waar haar doel is om vroue bewus te maak van hulle regte. Dan verlaat sy die regsberoep en word voltyds skrywer en koördineerder van die gender-kantoor van die Anglikaanse Kerk op Somerset-Wes. Hiervandaan trek sy terug na Grabouw, waar haar familie steeds woon, en skryf voltyds. In haar tuisdorp is sy betrokke by Dare to Care, ’n voedingsprogram in een van die plakkerskampe. Sy is ook ’n trustee van Anglican Aids and Healthcare Trust, ’n nasionale organisasie wat met mense, en veral kinders, werk wat deur MIV geaffekteer is of self daarmee lewe. Op vrywillige basis doen sy hierdie trust se regswerk. Sy behoort aan die Afrikaanse tak van die internasionale skrywersorganisasie PEN en word verkies as ondervoorsitter. In April 2016 is sy saam met Ronelda Kamfer, Antjie Krog, Nathan Trantraal, Marita van der Vyver en Ingrid Winterbach een van die genooide Afrikaanse skrywers wat deelneem aan die Afrikaanse Kultuurfees in Amsterdam in Nederland.

Bettina skryf van baie jong ouderdom af en haar eerste stuk word in haar graad agt-jaar in die hoërskool se nuusbrief gepubliseer. Haar debuutroman, “Troos vir die gebrokenes” handel oor die bruin gemeenskap van Grabouw. Die hoofkarakter is Frieda Daniels wat saam met haar man John, drie volwasse kinders (Jimmy, Lilly en Lucy) en haar dogter Lilly se buite-egtelike seuntjie in ’n tweeslaapkamerhuis woon. Sy werk as toesighouer van die pakkers in die appelfabriek om vir die gesin brood op die tafel te sit. Naweke rand haar dronk man haar dikwels aan, maar sy besef dat sy sterk moet wees om hoop aan haar gesin te gee in die moeilike tye. Lilly is verwerp toe sy swanger geraak het, maar haar uitgesproke suster, die bibliotekaresse Lucy, leer haar dat sy wel keuses het. Lilly besef sy kan opstaan en rigting aan haar afgeskeepte bestaan gee en begin gemeenskapsdiens doen, wat haar lewe weer betekenis gee. Die gebrokenes waarmee sy werk laat Lilly geesdriftig werk vir ’n skuiling vir haweloses. Kwessies soos mishandeling, drankmisbruik, werkloosheid, armoede en misdaad word in die roman aangeraak, met spesifieke fokus op fisieke mishandeling soos die gruwel van verkragting binne huweliksverband. Lilly is weer onderwerp aan emosionele mishandeling aan die hand van Ben, die pa van haar kind. Frieda en Lilly verduur die mishandeling tot op die punt waar hulle besef dat net hulle die bose kringloop van die mishandeling kan verbreek. Die besef dat die troos waarna hulle as gebrokenes smag, in hulle eie hande lê en dat hulle die wilsbesluit moet neem om die mishandeling stop te sit, is beide bevrydend en troostend. Die hoop wat die karakters selfs in krisistye het, maak die verhaal ’n aangrypende uitbeelding van mense wat nie net hulle lot aanvaar nie, maar besluit om iets daaraan te doen. Die aanhaling voor in die boek kom uit Jesaja 61:1-3, waarin gesê word dat daar troos is vir die gebrokenes, vir wie die Here ’n sieraad vir as wil gee, wat daarop dui dat slegte dinge wat met jou gebeur in iets goeds omskep kan word. Hierdie boek verower in 2010 die Jan Rabie-prys vir innoverende prosa en by die Woordfees in 2010 word sy saam met Karin Brynard aangewys as wenner van die debuut-teksskrywer-kategorie.

“Vuilspel” is ’n speurroman, waarin sosiale kommentaar gelewer word op kwessies soos regstellende aksie, misdadigheid binne die regering, ’n regstelsel wat soms ongeregtigheid in die hand werk, geweld in die samelewing, burgers wat vertroue verloor in hul eie polisiemag en die verhoudings tussen verskillende rassegroepe. Dit is egter veral die gay kwessie en die probleme wat swart en bruin gays het om binne hulle gemeenskappe aanvaar te word, wat onder die loep kom. Thandi Ndlovu word vermoor in die Khayelitsha township naby Kaapstad en die bruin speurderkaptein Nicci de Wee word aangestel om die saak te ondersoek. Beide Thandi en Nicci is deel van ’n groep lesbiese vroue en dit blyk dat daar ’n bende is wat daarop uit is om lesbiese vroue met korrektiewe verkragting te straf vir hulle seksuele voorkeur. Ten spyte van die aktuele tema en belangrike sosiale kwessies van die roman, word die karakters nie genoeg ontwikkel om die roman te laat uitstyg bo die verhaalgegewe nie. Bettina word op die Woordfees van 2013 as Woordkunstenaar vir 2013 aangewys vir haar gesprek met Desmond Painter oor haar speurroman “"Vuilspel"”.

“Slaafs” het weer kaptein Nicci de Wee aan die hoof van ’n ondersoek. Die tema van die verhaal is mensehandel, prostitusie, moord op buitelandse meisies wat onwettig die land binnegesmokkel word, asook grootskaalse polisiekorrupsie. Verskeie vroue word vermoor en mishandel deur wrede misdadigers wat geen teenstand duld nie. Die ondersoek begin wanneer die lyk gevind word van ’n onbekende jong meisie wat gemerk is met ’n brandmerk op haar rug en ’n tatoe van ’n roos-en-ketting aan haar enkel. Daarna word meer lyke, soortgelyk gebrandmerk, gevind. Eindelik lei die spore na ’n slawebordeel wat op ’n afgeleë plaas naby Grabouw deur die mensehandelsindikaat bedryf word. Hulle het meelopers wat tot hoog binne die polisiediens strek. In samewerking met dokter Gigi Gerber (tot wie kaptein Nicci de Wee ’n aangetrokkenheid voel, wat haar lewensmaat, die priester Sally, ongemaklik maak) en kollegas soos die stasiebevelvoerder Matoane, luitenant Blackie Swart, Peters en die rekenaargenie Hawthorn trek Nicci de Wee die net al stywer om die sindikaat. Dit is ’n knap geskrewe verhaal met suiwer karaktertekening, wat merendeels deur die karakters se aksies geopenbaar word.







</doc>
<doc id="112914" url="https://af.wikipedia.org/wiki?curid=112914" title="Latyn se invloed op vandag se tale">
Latyn se invloed op vandag se tale

Latyn ("Lingua Latina") was 'n taal wat oorspronklik in die streek Latium, wat Rome insluit, gepraat is. Dit het baie aansien en belang verwerf as die amptelike taal van die Romeinse Ryk. Belangrike Latynse skrywers was Cicero, Tacitus, Vergilius, Horatius en Ovidius. Die taal Latyn het 'n geweldige groot invloed op meeste van vandag se moderne tale en daarom is dit van kardinale belang dat enige ernstige taalkundige vir seker nie Latyn kan miskyk of enigsins onderskat nie. Latyn is immers nie heeltemal 'n dooie taal nie; ons woordeskat wemel van woorde wat vanuit Latynse oorsprong kom en die meeste van ons, weet dit nie eens nie...

Latyn het sy oorsprong waarskynlik in Latium gehad, wat 'n gebied was wat Rome ingesluit het.  Dit het bekend gestaan as lingua latina, heel moontlik omdat dit uit Latium kom  Die term “lingua franca” was gebruik om die algemene wêreldtaal te beskryf.

Latyn was geweldig invloedryk, veral sedert die Romeine die wêreld van die Grieke afgeneem het.  Toe Augustus in 31 vC. die Ptolemeurs van Egipte, die laaste Griekse heersers verslaan het, was dit waarskynlik al oor 'n groot gebied gepraat.  Die rede waarom ons die gevolgtrekking kan maak, is omdat die Romeine reeds in 166 vC die Grieke oorwin het.

Die verspreiding van Latyn is een van die vreedsaamstes nog in die geskiedenis: die Romeine se strategie het drasties van die van die Grieke verskil.  Waar die Grieke die wêreld wou dwing om te Helleniseer (vergrieks), soos dit Aleksander die grote se ideaal was, het die Romeine gekom en gesê: soland jy nie die pax Romana (vrede van Rome), bedryg het nie, kon jy maak wat jy wil.  Hulle sou sommer enige god van enige nasie aanvaar en as Romeinse god verklaar!  Hulle was maar al te bewus daarvan dat jy opstand vind, die oomblik wanneer jy 'n volk se taal en kultuur bedreig.  Daarom kan daar ook nie regtig gepraat word van “die godsdiens van die Romeine” nie, want hulle het so baie van die ander nasies se gode aanvaar, dat so 'n term later nie meer bestaan het nie.

So het Latyn dus met gemak versprei:  die Latynse weergawe van die hele Bybel het verskyn onder andere die Vetus Latina en later die Biblia Sacra Vulgata (Die Heilige Boek).  Laasgenoemde, was 'n laat 4de eeuse vertaling, wat in die 16de eeu die algemene Bybel van die Roomse kerk geword het.

Ook rondom hierdie tydperk, het Indo-Europese stamme baie weier versprei, veral weens onderlinge twis en oorbevolking.  Hierdie stamme het stadig maar seker hul eie taal, onder die sterk invloed van Latyn, ontwikkel.  So gebeur dit dan dat Latyn, vir na meer as 'n duisend jaar as lingua franca, in die 18de eeu deur Frans vervang word.  Frans dien egter nie lank nie en laat in die 19de eeu, kom Engels dan op die voorgrond en word lingua franca.

Maar, ten spyte van die feit dat Latyn nou nie meer lingua franca was nie, het hy steeds 'n sterk invloed op Engels, Spaans, Frans, Nederlands en natuurlik ook Italiaans, wat vandag sy naaste verwant is. Maar Nederlands is genoem, so dit beteken natuurlik dat Latyn ook op Afrikaans 'n groot invloed gehad het en steeds het.  In die volgende hoofstuk, gaan ons dus dan nou kyk watter woorde kom vanuit Latyn in hierdie tale voor.  Dit behoort 'n baie interessante reis te wees en sal beslis 'n bewys wees dat die waarde van Latynse invloed nie onderskat mag word nie.

Meeste mense wat vandag die term “Latyn” hoor, sal kom met die aanmerking:  “Maar hoekom leer jy dit?  Dis dan 'n dooie taal!”  Wat hierdie, met baie respek en liefde gesê, onkundiges nie besef nie, is dat hulle self baie woorde vandag in hul spreektaal gebruik wat uit Latyn kom... Engels, Afrikaans, Spaans, Frans en natuurlik ook grootliks Italiaans, het baie woorde vanuit die Latynse taal of netso oorgeneem, of effens verbuig.  Soms behou die woord dieselfde betekenis, soms ondergaan hy ethimologie (wetenskaplike verandering in betekenis).  Daar bly egter meestal 'n groot verband tussen die woord van vandag en die oorspronklike Latynse woord in terme van betekenis.

Ons gaan hier onder bietjie kyk na die ryk skatkis van woorde wat ons vandag gebruik, onwetend dat dit uit Latyn uit kom. As jy klaar hierdie artikel gelees het, sal een ding vas staan:  Latyn is nie regtig 'n dooie taal nie;  sy oorspronklike vorm word net nie meer 100% grammatikaal toegepas nie

Ons begin by Afrikaans, ons eie taal en gooi so bietjie ander tale tussenin, want Latyn het immers nie net op een taal 'n kleurryke invloed gehad nie:  Een van die eerste dinge wat by mens opkom, is die maande van die jaar.  Al die maande (nie sommige nie), stam van die Latynse taal af.  Baie van die maande kom van 'n Romeinse god.  Gaan lees gerus die artikel op Wikipedia oor die maande se herkoms deur slegs “January” te Google en die eerste skakel te volg.

Via is vir ons almal bekend, net soos per.  Via beteken “pad” of “weg” en per is “deur/dwarsdeur/deur middel van”.  So as ek sê:  “Ek soek na musiek via die Internet” dan is dit iets soos ek soek “deur die weg van die Internet” die Internet is my pad.  En sou ek sê:  “Ek stuur die brief per E-pos” dan is dit letterlik:  “ek stuur die brief deur middel van 'n E-pos”.  Of mens sou kon sê deur 'n E-pos.  Van die os op die jas:  Latyn het geen bepaalde of onbepaalde lidwoorde nie (die en 'n). Die vertaler besluit dus watter lidwoord die beste sou pas.  Die werkwoord staan ook gewoonlik laaste in 'n Latynse sin.  As ek bv. het:  “Die matroos soek die meisie”, sal die sin in Latyn iets lees soos:  “Die matroos die meisie, hy soek”.

'n Woord waaroor daar sekerlik meer as 'n paragraaf  geskryf kan word, is die woord chaos.  Dit kom oorspronklik van die Griekse woord khaos wat iets soos “gapende afgrond” beteken.  Die Latynse weergawe is egter tog van groot waarde, aangesien ons sy spelling in Afrikaans oorgeneem het.  (Die Griekse alfabet het nie 'n c in nie).  Die woord het egter 'n verskriklike ryk filosofiese betekenis, vandaar dat hy sommer van Grieks, tot Latyn, regdeur tot in Afrikaans gekom het. Seker die beste beskrywing vir die woord, die naaste aan die verklaring, is my Latynse dosent wat geskryf het: “Dis 'n totale, volkome afwesigheid van enige sin, orde of georganiseerdheid.  Dit staan direk teenoor die skepping”.  Ons ken dit vandag dus baie oppervlakkig;  die oorspronklike betekenis was baie meer as bloot 'n “deurmekaarspul”.

Iets wat ons in Afrikaans baie meer behou het as Engels, is mater en pater.  Mens hoor dadelik ma en pa.  Die suffiks (agtervoegsel) ter, het net weggeval. Die Griekse woorde is ook baie naby, hoewel mater in Grieks matros is.  Naro beteken “sê/verhaal” of “vertel”.  Wat doen 'n nar?  Hy vertel grappe!  Hy sê dus iets, hy vertel iets EN dis 'n verhaal...  So dit is natuurlik waar ons die woord nar vandaan gekry het.

Twee woorde wat ons in Afrikaans en in Engels gebruik, is oudio en video.  Die oomblik as 'n “o” agteraan 'n Latynse woord staan, sê dit vir jou twee dinge:  dis 'n werkwoord en dis eerste persoon (ek).  Oudio beteken “hoor” of “luister”.  Ons gebruik nou nie in Afrikaans die woord alleenstaande nie maar ons praat van 'n oudioloog.  Aha! Wat doen 'n oudioloog?  Sy (gewoonlik is hul vroulik) werk met mense se gehoor en ore.  Waar kom “loog” dan nou in?  Oudio maak sin, hoor of luister, maar “loog”?  Hier kry ons Latyn en Grieks met mekaar gemeng, iets wat ons taamlik dikwels in Afrikaanse terme kry.  “Loog” kom van die Griekse woord logos (wat 72 betekenis moontlikhede kan hê!). Algemeen word dit gebruik vir woord, saak of ding, maar in hierdie geval, verwys hy na verduideliking.  Daar het ons dit;  dis die “verduideliking van die gehoor”.

Video beteken “sien” of “bemerk”.  Vandaar die gepaste benaming vir 'n band wat iets visueel vertoon, as 'n videoband. Die twee woorde het natuurlik 'n redelike etimologiese draai gemaak (hul betekenisse het ietwat verander) maar tog word hul vandag in Arikaans en Engels steeds gebruik met 'n naverwante betekenis as die oorspronklike.  Interessant om te weet:  in Italiaans, gebruik hul die woord videre om na “sien” te verwys en in Spaans ver. Videre is net so oorgeneem vanuit die Latynse infinitief videre “om te sien”.  In Frans kan jy ook video raaksien, net soos Spaans:  voir.

'n Ander baie interessante woord, is die woord dominee.  Die gewone mens – waarvan ek een was voor ek bietjie meer geweet het – sal heeltemal tereg die vraag kon vra maar waarom kort ons dominee af met Ds? Die antwoord lê weereens in 'n Latynse woord, dominus, wat “baas/heer of meneer” beteken.  So hoe het hul dan by dominee uitgekom?  Die vokatief, maw die aanspreekvorm van dominus, is domine.  As jy byvoorbeeld wil vra:  “Meneer, wat sê u van hierdie skrifgedeelte?”  dan gebruik jy domine.  So in Afrikaans het ons hom net effens verbuig dat dit “dominee” geword het, afgekort met Ds wat van die oorspronklike dominus afstam. Scriba beteken “skrywer” of “sikritaris”.  Vandaar dat ons vandag nog praat van “die kerk se scriba”.

Nog 'n baie interessante woord, is die woord persona, waar ons word persoon natuurlik vandaan kom.  In die oorspronklike betekenis van die woord, het dit verwys na 'n teater masker.  Dit het egter in die Romeinse era begin verwys na 'n akteur en vandaar die ontstaan van “persoon” wat na 'n menslike wese verwys. In Afrikaans, het ons die woord nog 'n “o” gegee, waar die Engels die oorspronklike vorm behou het, maar die “a” op die einde weggeneem het.  In Frans kan mens die woord ook raaksien:  la persone.  In Italiaans sowel as Spaans is persona, die oorspronklike vorm behou, hoewel Spaans die kenmerkende “la” vooraan sit (la persona).

Noudat ons grootliks gesien het hoe ryklik Latyn Afrikaans, sowel as Frans en Spaans beïnvloed het, kom ons kyk nou na nog 'n taal, wat geweldig naby aan Latyn is en waarvan nagenoeg 60% van sy woorde uit Latyn of Grieks kom, Engels.  'n Goeie woord om mee te begin aangesien Engels steeds die algemene wêreldtaal is, is lingua.  Mens kan dadelik “language” in die woord hoor.  “Lingua franca” was dan ook die benaming vir 'n wêreldtaal. Nog 'n baie interessante woord, is die woord captivus.  Wat hoor jy? Captivity!  Dit verwys dan, heel logies, na 'n gevangene.  In Engels het die woord net so effens verbuig, maar die “captiv” het behoue gebly en dit is dan ook eintlik wat die naaste aan die oorspronklike woord beteken.  Om nie te verwys na “gevangenskap” nie, maar na 'n “gevangene”.  Natuurlik, word hy net in Engels as “captive” gespel, met die “e” agterna.

Iets wat geweldig opvallend is, is die woord salarium.  Mens hoor duidelik “salary” hierin.  “Salarus” het verwys na sout (salt), terwyl salarium na iets soos “soutgeld” verwys het.  Die storie loop dat ou Romeinse soldate met sout vergoed is, of dat dit gewone geld ontvang het om sout mee te koop.  Wat dit presies was, blyk onduidelik te wees, maar wat egter vas staan, is dat ons vandag in Engels, sowel as Afrikaans, die woord “salarium” verbuig het om na 'n vergoeding vir dienslewering, salaris,  te verwys.

Daar word ook selfs in die geval van persoonlike voornaamwoorde (ek, jy, ons, julle, ens), 'n nou verband aangetref tussen Latyn en Engels:  die woord “me” is direk oorgeneem vanuit Latyn, wat letterlik “my” of “met my” beteken.  Hierdie einste woord het egter ook in Grieks voorgekom. In Latyn kry ons naamvalle, bv akkusatief en ablatief in hierdie geval.  Die ablatief word gebruik om bv aan te dui iemand doen iets met 'n instrument, of iemand loop “saam met my” in die geval.  Die akkusatief is weer die objek in 'n sin.  M.a.w. iets soos:  Die afrigter kies my.  Dan sal “me” gebruik word;  “my” is die objek in die sin.  Dis hoekom ons vandag nog in Engels sal sê: "The coach decided on me."  “Me” steeds die objek in die sin.

'n Woord wat in Engels en ook in Afrikaans gebruik word in taalkunde, is die Latynse woord verbum wat “woord” beteken.  Vandaar het Engels die woord verb vir “werkwoord” gekry.  In Afrikaans, sal ons praat van 'n verbale sin, verwysende na 'n sin met 'n werkwoord.  Die woord multus, ook vanuit Latyn, beteken “baie”.  Dis vandaar dat Engels so lief is om multi te gebruik, soos bv. “multi media” en  die vrou se vermoë om “multi tasking” te kan bemeester...  Engels het egter nie multus soseer verbuig nie;  Latyn verbuig die woord manlik, vroulik en onsydig.  In die manlike vorm se genatief enkelvoud (baie van iets of iemand), die nominatief meervoud (baie as 'n subjek), sowel as die vokatief meervoud (baie as aanspreekvorm), kry ons die presiese woord multi.  Engels het dus hierdie verbuging net so  oorgeneem.

Servus, soos jy kan hoor, verwys na 'n slaaf (servant).  Dit is dan ook vanuit hierdie Latynse woord dat die woorde “service” en “serve” ontstaan het.  Dis interessant dat hierdie term slegs vir manlike slawe gebruik was;  ancilla was die term vir “slavin” of “diensmeisie”. Iets soortgelyks wat ons kry, is die woord bonus, wat “goed” beteken.  Hy is netso in Engels en Afrikaans oorgeneem, om veral te verwys na iets “ekstra” wat jy by jou salaris verdien.  In oorspronklike Latyn, kon hy vroulik verbuig (bona) of onsydig (bonum). Net die manlike vorm is egter in Engels en Afrikaans oorgeneem.  Nog 'n algemene woord, is die woord pagina.  Mens hoor dadelik “page” en dis dan ook bladsy.  Engels het hom so bietjie verbuig, maar sy uitspraak het steeds 'n nou verband met die oorspronklike woord.  Dis hoekom ons soms selfs in Afrikaans, die afkorting P vir bladsy gebruik, i.p.v. bl.

Die woord memoria beteken onder andere “geheue/herinnering” of “herroep”.  Mens kan sommer dadelik die woord memory herin raaksien.  Voco beteken “roep' en vox “stem”.  Mens kan dadelik die woord vocals in voco raaksien wat veral in musiek, baie gebruk word. Wat vox betref, is dit interessant dat sommige Afrikaanse sangers soms die woord gebruik in die plek van stem. Sou 'n mens vox verbuig, is hy in die datief enkelvoud (vir/aan die stem) voci en in die ablatief enkelvoud (met die stem) voce.  Ons sien dus hoe hy al hoe nader aan die Engelse “voice” beweeg.

Iets wat ook opvallend is, is die woord frustra.  Mens hoor duidelik “frustration” en “frustrasie” in die woord. Dis natuurlik van Latyn in Engels opgeneem en toe later in Afrikaans.  Die oorspronklike betekenis van die woord frustra, is “tevergeefs”.  Dis natuurlik waarom ons vandag in Engels en Afrikaans die woord gebruik as ons mismoedig word omdat ons pogings nie slaag nie, ens... Die woord populos, beteken “volk” of “nasie”.  Hiervan, kan ons duidelik die woord “people” en “population” aflei.  In Engels het hierdie woord dan ook begin verwys na mense en nie noodwendig 'n volk of nasie nie, hoewel dit steeds soms in daardie konteks gebruik word.  Dis hoekom ons in Afrikaans ook die woord “populasie” oorgeneem het, ter verwysing na 'n land se bevolking.

Demonstro beteken “wys aan” of “ek wys na”.  Heel logies kan ons die woorde “demo” en “demonstration” in Engels hier raaksien.  Credo beteken letterlik “ek glo/ek vertrou”.  Dis waar die Engelse woord “credible” vandaan kom.  In Spaans, sien mens dit ook raak: cree.  In Italiaans, soos in die geval van video, gebriuk hulle credere (die Latynse infinitief), “om te glo” om na glo te verwys.

Specto beteken “sien” of letterlik “ek kyk na”.  Dis natuurlik waar die Engelse woord spectator vandaan kom;  hy “kyk na” die wedstryd.  Nog 'n boetie van die woord is die woord spectaculum.  Mens hoor duidelik “spektakel” en dis waar die Engelse (spectacle) vertaling van die woord vandaan kom, wat ons ook in Afrikaanse het.  Dit kon natuurlik ook “show” (skouspel) beteken.

Die voorvoegsel wat ons het “im” of “in” kom ook net so vanuit Latyn.  Posum beteken “ek kan” of “ek is in staat om...”. Imposum beteken natuurlik “ek kan nie/is nie instaat nie”.  Vandaar dan die woorde “possible” en “impossible”.  Dieselfde geld vir incredible (Latyn incredibile), natuurlik van credo afgelei, net in die geval “ongelooflik”.

Die woord problema beteken natuurlik “probleem” of “moeilikheid”.  Engels het die woord se “a” net weggevat (wat natuurlik in Latyn van hom 'n vroulike woord gemaak het), en “problem” gevorm.  In Afrikaans, het ons 'n ekstra “e” ingevoeg. Produco beteken “in die wêreld bring” en dis natuurlik waar die Engelse woord produce vandaan kom.  Producto beteken “produseer” en kan beslis ook met produce verband hou.  Dis egter meer die woord “product” wat van producto afstam en “produce” van produco af. Die woord spiritus, verwys na “asem” of om “asem te haal” “lewe” en laastens, “gees”.  Dis dan waar die woorde “spirit” en “spirituality” in Engels van afgelei is.

Ex en in is ook twee bekende Latynse voorsetsels.  In Engels, bly in dieselfde (behalwe dat Latyn 'n statiese en dinamiese in het).  “Ex” verander so bietjie:  Engels gebruik meestal die voorsetsel “out” om na “uit” te verwys.  Maar dan kom hulle met die term, veral op rekenaars, “exit” wat ons almal weet is om “uit iets te gaan”.  Interessant dat Latyn nie net ex nie, maar ook “e” vir uit gebruik. Hoe dit werk:  as ek 'n woord na “uit” het, wat met 'n vokaal begin, gebruik ek ex, soos byvoorbeeld ex aqua (uit die water).  Maar as ek nou 'n woord het wat met 'n konsonant begin, gebruik ek e, byvoorbeeld e villa (uit die plaas/vakansiehuis).  Ook word ex aan 'n woord gevoeg, soos expecto wat “wag” of letterlik “ek wag op” beteken.  Vandaar natuurlik die woord “expect”.  Heel logies, kry ons dan exactum, wat “presies' beteken (exact).  Longus is lank (long, novus nuut (new), magnus groot (magneficant).   Obedientia is gehoorsaamheid (obedience).

'n Baie interessante woord, is elephantus.  Mens hoef nie eens te wonder oor die woord nie;  elephant kom glashelder navore.  Hierdie woord was egter vanuit 'n ouer herkoms, die Griekse woord elephantos.  Dit wys dat Grieks, soos Latyn vandag, weer ook op Latyn 'n invloed gehad het, soos ons reeds gesien het.  Die Romeine het die woord geneem en die kenmerkende “us” suffiks (agtervoegsel) daaraan toegevoeg.  In beide Spaans en Italiaans, is die woord vir olifant elifante.  Mens sien dit in Frans ook raak:  l'èlèphant.

Ons is almal bekend met die woord doktor, soos “'n doktor in tale”.  Die woord kom van die Latynse woord doctor wat “geleerde” beteken.  Daarom dat ons dit in Afrikaans met 'n “tor” spel.  Die mediese dokter het hiervan gekom, hoewel die woord medicus, oorspronklike in Latyn die woord was wat gebruik is om na “'n persoon met mediese kennis (medikus) te verwys.  In Italiaans, praat hulle nou nog van 'n medise dokter as medico.

Laastens, kyk ons na navigo, wat beteken om te vaar, bevaar of 'n seereis te onderneem, vanwaar die Engelse woord navigate vandaan kom. Ook die woord navigatio is in Engels oorgeneem as “navigation” en “navigater” kom ook hiervan af.  Ons gebruik natuurlik vandag die woord mees algemeen om na 'n GPS se “navigational system” of “navigater” te verwys.



</doc>
<doc id="112915" url="https://af.wikipedia.org/wiki?curid=112915" title="Pomare V">
Pomare V

Pomare V of Pōmare V (3 November 1839 – 12 Junie 1891) was van 1877 tot met sy gedwonge abdikasie in 1880 die vyfde en laaste monarg van die Koninkryk Tahiti. Hy was die seun van koningin Pomare IV. 

Hy het die Tahitiaanse kroonprins geword met die dood van sy oudste broer op 13 Mei 1855. Ná sy ma se dood op 17 September 1877 het hy die troon bestyg; hy is op 24 September 1877 in Papeete gekroon.

Sy eerste vrou was Teuhe, van wie hy in 1861 geskei is. Hy is op 28 Januarie 1875 met sy tweede vrou, Joanna Marau-Ta'aroa Te-pa'u Salmon, getroud – sy was daarna bekend as haar majesteit koningin Marau van Tahiti. Hy is in 1887 van haar ook geskei.

Pomare V het ’n seun en twee dogters gehad.

Op 29 Junie 1880 het hy Tahiti en sy afhanklike eilande aan Frankryk oorgedra, waarna hy ’n pensioen van die Franse regering gekry het. Hy is in die koninklike paleis in Papeete aan alkoholisme dood.



</doc>
<doc id="112916" url="https://af.wikipedia.org/wiki?curid=112916" title="Moorea">
Moorea

Moorea of Mo'orea is ’n eiland in Frans-Polinesië, een van die Bowindse Eilande van die Geselskapseilande, 17 km noordwes van Tahiti. Die eintlike spelling is "Mo'ore'a", wat "geel akkedis" beteken in Tahitiaans: "mo'o" = "akkedis" ; "re'a" = "geel". ’n Ouer naam is "Aimeho", soms "Aimeo" of "Eimeo" gespel. Vroeë Westerse koloniste en reisigers het daarna verwys as Yorkeiland.

Soos baie ander Polinesiese eilande was setlaars van eilande wes van Moorea die eerste bewoners. Hulle het met kano's van Suid-Asië gekom en die eilande betrek. Moorea is na raming sowat duisend jaar gelede bereik. Landmerke bekend as "marae" kom ook op dié eiland voor – dit bestaan uit antieke klippe en is in die vorm van piramides. Op die rotse is graverings wat vertel van offerandes wat gebring is. Die oudste "marae" is die Afareaitu op die eiland se hoofdorp. Dit is in 900 n.C. deur Polinesiërs opgerig.

Die eerste Europeër wat die eiland gesien het, was Pedro Fernandes de Queirós, in 1606. Die eerste Europese setlaars het in die 18de eeu daar aangekom — die eerste Europeërs wat voet aan wal gesit het, was die Engelse Samuel Wallis en James Cook. Kaptein Cook het eers op Tahiti gebly en van daar na Moorea gevaar. Hy het eerste in Opunohu-baai geland; Cook se Baai is later na hom genoem. Die Spaanse matroos Domingo de Bonechea het die eiland in 1774 besoek en dit "Santo Domingo" genoem.
Charles Darwin het inspirasie gevind vir sy teorie oor die vorming van koraalringeilande toe hy op Moorea neerkyk terwyl hy op ’n piek op Tahiti gestaan het. Hy het die eiland met die koraalrif om beskryf as ’n "prentjie in ’n raam".

In November 1967 is die Moorea-lughawe in gebruik geneem.

Die eiland is 1,5 miljoen tot 2,5 miljoen jaar gelede as ’n vulkaan gevorm as deel van die Geselskapseilande-argipel. Die huidige baaie het vermoedelik gevorm toe voormalige riviermonde tydens die Holoseen-seestyging gevul is.

Moorea is sowat 16 km breed van wes tot oos. Daar is twee, byna simmetriese baaie aan die noordkus. Die westelike een, Opunohu-baai, is nie digbevolk nie; die oostelike een is Cook se Baai, waar die grootste gemeenskap woon. Die kleiner Vaiare-baai is aan die ooskus. Die hoofdorp is net suid van dié baai geleë.

Die hoogste punt is Berg Tohivea, naby die middel van die eiland. Dit oorheers die uitsig van die twee baaie af en kan van Tahiti af gesien word. Daar is ook wandelpaaie in die berge.

Die eiland is administratief deel van die munisipaliteit Moorea-Maiao, wat weer in die administratiewe onderafdeling Bowindse Eilande val. Die hoofdorp is Afareaitu. Die grootste dorp is Pao Pao by Cook se Baai. Die tweede grootste dorp is Maharepa.

Vanweë sy besonderse natuurskoon en nabyheid aan Papeete op Tahiti word Moorea deur baie Westerse toeriste besoek wat na Frans-Polinesië reis. Dit is veral gewild as ’n wittebroodsbestemming.

Arthur Frommer het Moorea in die Frommer's-reisgids die mooiste eiland in die wêreld genoem.

Verskeie veerbote van Papeete doen die Vaiare-kaai in Moorea daagliks aan. Daar is drie veerbote; van Vaiare af vaar hulle deur Moorea se koraalpas en dan oor die see na Papeete tot in die Tahiti-lagune. Van Moorea se Temae-lughawe is daar vlugte na die internasionale luhawe in Papeete en van daar na ander Geselskapseilande soos Bora Bora en na oorsese bestemmings.

Daar is een pad wat om die eiland loop met bakens wat die kilometers afmerk van 1 tot 35. Die eerste baken is naby die lughawe en die 35ste een in Haapiti.



</doc>
<doc id="112917" url="https://af.wikipedia.org/wiki?curid=112917" title="Nkonkobe Plaaslike Munisipaliteit">
Nkonkobe Plaaslike Munisipaliteit

Die Nkonkobe Plaaslike Munisipaliteit is 'n voormalige Plaaslike Munisipaliteit in die Amathole-distriksmunisipaliteit in die Oos-Kaap, Suid-Afrika.

In dié munisipaliteit lê die dorpe:


</doc>
<doc id="112919" url="https://af.wikipedia.org/wiki?curid=112919" title="Walter Sisulu Plaaslike Munisipaliteit">
Walter Sisulu Plaaslike Munisipaliteit

Die Walter Sisulu Plaaslike Munisipaliteit is 'n nuwe Plaaslike Munisipaliteit in die Joe Gqabi-distriksmunisipaliteit in die Oos-Kaap, Suid-Afrika. Dit het ontstaan nadat Maletswai en Gariep Plaaslike Munisipaliteite saamgesmelt het op 8 Augustus 2016.

Nedersettings in die munisipaliteit:

Die Walter Sisulu Plaaslike Munisipaliteit se bure in die Joe Gqabi-distriksmunisipaliteit is:

Ten suide in Chris Hani-distriksmunisipaliteit is Enoch Mgijima (Tarkastad/Queenstown)

Aan die Vrystaatkant is Mohokare Plaaslike Munisipaliteit in die Xhariep-distriksmunisipaliteit geleë.


</doc>
<doc id="112920" url="https://af.wikipedia.org/wiki?curid=112920" title="Dr Beyers Naudé Plaaslike Munisipaliteit">
Dr Beyers Naudé Plaaslike Munisipaliteit

Die Dr Beyers Naudé Plaaslike Munisipaliteit is 'n nuwe Plaaslike Munisipaliteit in die Sarah Baartman-distriksmunisipaliteit in die Oos-Kaap, Suid-Afrika. Dit het ontstaan deur die samesmelting van Baviaans, Camdeboo en Ikwezi Plaaslike Munisipaliteit na die plaaslike munisipale verkiesings van 3 Augustus 2016. In daardie verkiesing het die ANC 51,05% van die stemme gekry en 14 setels, die DA 46,59% en 13 setels, en die EFF 1,74% en geen setels.

Nedersettings in die munisipaliteit:


</doc>
<doc id="112923" url="https://af.wikipedia.org/wiki?curid=112923" title="Raiatea">
Raiatea

Raiatea (Tahitiaans: "Ra'iātea") is naas Tahiti die grootste eiland van die Geselskapseilande in Frans-Polinesië in die Stille Oseaan. Dit word algemeen bskou as die "middel" van die oostelike eilande in antieke Polinesië, en die georganiseerde migrasie na Hawaii, Aotearoa en ander dele van Oos-Polinesië het waarskynlik hier begin. ’n Tradisionele naam vir die eiland was vermoedelik Havai'i.

Aan die suidooskus is die historiese Taputapuatea-"marae", wat van 1000 n.C. dateer. Dit word genoem in die tradisies van die Polinesiese volke, insluitende die Maori van Nieu-Seeland, wat dit beskou as ’n heilige "marae" van hul voorouers.

Die hoofdorp van die eiland is Uturoa, die administratiewe sentrum van die Benedewindse Eilande. Raiatea se kolleges is die vernaamste sentrum vir sekondêre skole van die omringende eilande soos Bora Bora, Tahaa, Huahine en Maupiti.

Die Tahitiaanse spelling van Raiatea is "Ra'iātea", wat "helder lug" beteken; die transkripsie "Ulieta" is in die 19de eeu algemeen gebruik.

Die uitgestorwe Ulieta-voël en ander onbekende spesies het hul oorsprong op dié eiland – daar is net een tekening van die Ulieta wat in die Londense Natuurhistoriese Museum gehou word.

Die eilande Raiatea en Tahaa word deur een koraalrif en lagune omring en kon vroeër ’n enkele eiland gewees het. Raiatea is die grootste en digs bevolkte eiland van die Benedewindse Eilande; dit beslaan ’n gebied van 167,7 km en het in 2007 ’n bevolking van 12 024 gehad. Die grootste dorp is Uturoa, aan die eiland se noordekant. Die hele stedelike gebied het byna 10 000 inwoners.

Die eerste Europeër wat Raiatea gesien het, was Pedro Fernandes de Queirós, in 1606. Hy het dit as "Fugitiva" aangeteken. Die Polinesiese seevaarder Tupaia, wat saam met die ontdekkingsreisiger James Cook gereis het, is omstreeks 1725 in Raiatea gebore. Omai (omstreeks 1751-1780), nog ’n jong man van die eiland, het in 1774 saam met Europese ontdekkingsreisigers na Londen gevaar en was ’n tolk vir kaptein Cook op sy tweede en derde besoek.

Koning Tamatoa VI was die laaste monarg. Hy het van 1884 tot 1888 regeer.

Daar is minder toeriste op Raiatea as op ander eilande in die argipel. Daar is losieshuise, twee marinas, ’n viersterhotel (die Hawaiki Nui) en ’n hawe vir besoekende bote. ’n Plaaslike nywerheid is skeepsbou en die onderhoud van seiljagte.

Die eiland het ’n klein pad wat reg rondom loop. Die Raiatea-lughawe is in Uturoa.



</doc>
<doc id="112925" url="https://af.wikipedia.org/wiki?curid=112925" title="ʻOkina">
ʻOkina

Die okina, wat ook onder ander name bekend is, is ’n diakritiese teken wat in die Latynse skrif gebruik word om die stemlose glottale sluitklank weer te gee in baie Polinesiese tale, soos Hawais, Tahitiaans en Samoaans. Dit lyk effens soos ’n omgekeerde afkappingsteken of ’n enkel-beginaanhalingsteken, maar daar is ’n duidelike verskil.

Die karakter lyk in sommige fonts soos ’n regaf afkappingsteken ('), sonder ’n kromming. In tale soos Tahitiaans word die teken as óf óf ‘ óf ’ weergegee – al drie word as korrek erken.



</doc>
<doc id="112926" url="https://af.wikipedia.org/wiki?curid=112926" title="Fenotipiese kenmerk">
Fenotipiese kenmerk

’n Fenotipiese kenmerk, of bloot ’n kenmerk, is ’n herkenbare variasie van ’n fenotipiese eienskap van ’n organisme. Dit kan geërf wees of deur die omgewing bepaal word, maar dit kom tipies as ’n kombinasie van die twee voor. Byvoorbeeld, oogkleur is ’n eienskap van ’n organisme, terwyl blou, bruin en groen "kenmerke "is.

'n Fenotipiese eienskap is 'n waarneembare kenmerk; dit is die waarneembare uitdrukking van gene. 'n Voorbeeld van 'n fenotipiese kenmerk is haarkleur; daar is onderliggende gene wat beheer uitoefen oor die haarkleur, wat die genotipe uitmaak, maar die werklike haarkleur, die deel wat ons sien, is die fenotipe. Die fenotipe is die fisiese eienskappe van die organisme. Die fenotipe word beheer deur die genetiese samestelling van die organisme en die omgewingsdruk waaraan die organisme onderhewig is.

Die oorerflike eenheid wat ’n kenmerk kan beïnvloed, word ’n geen genoem. ’n Geen is ’n deel van ’n chromosoom, wat ’n baie lang en kompakte string DNS en proteïene is. ’n Belangrike verwysingspunt op ’n chromosoom is die sentromeer; die afstand van ’n geen tot die sentromeer word die geen se lokus genoem.

Die kern van 'n diploïede sel bevat twee van elke chromosoom, met homoloë (meestal identiese) pare chromosome met dieselfde gene by dieselfde lokusse.

Verskillende fenotipiese kenmerke word veroorsaak deur verskillende vorme van gene, of allele, wat ontstaan deur mutasie in 'n enkele individu en oorgedra word aan opeenvolgende geslagte.

'n Geen is net 'n DNS-kodeopeenvolging; die effens verskillende variasies van daardie opeenvolging word allele genoem. Allele kan aansienlik van mekaar verskil en produseer verskillende produk-RNS'e.

Kombinasies van verskillende allele bring dus verskillende kenmerke voort deur middel van die vloei van inligting wat hierbo getoon word. Byvoorbeeld, as die allele op homoloë chromosome 'n verhouding van "eenvoudige dominansie" toon, kan die kenmerk van die "dominante" alleel in die fenotipe gesien word.

Gregor Mendel was 'n baanbreker op die gebied van moderne genetika. Sy bekendste ontledings was gebaseer op duidelike eienskappe met eenvoudige dominansie. Hy het bepaal dat die oorerflike eenhede, wat ons nou gene noem, in pare voorkom. Sy instrument was statistiek.

Die biochemie van die tussenproteïene bepaal hoe hulle in die sel op mekaar reageer. Die biochemie voorspel dus hoe verskillende kombinasies verskillende kenmerke sal voortbring.

Uitgebreide uitdrukkingspatrone wat in diploïede organismes gesien word, sluit fasette van onvolledige dominansie, kodominansie en veelvuldige allele in. Onvolledige dominansie is die toestand waar nie een van die allele in een heterosigoot die ander oorheers nie. ’n Mens kan dus vasstel dat elke alleel in die heterosigoot teenwoordig is. Kodominansie verwys na die alleelverhouding wat bestaan wanneer twee allele albei in die heterosigoot uitgedruk word, en albei fenotipes gelyktydig gesien word. Veelvuldige allele verwys na die situasie waar daar meer as 2 gemeenskaplike allele van ’n spesifieke geen is.
Bloedgroepe in mense is ’n klassieke voorbeeld. Die ABO-bloedgroep se proteïene is belangrik om die bloedgroep by mense vas te stel en dit word bepaal deur verskillende allele op die een lokus.

Skisotipie is ’n voorbeeld van ’n sielkundige fenotipiese kenmerk wat in skisofreniespektrumversteurings gevind kan word. Studies het getoon dat geslag en ouderdom die uitdrukking van skisotipiese kenmerke beïnvloed. Sekere skisotipiese kenmerke kan byvoorbeeld gedurende adolessensie verder ontwikkel, terwyl ander gedurende hierdie tydperk onveranderd bly.



</doc>
<doc id="112927" url="https://af.wikipedia.org/wiki?curid=112927" title="Tiaré tahiti">
Tiaré tahiti

Tiaré tahiti of Gardenia taitensis (ook die Tahitiaanse Gardenia genoem) is ’n plantspesie in die Rubiaceae-familie. Dit is ’n immergroen tropiese struik wat tot 4 meter hoog word en het blink, donkergroen blare van 5–16 cm lank.

Die blom is roomwit, geurig en windmeultjievormig met vyf tot nege lobbe (elke lob is 2–4 cm lank). Dit is inheems aan die suidelike Stille Oseaan, en is een van die min kultuurplante wat inheems aan Polinesië is. Dit is die nasionale blom van Frans-Polinesië en die Cookeilande.

Die blom se name is effens misleidend omdat dit nie inheems aan Tahiti is nie. Die wetenskaplike naam is geskoei op voorbeelde wat die Franse ontdekkingsreisiger Jules Dumont d'Urville in 1824 uit Tahiti gebring het. Die plant het sy oorsprong in Wes-Polinesië en is deur vroeë setlaars na Frans-Polinesië gebring.





</doc>
<doc id="112929" url="https://af.wikipedia.org/wiki?curid=112929" title="Monoi-olie">
Monoi-olie

Monoi-olie of Monoï-olie is ’n parfuumolie wat gemaak word deur blomme van die struik Tiaré tahiti in klapperolie te laat week. "Monoï" (ma-noi uitgespreek) is ’n ou Tahitiaanse woord wat "gegeurde olie" beteken. Die olie word algemeen in Frans-Polinesië gebruik as ’n vel- en haarversagter. 

In die vervaardiging van Monoi-olie word ’n streng stel reëls gevolg, vandat die blomme met die hand gepluk word tot met die berging en versending van die eindproduk. 

Dit is onbekend van wanneer af Monoi-olie gemaak word. Die oorsprong kan egter nagespeur word tot minstens 2 000 jaar gelede, toe dit deur die Maohi-volk, die inheemse Polinesiërs, gemaak is. Vroeë Europeërs wat die Polinesiese eilande besoek het, onder andere James Cook, het berig oor die gebruik van die olie vir medisinale, kosmetiese en godsdienstige doeleindes. Dit het van geboorte tot die dood ’n rol in die eilandbewoners se lewe gespeel: Babas is daarmee gesmeer om te keer dat hulle in die hitte dehidreer en in die winter koud kry. Wanneer ’n persoon gesterf het, is hul liggaam met Monoi-olie gesalf om hul reis na die hiernamaals te vergemaklik.

Tydens godsdiensseremonies in die "marae" (tempels) het priesters die olie gebruik om heilige voorwerpe te salf en offerandes te reinig.

Seevaarders het dit gebruik om hulle teen die koue winde en sout water te beskerm. Selfs vandag smeer duikers die olie aan hul hele lyf vir dieselfde doel.

Volgens moderne vervaardigertoetse bevat Monoi-olie baie metielsalisilaat, wat die vel streel. Dit dring glo die vel binne, rehidreer die lae van die epidermis en beskerm dit.

Monoi-olie word gebruik:



</doc>
<doc id="112930" url="https://af.wikipedia.org/wiki?curid=112930" title="Marae">
Marae

’n Marae (in Maori en Tahitiaans), malae (in Tongaans), malae (in Samoaans) en mālae (in Hawais)) is ’n heilige of vergaderplek wat gebruik word vir godsdiens- en sosiale geleenthede in Polinesiese gemeenskappe. In al dié tale beteken die woord ook "skoongemaakte stuk grond; sonder onkruid, bome, ens." 

Dit bestaan gewoonlik uit ’n stuk grond wat skoongemaak en met klippe of houtpale omring is, dalk met terrasse wat tradisioneel vir seremonies gebruik is. Soms is daar ’n klip in die middel. (In die kultuur van Paaseiland het die woord "ahu" ’n sinoniem geword vir die hele "marae"-kompleks.)

In sommige moderne Polinesiese gemeenskappe, soos die Maori van Nieu-Seeland, speel die "marae" steeds ’n belangrike rol in die alledaagse lewe. In die tropiese deel van Polinesië is die meeste "marae" egter vernietig of verlate gelos ná die aankoms van die Christendom in die 19de eeu. Sommige is gewild onder argeoloë en toeriste. Die plek waar die "marae" was, word op die meeste eilande egter nog as heilig ("tapu") beskou.

Vir die Maori's is die "marae atea" die oop stuk grond voor die "wharenui", of vergadersaal (letterlik "groot gebou"), terwyl alles saam die "marae" genoem word. Die oop stuk grond word gebruik vir "pōwhiri" (verwelkomingseremonies). Die saal is die ontmoetingsplek vir vergaderings en kultuurbedrywighede. Die "wharekai" (eetsaal) word hoofsaaklik gebruik vir gemeenskapsetes, maar ander bedrywighede kan ook daar plaasvind. 

By die "marae" kan die Maori's hul kultuur vier; hul taal, Maori, praat; verpligtinge tussen stamme nakom; hul gebruike ondersoek en bespreek; familiebyeenkomste hou soos verjaardae vier; en belangrike seremonies hou.




</doc>
<doc id="112931" url="https://af.wikipedia.org/wiki?curid=112931" title="Theo Wassenaar">
Theo Wassenaar

Dr. Theo Wassenaar (1892–1982) was ’n oogarts, hoogleraar in fisiologie, lid van die provinsiale raad van Transvaal, digter, vertaler, stigterslid van die FAK, kampvegter vir Afrikaans en Afrikaners se kultuurregte asook die dryfkrag agter die totstandkoming van die Afrikaanse mediese fakulteit aan die Universiteit van Pretoria.

Theodorus Wassenaar is op 24 Junie 1892 op die plaas Grootrietpan in die distrik Middelburg, Tvl. [later distrik Hendrina] gebore. Hy het twee broers (Jan, wat later Lid van die Provinsiale Raad vir Germiston is, en Andreas, wat later voorsitter word van Sanlam) en ’n suster (Johanna, bekende portretskilderes en beeldhoudster). Hy kry sy eerste skoolopleiding by die plaasskool op die plaas. Die gesin moet die plaas tydens die Anglo-Boereoorlog ontruim en verhuis na Middelburg, waar hy vanaf negejarige ouderdom sy onderwys met Engels as voertaal ontvang. Na afloop van die oorlog keer hy terug na die familieplaas en sit sy skoolloopbaan voort op die eenman-plaasskooltjie Woestalleen. In 1905 stuur sy vader hom na die skool op Hendrina, waar hy saam met ’n aangetroude oom in een van sy vader se winkels woon en ook as klerk werk. Teen die einde van 1908 skryf hy die Skoolhoër-eksamen en gaan dan terug na die regeringskool Middelburg Hoërskool om daar te matrikuleer.

Hierna vertrek hy in 1910 na die Universiteit van Amsterdam in Nederland om hom as geneesheer te bekwaam, ’n ideaal wat hy in 1918 bereik toe hy die Nederlandse staatseksamen slaag en die Arts-diploma verwerf. Verskeie van sy artikels oor veral Fisiologie verskyn in sy studentetyd. Die Eerste Wêreldoorlog is op hierdie stadium nog aan die gang en terwyl hy wag vir ’n geleentheid om terug te keer na Suid-Afrika, werk hy ’n tydjie in 1918 in die Fisiologiese laboratorium van professor Sherrington in Oxford, Engeland. Hy ontdek hier ’n asemhalingsrefleksverskynsel wat hy later in Amsterdam verder bestudeer en waaroor hy ten slotte sy proefskrif skryf om die doktorsgraad in die geneeskunde te verwerf. In Oktober 1918 kry hy eindelik ’n kajuit op ’n Japanse boot en onderneem die gevaarlike seereis met die gevaar van duikbootaanvalle tydens die Eerste Wêreldoorlog, met sy "Seesonnette" wat tydens hierdie reis hulle beslag vind.

In 1919 vestig hy hom as geneesheer in Lydenburg maar gaan reeds die volgende jaar na die Universiteit van Stellenbosch waar hy die professoraat in Fisiologie beklee. Die poging om ook ’n stoel vir Anatomie aan die universiteit te vestig, misluk egter en hy bedank sy professoraat na slegs drie maande. Hy aanvaar dan ’n betrekking as Mediese Amptenaar van die Pensioen-Kommissie en deurreis in die volgende paar jaar die hele Suid-Afrika om gewondes en ander ongevalle uit die Anglo-Boereoorlog te ondersoek. In 1922 gaan hy terug na Europa om as oogarts te spesialiseer in Wenen (Oostenryk), Parys (Frankryk) en Amsterdam (Nederland). Hy promoveer in 1924 aan die Stedelike Universiteit in Amsterdam met die proefskrif "De invloed op de ademhaling van druk op de borstkas". In 1923 onderneem hy ’n lang reis vanaf Wenen na Griekeland en Italië saam met dr. J.F. Burger, wedervaringe wat later gepubliseer word in "Uit my Griekse dagboek". By sy terugkeer na Suid-Afrika vestig hy hom in 1924 as oogarts in Pretoria. As vakkundige publiseer hy verskeie artikels en verslae, waaronder bydraes oor “"Optiese illusies"” by die Akademie in Amsterdam en ’n aantal artikel in die "Nederlandse Tijdschrift voor Geneeskunde". Vir jare is hy lid van die Hospitaalraad in Pretoria, voorsitter van die Afrikaanse Mediese Genootskap en hoof mediese offisier van die Suid-Afrikaanse Noodhulpliga, terwyl hy ook tot volle lid van die Suid-Afrikaanse Akademie vir Wetenskap en Kuns verkies word. In 1927 trou hy met Anna Sophia Dames, ’n niggie (susterskind) van Jopie Fourie, en uit die huwelik word een seun en twee dogters gebore.

Vanaf 1936 beywer Wassenaar hom vir die stigting van ’n Afrikaanse Mediese Fakulteit in Pretoria. Tydens ’n dinee van die Buitemuurse Studente van die Universiteit van Pretoria opper hy as gasspreker in 1936 vir die eerste keer die noodsaaklikheid van so ’n fakulteit. ’n Komitee word dan gestig om hierdie gedagte te bevorder en hy, professor L.J. te Groen en dr. J.A. Kieser dien in die komitee, waarna hulle die eerste geldinsameling loods. In Junie 1937 is hy die leier en woordvoerder van ’n groot afvaardiging met wye verteenwoordiging wat hierdie saak met die destydse Minister van Onderwys, J.H. Hofmeyr, bespreek. Die minister gee opdrag aan die destydse Sekretaris van Onderwys, dr. M.C. Botha, om die moontlikheid van so ’n fakulteit te ondersoek. Onder dr. Botha se leiding word die Kommissie oor Mediese Opleiding dan saamgestel en nadat die kommissie se positiewe verslag ontvang is, word die stigting van die fakulteit in 1943 ’n werklikheid. Wassenaar word aan die begin deur die Universiteitsraad as ’n assessorlid op die Fakulteitsraad benoem.

Later wend hy hom tot die politiek as loopbaan. Reeds in 1934 woon hy die kongres by wat die samesmelting van die Nasionale Party onder generaal J.B.M. Hertzog en die Suid-Afrikaanse Party onder generaal J.C. Smuts bespreek. Hy is een van die sowat veertig afgevaardigdes wat die kongres verlaat en meehelp om die Nasionale Party onder leiding van D.F. Malan weer op te bou. Vanaf 1943 tot 1957 is hy Provinsiale Raadslid vir Wonderboom en vanaf 1945 tot 1957 ook leier van die Nasionale Party in die Transvaalse Provinsiale Raad. In hierdie posisie neem hy sterk standpunt in teen die dubbelmedium-onderwysbeleid. Vir nege jaar (vanaf 1949) is hy Lid van die Uitvoerende Komitee (LUK) en wel in beheer van die Hospitaaldienste en -beplanning. Hy dien verder op die Dagbestuur van die Transvaalse Nasionale Party en die Federale Raad van die Nasionale Party. Hy dien ook as voorsitter van die Raad van Kuratore van Minerale Baddens, die Raad van Advies insake Fauna en Flora en as lid van die Krugergenootskap.

Weens politieke verskille met die Nasionale Party tree hy hierna heeltemal uit die politiek. Na sy uittrede uit die politiek word hy superintendent van die Andrew MacColm-hospitaal en die hospitaal te Brits. ’n Hartaanval in 1968 lei tot sy permanente aftrede en hy bly woon hierna saam met sy vrou in Pretoria aan die Noordhang van die Magaliesberg.

Hy is op 12 Augustus 1982 in Pretoria oorlede.

Sy eerste gedigte skryf hy tydens sy studentedae in Nederland en sedert 1914 verskyn enkeles ook in "Die Brandwag" onder die skuilnaam Adeodatus (die Latynse vorm van sy Griekse naam Theodorus).

Reeds so vroeg as 1921 publiseer hy sy enigste digbundel onder die titel "Gedigte". Hierin is dit veral sy reeks "Seesonnette" wat die aandag trek, waarin hy die skoonheid van die natuur besing en sy verlange uitspreek om een te word met die heelal. Sy liefdesgedigte toon dieselfde panteïstiese lewensbeskouing, terwyl "Nag" ’n mooi uitbeelding is van godsbesef. As kenner van die klassieke geskiedenis skryf hy daaroor gedigte, soos "Aethra" en "Theseus", terwyl hy ook ’n aantal kindergedigte en verhalende gedigte soos "Nomo se wraak" skryf. Daar is ook enkele verse oor Nederland en ’n aantal nasionale gedigte, onder andere oor die Slag van Bloedrivier en die dood van president Steyn. ’n Tweede uitgawe van hierdie bundel word in 1938 gepubliseer, waarin vyftien gedigte weggelaat word en vier en dertig nuwes bygevoeg word. Een van die gedigte wat weggelaat word, is die langer gedig "Adams droom" oor die Skepping, wat deur D.J. Opperman in "Digters van Dertig" beskou word as “’n waardige verre voorloper” van W.E.G. Louw se "Adam" Die nuwe gedigte verskil egter nie wesenlik in tegniek en toonaard van die voriges nie. Hoewel hy hierna nie weer publiseer nie, hou hy aan met dig en laat sowat vyftig ongepubliseerde gedigte na.

Van sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Uit ons digkuns", "Uit ons letterkunde", "Digters en digsoorte", "Afrikaanse ballades", "Afrikaanse verse", "Digters op die toring", "Afrikaanse letterkunde", "Digters en digkuns", "Junior verseboek", "Nuwe Kleinverseboek", "Nuwe Kleuterverseboek", "Die junior digbundel", "My Afrikaanse verseboek", "Voorspraak" en "Goudaar".

"Uit my Griekse dagboek" gee sy indrukke weer van sy reis deur Griekeland in 1923. Saam met sy vriend Burger (dr. J.F. Burger, later professor aan die Universiteit van Kaapstad) het hy ’n groot deel van Griekeland deurreis. Met die trein gaan hulle van Joego-Slawië tot in Tessalonika en daarvandaan deur die Tempe-dal na Larissa en Athene. Hiervandaan is hulle met ’n boot na Kreta om die bouvalle van Knossos te besoek. Hulle keer terug na Athene en onderneem dan uittogte na Marathon en Thermopulai. Op ’n langer tog gaan hulle per boot en terug deur die Korintiese kanaal na Itea, die hawe van Delphi en dan met die trein na Olimpia, per voet na Purgos en per motor na Sparta. Van Tripolis gaan hulle dan per trein via Argos en Korinthe terug na Athene. Benewens die reisindrukke koppel hy telkens die bekende mites aan die plekke wat hulle besoek, terwyl hy ook die lewensweg van beroemde Grieke soos Sokrates verhaal. Hierdie reis prikkel sy belangstelling in die Griekse taal en deur selfstudie leer hy die taal aan. Deur hierdie kennis en gebruik te maak van ander vertalings in Nederlands, Engels en Frans, tale wat hy almal geken het, sien hy later sy weg oop om versvertalings te maak van hoofsaaklik Sophokles se werke in Afrikaans.

Hy vertaal onder andere die Griekse dramas van Sophokles, "Koning Oidipus", "Antigone" en "Elektra". Die Akademieprys vir Vertaalde Werk word in 1978 aan hom toegeken vir sy versvertaling van "Antigone" en "Elektra". ’n Versvertaling van Plato se "Verdediging van Sokrates" bestaan in manuskripvorm en ’n fragment hieruit word in Augustus 1969 in "Tydskrif vir Letterkunde" gepubliseer. Hierdie is ’n baie interessante eksperiment, aangesien hy hier ’n versvertaling maak van ’n prosawerk. Gedurende sy oogheelkundige praktyk in Pretoria wat hy sedert 1924 gevestig is, het hy nog 'n aantal mediese artikels geskryf, veral oor oogheelkundige onderwerpe, waarvan sommige in Amerikaanse tydskrifte vir oogheelkunde gepubliseer is. In dié tyd het hy ook weer sonnette geskryf. "Koning Oidipus" is in 1974 heruitgegee. Sy bekroonde vertalings van werke van Sophokles, "Antigone" en "Elektra", is onderskeidelik in 1975 en 1977 gepubliseer.

In 1973 ken die Universiteit van Pretoria ’n eredoktoraat (M.D.-graad honoris causa) aan hom toe vir sy belangrike aandeel in die totstandkoming van ’n Afrikaanse Mediese Fakulteit aan hierdie universiteit. In dieselfde jaar ontvang hy ook die erelidmaatskap van die Suid-Afrikaanse Akademie vir Wetenskap en Kuns. In 1977 is hy die eerste wenner van die Totius-prys, wat toegeken is deur die toekenningskomitee van die Totius-Pryse Stigting waarin die Dietse Federasie ook verteenwoordig was. Die Laerskool Theo Wassenaar in Robertsham in Johannesburg word na hom vernoem.

Gedurende sy oogheelkundige praktyk in Pretoria wat hy sedert 1924 gevestig is, het hy nog 'n aantal mediese artikels geskryf, veral oor oogheelkundige onderwerpe, waarvan






</doc>
<doc id="112935" url="https://af.wikipedia.org/wiki?curid=112935" title="Tapu">
Tapu

Tapu, tabu of kapu is ’n tradisionele Polinesiese begrip wat iets aandui wat heilig is, met ’n "spirituele beperking" of "verbod". Die Afrikaanse woord "taboe" kom via Engels van laasgenoemde betekenis af. In Engels dateer die woord "taboo" van die tyd van kaptein James Cook se besoek in 1777 aan Tonga.

Sommige bronne gee dit aan as ’n samestelling uit Tongaans van "ta" "gemerk" en "bu" "in groot mate", maar dit kan volksetimologie wees.

Die begrip bestaan in baie tradisionele gemeenskappe, onder meer dié van Fidji, Samoa, Paaseiland, Tahiti, Hawaii, Tonga en die Maori's. In die meeste tale bestaan ’n herkenbare soortgelyke woord.



</doc>
<doc id="112936" url="https://af.wikipedia.org/wiki?curid=112936" title="Vlerkprou">
Vlerkprou

’n Vlerkprou (Engels: "outrigger canoe", Taiwannees: "monga"; Filippyns: "bangka"; Indonesies: "jukung"; Maori: "waka ama"; Hawais: "waa"; Tahitiaans en Samoaans: "vaa") is ’n soort kano met een of meer syvlerke wat aan een of albei kante van die romp vas is. Klein kano's het dikwels net een vlerk, terwyl groteres óf een of twee kan hê óf ’n dubbelromp, soos ’n katamaran. Die seilkano's is ’n belangrike deel van die Polinesiese erfenis. Vlerkprouvaart word beoefen in Hawaii, Tahiti en Samoa en deur die Maori's van Nieu-Seeland. Dit is ook baie gewild in Puerto Rico.

Anders as ’n kano met net ’n romp, word ’n vlerkprou of dubbelrompkano stabiel gehou deur die afstand tussen sy vlerke of rompe, eerder as die vorm van elke individuele romp. As sulks is vlerkproue of dubbelrompkano's se romp(e) gewoonlik langer, nouer en hidrodinamies doeltreffender as dié van enkelrompkano's. Hulle kan baie vinnig wees en kan in onstuimiger waters stabiel bly. 

Die vlerkprou se vlerk word in baie Maleis-Polinesiese tale die "ama" genoem. Die sparre wat die vlerke aan die hoofromp verbind (of die twee rompe van ’n dubbelrompkano) word in Hawais die "iako" en in Maori die "kiato" genoem, met soortgelyke woorde in ander Polinesiese tale.

Vlerkproue is aanvanklik deur die Austronesiessprekende volke van Suidoos-Asië gebou vir seevaart. Dit is gebruik om dié mense beide ooswaarts na Polinesië en Nieu-Seeland en weswaarts oor die Indiese Oseaan tot by Madagaskar te vervoer gedurende die Austronesiese volke se migrasietydperk. Hoewel hulle vandag in Oos-Afrika (byvoorbeeld Tanzanië) aangetref word, was die Austronesiese volke (van die Filippyne, Maleisië, Mikronesië en Polinesië) die belangrikste gebruikers van die vlerkproue.

Hengelvlerkproue is ook gebruik deur sekere nie-Austronesiese volke, soos dié van Sri Lanka, waar hulle as "oruwa" bekend is, en die Andaman- en Nicobar-eilande. 

Die tegnologie bestaan steeds. Vlerkproue kan taamlike groot hengel- of vervoerbote wees. In die Filippyne het sekere vlerkproue petrolenjins. 

Vlerkprouwedstryde is deesdae ’n gewilde sportsoort, met talle klubs oor die wêreld heen. Dit is ’n nasionale en interskolesport in Hawaii. Daar neem hele families deel aan regattas in ouderdomsgroepe wat wissel van 6 tot 60+. Groot wedstryde sluit in die Molokai Hoe-manswedvaart (69 km) van die eiland Molokai na Oahu, Na Wahine O Ke Kai (dieselfde wedvaart vir vroue) en Koningin Liliuokalani-wedvaart op die Hawaise eiland Hawaii.

Vlerkproue vir ses mense (OC6) is van die mees algemene kano's wat vir wedvaarte gebruik word; dié vir een mens (OC1) is ook algemeen. Twee sespersoon-vlerkproue word soms aanmekaargeheg soos ’n katamaran sodat 12 mense dit kan gebruik.

Moderne OC6-rompe en word dikwels van veselglas gemaak, hoewel sommige van tradisionele materiale is. In antieke Hawaii is kano's uit die stamme van baie ou akasiabome gekerf. Hoewel hulle skaars is, word hulle vandag nog gebruik.




</doc>
<doc id="112941" url="https://af.wikipedia.org/wiki?curid=112941" title="Polinesiese mitologie">
Polinesiese mitologie

Die Polinesiese mitologie is die tradisionele oorlewering van die mense van Polinesië, ’n groep eilande in die sentrale en suidelike Stille Oseaan. Polinesiërs praat tale van die taalgroep Maleis-Polinesiese tale, die belangrikste groep van die Austronesiese tale. Proto-Polinesies is vermoedelik omstreeks 1000 v.C. in die Tonga-Samoa-gebied gepraat.

Voor die 15de eeu het Polinesiese volke na die ooste versprei: na die Cookeilande en van daar na ander eilande soos Tahiti en die Marquesaseilande. Hul afstammelinge het later eilande soos Paaseiland, Hawaii en Nieu-Seeland ontdek. Die woordeskat van dié tale is naby genoeg dat die verskillende volke mekaar kan verstaan. Veral hul mitologieë toon ’n gemeenskaplike oorsprong.

Volgens verskeie oorlewerings het die Polinesiërs van die mitiese Hawaiki na die eilande van die Stille Oseaan migreer in oop kano's, soortgelyk aan die tradisionele vlerkproue wat steeds in Polinesië aangetref word. Die Maori van Nieu-Seeland spoor hul voorouers terug na groepe mense wat na berig word in 40 kano's ("waka") van Hawaiki af getrek het. Volgens tradisie keer die siele van afgestorwenes terug na Hawaiki. In Nieu-Seeland vind sulke terugreise plaas vanaf die verre noorde van Noordeiland — wat miskien ’n aanduiding is van die rigting waarin Hawaiki lê.

In sommige eilandgroepe is Tangaroa een van die belangrike gode – van die see en van visvangs. ’n Gewilde mite is van ’n huwelik tussen Lug en Aarde; die Nieu-Seelandse weergawe, Rangi en Papa, is ’n verbintenis wat die geboorte van die wêreld en alles daarin tot gevolg gehad het. Daar is stories oor eilande wat met ’n magiese vishoek uit die see getrek of van die hemel af gegooi word. Daar is verhale van reise, migrasies, verleidings en gevegte. Stories oor ’n bedrieër, Maui, is algemeen bekend asook dié oor die beeldskone godin/voorouer Hina of Sina.

Benewens hierdie gedeelde temas het elke eiland sy eie verhale van halfgode en helde. Dit word dikwels verbind met geografiese of ekologiese voorwerpe, wat beskryf word as die versteende oorblyfsels van die bonatuurlike wesens.




</doc>
<doc id="112944" url="https://af.wikipedia.org/wiki?curid=112944" title="Purea">
Purea

Purea, ook bekend as Oborea, was ’n koningin van die Teva i Uta (Teva van die Binneland) en ’n selfverklaarde heerser van die hele Tahiti. Sy was bekend vanaf die eerste belangrike ekspedisies na die eiland. Sy het van 1767 tot 1768 as hoof van haar clan regeer.

Tydens haar bewind het Purea die ekspedisie van Samuel Wallis ontmoet. Hy was die eerste Europeër wat Tahiti volgens bestaande bronne besoek het terwyl hy oor die wêreld heen gevaar het in die HMS "Dolphin". Hy het op 17 Junie 1767 in Matavaibaai geland en die eiland "Koning George-eiland" genoem. 

Die eerste kontak was moeilik, want op 24 en 26 Junie het sommige Tahitiane probeer om die skip oor te neem, waarskynlik omdat hulle bang was die Engelse gaan permanent bly of omdat hulle die metaalvoorwerpe aan die skip wou hê. Die matrose het op die kano's en die skares op die heuwels geskiet. Die bewoners van die baai se reaksie op dié kragtige aanval was om vir die Engelse offerandes aan te bied om te wys hulle soek vrede. Hierna het Wallis betrekkinge met Purea aangeknoop en 40 dae lank op die eiland gebly, tot 27 Julie.

In Julie 1768 het kaptein James Cook vir die Royal Society en die Britse vloot na Tahiti gereis om die oorgang van die planeet Venus voor die son waar te neem, ’n verskynsel wat op 3 Junie 1769 van daar af sigbaar sou wees. Hy het in April 1769 aan boord van die HMS "Endeavour" op die eiland aangekom en tot in Augustus daar gebly. Hy het in Matavaibaai kamp opgeslaan saam met die sterrekundiges Charles Green en Daniel Solander. 

Die lengte van sy verblyf het hom in staat gestel om die eerste etnografiese en wetenskaplike waarnemings van die eiland te maak. Hy is bygestaan deur die botanis Joseph Banks en die kunstenaar Sydney Parkinson; saam het hulle waardevolle inligting oor die fauna en flora versamel, asook oor die plaaslike gemeenskap, taal en gebruike. Cook het die bevolking op sowat 200 000 geskat – dit sluit die bewoners van al die nabygeleë eilande in. Dit is later deur die antropoloog Douglas L. Oliver, die voorste kenner van Tahiti, verlaag tot 35 000 teen die koms van die eerste Europeërs in 1767. Sy bemanning het ook goeie betrekkinge gehandhaaf met Purea, wat hulle verkeerdelik aangeneem het die koningin van Tahiti was. Die besoek het gunstige toestande geskep vir die opkoms van die Pomare-dinastie.

Cook het tussen 15 Augustus en 1 September 1773 na die eiland teruggekeer, en weer tussen 13 Augustus en 8 Desember 1777. Op hierdie besoeke het hy in Tautirabaai vasgemeer. Op sy laaste besoek het hy hoofman Tū (’n nefie van Purea) vergesel op ’n oorlogsekspedisie na die nabygeleë eiland Moorea. Hy het egter geweier om hom militêre steun te gee; hy was tevrede om net die eiland te besoek. 




</doc>
<doc id="112949" url="https://af.wikipedia.org/wiki?curid=112949" title="Enoch Mgijima Plaaslike Munisipaliteit">
Enoch Mgijima Plaaslike Munisipaliteit

Die Enoch Mgijima Plaaslike Munisipaliteit is 'n nuwe plaaslike munisipaliteit in die Chris Hani-distriksmunisipaliteit in die Oos-Kaap, Suid-Afrika. Dit het ontstaan nadat Tsolwana, Inkwanca en Lukhanji Plaaslike Munisipaliteite saamgesmelt het op 8 Augustus 2016.

Nedersettings in die munisipaliteit:
en ander.


</doc>
<doc id="112954" url="https://af.wikipedia.org/wiki?curid=112954" title="Harry Potter: Die insluiting van die boekreeks in die onderrig van Afrikaans">
Harry Potter: Die insluiting van die boekreeks in die onderrig van Afrikaans

Met die publikasie van 'n nuwe Harry Potter-boek - "The cursed child" in 2016 is daar die moontlikheid van nuwe vrae oor die waarde en moontlike insluiting van hierdie boekreeks in die onderrig van Afrikaans.

Voorgraadse sowel as nagraadse aspirant-opvoeders van Afrikaans sowel as skoolgaande jeugdiges lees graag die "Harry Potter"-boekreeks (hierna HP genoem).

Om die problematiek rondom die moontlikheid om hierdie reeks voor te skryf of te behandel in die Afrikaanse onderrigkonteks te beantwoord, fokus hierdie artikel op enkele kriteria wat kan bydra tot die keuse van tekste in die onderrig van Afrikaanse jeugletterkunde in die middelskoolfase (graad 7-9).

Die HP-boekreeks is aan die een kant wêreldwyd populêr: in Junie 2003 is 192 miljoen kopieë verkoop, en die reeks is in 55 tale beskikbaar en in 2001 is 52,000 boeke in Afrikaans verkoop, opvoedkundiges en bibliotekarisse is verheug daaroor dat die skrywer dit reggekry het om kinders weer aan die lees te kry; en in 2000 word die skrywer J.K. Rowling vir die skryf van die reeks vereer met 'n eredoktersgraad deur die Edinburgh Napier Universiteit.

Aan die ander kant kry ouers vanuit fundamentalisties-Christelike kringe elektroniese boodskappe van ernstige besware teen die morele waardes en heksery (daar word selfs van 'n ""encyclopaedia of Satanism"" gepraat) wat in die boeke gepropageer word. Christene verbrand die HP-boeke in hulle besit omdat hulle oortuig is van die anti-christelike waardes in die reeks, 'n vastyd van drie dae is gereël vir die dae voor die vyfde boek gepubliseer is, en voortydige profesie en interpretasie van die anti-christelike betekenis en simboliek van die feniks word elektronies versprei.

Mense wat betrokke is by die Wicca-beweging en dus heksery aktief beoefen is nie self baie beïndruk met Rowling se uitbeelding van hekse nie. Hulle meen dat sy dit oppervlakkig en onakkuraat uitbeeld.

Die HP-boekreeks is 'n massa-kulturele verskynsel is sonder werklik intrinsieke letterkundige waarde. Die verkope van die boeke veroorsaak word deur die materialisme van die 21ste-eeuse verbruikersamelewing wat aangevuur is deur die "rags-to-riches"-mite wat die persoonlike lewe van die skrywer omgeef, sowel as die suksesvolle uitbeelding van Harry as 'n postmoderne "wiz-kid". Die feit dat die eerste uitgawe van die reeks, "Harry Potter and the sorcerer's stone""," deur verskeie uitgewers verwerp is voordat Bloomsbury in Londen dit wel uitgegee het sonder om ooit die sukses daarvan te kon voorspel, maak deel uit van die ongelooflike sukses van die Harry Potter-verskynsel wat as risiko begin het. Die vreemde kontroversie vanuit konserwatiewe kringe het dieselfde uitwerking op die samelewing as wat dikwels die geval met sensuur is, naamlik dat dit veroorsaak dat mense juis wil lees wát dit is wat in die ban gedoen word. Die HP-boekreeks kan gesien word as ""Disney cartoons written in words, no more …"".

Oor die boek wat in 2003 verskyn het,meen skoolbibliotekaresse en remediërende opvoeder Glenda Irvine dat dié boek se reikwydte op 'n emosionele en verstandelike vlak “"bo die vuurmaakplek van selfs die mees begaafde jong leser”" is en dat die meeste lesers dit maar net lees om hulle ouers tevrede te stel. Verder meen sy dat die boek (met sy 766 bladsye) vervelig is en sy bevraagteken dit of die hele Potter-verskynsel werklik daartoe bydra dat jong leerders met begrip lees. Volgens haar kan die meeste kinders jonger as tien jaar nie tussen feit en fantasie onderskei nie omdat die twee helftes van 'n kind se brein op daardie stadium nog nie verbind is nie. Die kern van Irvine se resensie stem dus ooreen daarmee dat die verskynsel slegs 'n nuwe konvensionele verbruikerskommoditeit is.

Vrae wat dus by menige opvoeder in die onderrig van Afrikaans ontstaan, is of die HP-boekreeks geskik is om in die klassituasie gebruik te word, of dit voorgeskryf kan word vir leerders van Afrikaans as hooftaal, en vir watter ouderdom dit geskik sou wees. Verder ontstaan die vraag hoekom die reeks juis in Afrikaans voorgeskryf moet word as daar reeds plaaslik soveel goeie kwaliteit Afrikaanse jeugboeke is. Die vertaler Janie Oosthuysen, wat in 2002 deur die Suid-Afrikaanse Akademie vir Wetenskap en Kuns vereer is met 'n toekenning vir haar vertaling van die HP-boeke, verskaf hiervoor 'n eenvoudige antwoord in haar uitspraak in hierdie verband: ""En sê nou hulle is nie lus om dit in Engels te lees nie"?"

Enkele ekstrinsieke kriteria wat betrekking het op dinge buite die literêre teks kan in ag geneem word. Sodanige ekstrinsieke kriteria het nie met die estetiese sfeer van die teks te make het nie. Dit impliseer dus 'n mate van subjektiwiteit omdat dit dikwels berus op die (persoonlike) waardes en doelwitte van die leser. Hierdie kriteria sluit aan by die instrumentalistiese siening van literêre evaluering en is van toepassing op die instrumentele nut of waarde wat die teks inhou. In hierdie geval gaan dit om die voordele/nadele wat dit vir die opvoedkundige terrein van die samelewing inhou.

Die destydse Transvaalse Onderwysdepartement se kriteria vir voorgeskrewe werke is akademiese, opvoedkundige, sosiale en praktiese kriteria.Ook kan krities gekyk word na die letterkundige, opvoedkundige en sosiale waarde van voorgeskrewe boeke. Hoë prioriteit moet toegeken word aan die waarde van kultuur en godsdiens, ’n universele moraliteit, die insluiting van die hele Afrikaanse spraakgemeenskap en ruimte vir goeie sowel as populêre letterkunde. Voorgeskrewe werke moet voldoen aan die eise van nuwigheid, effek en vormgewing.

Hieronder is ’n volledige en bruikbare stel kriteria wat belangrik is by die voorskryf van boeke op skoolvlak:

Die opspoor en bespreking van waardes in die HP-boekreeks is 'n subjektiewe saak en sal afhang van die leser se verwysingsraamwerk. Om hierdie rede moet daarteen gewaak word dat die ekstrinsieke kriteria in die lees van die reeks nie oordryf word nie. Die opvoeder moet steeds toesien dat die teks eerstens vir plesier binne 'n estetiese sfeer gelees word alvorens dieper gedelf word vir temas en moraliteit. Om gapings in die teks in te vul hand saam met die leser se eie kontekstuele veronderstellings. Dit is dus eintlik 'n persoonlike interpretasie waarmee die leser soek na logiese samehange om betekenis te skep;" eerder as wat dit 'n leesstrategie is waarmee die leser betekenis ontdek". Voorbeelde hiervan is hoe psigo-analitiese, jungiaanse, marxistiese en feministiese lesers simbole en waarhede van hulle eie sienings in tekste aantref - “"even for interpreters the tales are wish-fulfillment fantasies”".

Ten einde leerders se lees- en leervermoë in die middelskoolfases te ondersteun, behoort opvoeders seker te maak dat die leerders betekenis konstrueer, omtrent hulleself en ander leer, strategies lees en die aksie van lees as genotvol ervaar. Hierdie doelwit kan bereik word deur eerstens seker te maak dat gekose jeugtekste lesergerig is.

Die resepsie-estetika stel die leser sentraal in die literêre kommunikasieproses. Letterkunde verbreed die leser se verwysingshorison. Doeltreffende literatuuronderrig behels uitbouing van die leserhorison. Die wyse waarop letterkunde onderrig speel in op die leser se nuwe verwagtingspatroon wat hoofsaaklik deur die massamedia beïnvloed word. Letterkunde-onderrig moet nie beperk word tot die literatuur van die kanon nie, maar sodanige onderrig kan uitgebrei word tot alle fiktiewe tekste. Elke teks wat bestudeer word, moet tot die verruiming van die leser se verwysingsraamwerk bydra.

Die ervaringswerklikheid van die leser en sy behoeftes speel ’n rol in die beplanning van letterkunde-onderrig. Tekste behoort vir lesers uit hulle perspektief en behoeftes gekies te word. Die teks moet dus pas by die leser se ouderdom, agtergrond, voorkeur, probleme en belangstellings.

Karakters in die HP-boekreeks kom ooreen met die kenmerke van kinders in puberteit en jeugdiges in vroeë adolessensie. Dit is een van die redes waarom dit gepas sal wees as voorgeskrewe letterkundige teks vir leerders in graad 7 tot 9.

Deur te kyk na die verskillende behoeftes van leerders in hul puberteits- en vroeë adolessensiejare, is dit duidelik dat die literêre karakter, Harry Potter, net soos enige ander kind, sekere behoeftes openbaar. Die bevrediging van hierdie behoeftes of die gebrek aan bevrediging bepaal hoe ’n kind by die lewe en die vereistes daarvan gaan aanpas. In Harry se geval was dit vir hom ’n aanpassing om deur sy streng oom en tante grootgemaak te word en om op 11-jarige ouderdom uit te vind dat sy ouers nie in ’n motorongeluk dood is nie, maar vermoor is, en dat hy ’n towenaar is en na Hogwarts, die skool vir heksery en towerkuns, moet gaan.

Kinders se verbeeldingskrag help hulle om boeke hulle eie te maak en met die boek, die karakters en gebeure daarin te identifiseer, en sodoende word daardie ervaring as't ware die kinders se eie lewensondervinding. Die HP-reeksboek as literêre teks is dus van betekenis vir ’n kind, want dit het diepte wat die kind help om sy behoeftes te vervul en aan te pas by sy lewe en omstandighede.

’n Kind het behoefte aan materiële en emosionele sekuriteit en moet leer hoe om die vernietiging daarvan te kan verwerk. Harry vind materiële sekuriteit in die onsigbaarheidsmantel wat hy van sy pa geërf het, omdat dit al is wat hy van sy pa het. Hy vind hierdie sekuriteit ook in sy besem, ’n geskenk van die skoolhoof, Dompeldorius, ’n goeie vriend van hom en sy ouers. Harry verloor egter ’n deel van hierdie sekuriteit toe sy besem in ’n Kwiddiekwedstryd vernietig word. Sy hantering van die situasie kan kinders inspireer en help om soortgelyke situasies te verwerk.

Harry se emosionele sekuriteit lê in sy verhouding met sy vriende, Ron, Hermien en Hagrid, en sy peetpa, Sirius Swardt. Hy moet egter saamlewe met die feit dat omstandighede veroorsaak dat hy nie die werklike emosionele sekuriteit van sy peetpa kan ervaar nie. Nes enige kind in die puberteitsfase het Harry ook ’n behoefte aan geestelike sekuriteit, ’n geloof in iets groters en magtigers as hy. Vir hom is dit die geloof dat, alhoewel sy ouers dood is, hulle liefde vir hom oor hom waak en hom in gevaarlike situasies beskerm.

Kinders verstaan Harry se ongelukkige toestand by sy oom en tante se huis en ontwikkel ’n gevoel van jammerte vir hom. Deur te lees wat in ander gesinne se huislike omstandighede gebeur, soos Harry wat nie liefde en ondersteuning van sy familie ontvang nie, ontwikkel kinders ’n begrip van meegevoel vir kinders wat uit ongelukkige of gebroke huise kom.

Verder het kinders ’n behoefte daaraan om ’n eie plek en identiteit te hê, met ander woorde om deur hulle omgewing, ouderdomsgroep, vriendekring en skool aanvaar te word. Harry se behoefte hier word bevredig deur die aanvaarding wat hy ontvang van sy span, Huis Griffindor, deur sy spanlede wat saam met hom in die Kwiddiekspan speel en sy vriende en opvoeders. In spansport word die drang na prestasie en selfgelding bevredig en daarom openbaar Harry dieselfde behoeftes as die kinders om ons en in ons skole.

Ook intellektuele sekuriteit is een van die behoeftes van leerders op hierdie skoolvlak. Hulle begin vreugde vind in stokperdjies waar hulle met hulle hande kan werk of dinge kan versamel en lees waardeur hulle inligting kan versamel. ’n Reeksboek soos HP kan ook in hierdie verband ’n ryk bron van inligting word.

Die jeug ervaar ’n groot behoefte aan belewing van die avontuurlike. Hulle soek dus sensasionele, spannende situasies, gevaar en risiko's. Daar is ook 'n belangstelling in vreemde lande en ontdekkingsreise. Die HP-reeksboek neem die leser saam met Harry na avontuurlike situasies wat kinders se behoefte aan avontuur bevredig. Die vreemdheid van die towerwêreld en die ontdekkings wat Harry in hierdie wêreld maak, help die leser om hom in hierdie avonture uit te leef, wat ook ’n prikkel tot skeppende aktiwiteit kan wees.

Die jeugdige wat nie in die fisiese wêreld uiting vind vir sy avontuurdrang nie, voel dikwels verveeld en het ’n behoefte aan ontspanning. Kinders lees dus vir ontspanning, maar afwisseling in verskillende soort boeke is belangrik. Opvoeders moet gevolglik daarop let dat leerders nie net deur die HP-reeksboek vasgevang word nie, maar ander boeke ook sal lees. Leerders kan aangemoedig word om werke van C.S. Lewis en Tolkien te lees as hulle agterkom dat fantasie hulle fassineer. Op hierdie manier kan hulle dus met wêreldliteratuur in aanraking kom.

Jong leerders moet leer om hulle eie standpunte vanuit ’n waardestelsel te motiveer. Dit is nodig dat jongmense leer om self te dink en self te beoordeel, want kollektiewe denke maak die ontwikkeling van ’n vrye outonome persoonlikheid onmoontlik. Om hierdie rede kan die ontginning van lewenswaardes in die HP-reeksboek daartoe bydra dat die jeugdige saam met Harry worstel om tot volwassenheid te groei. Die ontginning van die sin en betekenis van die lewe help die kind om sy eie waardestelsel en ’n waardige en aanvaarbare selfbeeld te ontwikkel.

Behalwe dat voorgeskrewe tekste lesergerig behoort te wees, is die interaksie tussen leser en teks belangrik, omdat letterkunde ’n bepaalde effek op die leser kan hê.

Die interaksie tussen leser en teks is van sentrale belang in die onderrig- en opvoedingsgebeure. Dit beteken dat daar byvoorbeeld genoeg oop plekke moet wees sodat dit voortdurend deur die leser ingevul moet word sonder dat dit hom frustreer. As die oop plekke in 'n teks te min is, raak die leser verveeld met die verhaal omdat hy nie voldoende aktiefskeppend betrokke by die teks is nie. Verder is tekste met oop plekke kreatiewe tekste, want dit daag die leser uit om deel te neem en betekenis te gee aan die teks.

Omdat die interaksie tussen leser en teks, eerder as die geïsoleerde teks, die studie-objek van die letterkunde-onderrig behoort te wees, behoort elke leser se unieke respons gerespekteer te word. Vrye interpretasiemoontlikhede is net so belangrik as sterk inhoudsgerigte maatstawwe. Literêre tekste voorsien ervarings, nie net kennis nie. Daarom is die leser se rol nooit passief nie. Dit is eerder 'n transaksie tussen leser en teks; dit betrek die leser rasioneel, emosioneel en eties. Die rede waarom elke leser se ervaring van 'n teks uniek is, is omdat elke leser 'n unieke samestelling het, sowel as 'n verwysingsraamwerk en verwagtingshorison wat van ander s'n verskil. Jauss gebruik die term "verwagtingshorison" om daarmee te verwys na die stel kulturele, etiese en literêre verwagtings en kriteria wat lesers gebruik om literêre tekste te beoordeel. Die vraag is of die teks versoenbaar is met die leser se verwagtingshorison.

'n Responsgerigte letterkunde-onderrigmodel in die Seniorfase in Suid-Afrika (graad 7-9) behoort te begin by die leerders se belangstellings en response om leesmotivering te bevorder. Seuns kan deur die HP-boekreeks van nie-fiksie na fiksie, en kinders van rekenaarskerms na boeke weggelok word, en ouers en kinders kan kommunikeer oor boeke en morele, universele sake.

Nicola maak in haar resensie melding van haar ervaring met die response van verskeie leerders in Suid-Afrika. Sy meen dat jonger leerders dalk nie die subtiele sosiale kommentaar en diepte en kompleksiteite in name en mitologiese karakters in die HP-boekreeks raaksien en verstaan nie. Ook dink Nicola dat leerders in Suid-Afrika nie soveel praktiese kennis van die privaatskoolkonteks in Engeland dra nie en miskien ook nie so bekend is met fantasie as genre nie, maar dat die inhoud van die reeks tog tot die gemiddelde leerder spreek. In haar navorsing word melding gemaak van verskeie Suid-Afrikaanse leerders se (positiewe) response, hoe hulle die verhaal ervaar, hoe hulle die verhaal sou verander as hulle die outeur was, met watter ander boeke die reeks vergelykbaar is en wat hulle voorspel het gaan gebeur. Hierdie response toon duidelike ooreenkoms met dié wat opgeteken is van leerders in Indië en sal waarskynlik met dié van leerders wêreldwyd ooreenstem.

Uit die voorafgaande is dit duidelik dat die interaksie tussen leser en teks veroorsaak dat die opvoeder van Afrikaans geïnteresseerd behoort te wees in die volgende ekstrinsieke kriterium, naamlik die funksionaliteit van letterkunde-onderrig en die mate waarin die jeugteks bydra tot die opvoedingsproses.

Die doel van hierdie kriterium is om vas te stel of die letterkundige teks die potensiaal het om funksioneel te wees; om dus ’n daadwerklike effek op die leser te hê. Om doeltreffende letterkunde-onderrig te bewerkstellig, is dit daarom ook nodig dat die opvoeder sal sorg dat die keuse van voorgeskrewe werke sal bydra tot die leerder se begeleiding tot volwassenheid. Die effek van die literêre teks op die leser is belangrik, dit gee lesers die voorreg om die literatuur in sy volle geskakeerdheid leer ken "as profesie, as ontleedmes, as stimulus tot medeskeppende denke, as toetssteen vir eie en gemeenskapswaardes, as ’n bron van intellektuele avontuur maar ook ontspanning en vermaak … en dit alles binne ’n konteks wat hulle eie lewenswêreld intiem raak."Letterkunde-onderrig kan behalwe kennis oor die letterkunde self lesers se mensekennis uitbrei, deurdat hulle kan leer om waardering vir ander se standpunte te hê, omdat literatuur dikwels met konflik en oplossings vir daardie konflik werk. Verder kan lesers by skrywers leer om presies en keurig te formuleer, wat kan lei tot "“[v]olwassenheid, ontvoogding en ruimheid van gees"".

Omdat die lees van HP-boeke vir die kind hoofsaaklik ontspanning bied, is hy nie daarvan bewus dat hy intellektueel ontwikkel, emosioneel groei (omdat hy saam lag en huil) en kreatief skeppend besig is nie. Die identifikasieproses word by die jeugdige bevorder deurdat lees ’n verdedigingsmeganisme kan wees – wie beangs is, kan sy angs beperk deur hom met Harry, Ron of Hermien te vereenselwig. Dit kan dui op ’n proses waartydens begerenswaardige gedrag oorgeneem word, en op dié wyse kan die HP-boeke klaarheid skep in die komplekse gevoelswêreld van die kind, en vir hom modelle bied.

Lees is ’n tydverdryf waarmee verveling afgeweer word en waardeur ’n problematiese realiteit ontsnap word. Dit is veral aan avontuur- en fantasieverhale dat daar ’n ontvlugtingsfunksie toegeken word. Op hierdie wyse kan die spanningsvlak van ’n kind ontlaai word. "Harry Potter … is ’n fantasie van ’n seuntjie wat na ’n towerwêreld vlug omdat hierdie aardse wêreld hom magteloos maak. In die aardse wêreld word hy gedreig, geslaan en beledig".

Die volgende funksies van jeugliteratuur kan onderskei word, naamlik die psigologiese, maatskaplike en intellektuele funksies.

Die psigologiese funksies hou verband met die leser se identifikasieproses waardeur hy insig verwerf in sy eie gevoels- en ervaringswêreld. Dit sluit aan by die opvoedingstaak wat verrig moet word. Voorgeskrewe werke kan vir die leser ’n besieling wees en dit moenie belemmerend op hom inwerk nie: "“in die jare wanneer die kind … [se] emosionele lewe tot brekens toe gespanne is, kan geskikte literatuur ’n geweldige krag ten goede wees"". Jeugliteratuur verskaf 'n katarsis waarin adolessente 'n emosionele ontlading kan ervaar. Tog kan letterkunde-onderrig ook misbruik word om kinders te manipuleer om aan te pas by sosiale kontekste wat hulle potensiaal vir groei beperk.

Die maatskaplike funksies behels die sosialiseringsproses waardeur die leser waardes en norme aanleer en waardeur kultuuroordrag plaasvind. Die leser word gehelp om te sosialiseer, want hy maak deur die individuele lees van ’n teks keuses sonder die invloed van sy portuurgroep. In die letterkundige werke waaraan die leser blootgestel word, maak hy kennis met die samelewing se vooroordele en gedragspatrone en leer watter rolle hy moet en kan speel. Verder leer hy so sy vryheid, regte en verpligtings ken. Die individu word dus deur die leesaksie begelei om hom as deel van ’n geheel te sien, want –… literature by its very nature is selective and suggests integrations, connections, insights into experience, and values which the individual might not otherwise find for himself. At the best literature confronts the reader with the basic eternal problems of human beings, thus helping the individual to see himself as a part of an ongoing history ….Letterkunde kan verder die leser in staat stel tot selfbegrip en begrip van ander mense. In ’n wêreld waarin hy rigting moet vind, leer hy ook onderskei tussen wat reg en wat verkeerd is. Boeke kan voorgeskryf word waarin ’n gesonde lewenshouding tot openbaring kom sodat dit tydens die leerder se ontluikende jare ’n vormende invloed op hom kan uitoefen.

Intellektueel kan letterkunde ook die funksie vervul dat dit die leser help om kognitief te ontwikkel. Omdat letterkunde ook ’n informatiewe funksie het, behoort dit by te dra tot die uitbreiding van die leser se kennis. Die leser se analitiese denke behoort verder geoefen te word en die lees van ’n teks moet hom stimuleer om na die samehang of logiese opeenvolging van gebeurtenisse te soek. Sy kreatiwiteit kan aangewakker word deur die proses waardeur hy hom in die lewens van ander inleef, asook die herkenning van motiewe en simbole, taal en styl.

Alhoewel Zipes daarteen waarsku dat fantasie gebruik word as terapie as gevolg van die potensiaal van die katarsismoment daarin, noem Black enkele voorbeelde van leerders wat sy deur middel van die lees van die HP-boekreeks gehelp het om fisiese, psigiese en sosiale aanpassings in hulle traumatiese omstandighede te maak. Deur te identifiseer met die fiktiewe karakters het hierdie leerders geleer om onvoorspelbaarheid en verandering kreatief te verwerk, morele keuses te maak en emosionele probleme te oorkom.

Die Afrikaanssprekende leerder se blootstelling aan die HP-boekreeks as jeugtekste kan ook help om sy etiese standpunt te ontwikkel deur die ontginning van die probleme van menswees. Die etiese is dikwels die fokuspunt in jeugliteratuur, want die stryd tussen goed en kwaad en die oproep tot verantwoordelikheid en regverdigheid is fundamenteel. Jeugliteratuur dra eksplisiet en implisiet vooroordele, gedragspatrone, norme en waardes oor. Wanneer die literatuur die sosiale aanpassingsproses versnel, is dit ’n maatskappybevestigende boek. ’n Voorbeeld van hierdie maatskappybevestigende waardes in die HP-boekreeks, word aangetref wanneer Harry na die nuwe skool moet gaan en vir die eerste keer in sy lewe ware vriende moet maak.

Saam met Harry Potter word die leser met waardes gekonfronteer: gesinswaardes (dié van die Weasleys), waardes wat met werk en ontspanning te make het – Harry en sy vriende wat hulle tuiswerk moet doen, maar ook lekker dinge saam doen – en waardes ten opsigte van geld en materialisme. Harry se ouers het vir hom baie geld nagelaat, maar hy bestee dit nie aan onnodige goed nie. Daarteenoor staan die Weasleys wat baie arm, maar tog ook baie vrygewig is.

Die HP-boekreeks kan gesien word in die lig daarvan dat jeugliteratuur beïnvloed is deur die Romantiek en daarom fokus op die oorgang tussen kindwees en adolessensie sowel as op karakterontwikkeling – die HP-boekreeks is as 'n tipiese Bildungsroman. Al die karakters in die HP-boekreeks het een of ander obsessie met mag. Die mees intense gevoel wat kinders ervaar, is 'n gevoel van magteloosheid in die aangesig van volwassenes en die grootmenswêreld. Hierdie stryd teen mag word uitgebeeld in die sosialisering van Harry as die protagonis, Hogwarts as ’n tipiese skool in die skoolreeks as genre waarin dit handel oor geïnstitusionaliseerde mag en reëls wat die mag bevestig, outoritêre mag van ouers en opvoeders, (ontluikende) seksualiteit wat karakters bemagtig en ontmagtig, die dood en sterflikheid as die grootste vyand van menslike mag (selfs die mag van die antagonis Woldemort).

Die magiese krag van toordery is die allegoriese simbool van mag in die HP-boekreeks en daar reëls in die towerkragwerklikheid van Hogwarts is, ’n dissipline wat Harry moet leer om te gehoorsaam en wat deel uitmaak van sy vorming en ontwikkeling tot volwassenheid. Hierdie reeks kan 'n waardevolle instrument wees om die hele kwessie van mag en die waardes wat daarmee saamhang, met leerders te bespreek. Die uitdaging waarvoor leerders te staan kom, is om saam met Harry te ontdek en te leer hoe om die mag tot sy beskikking deur dissipline en reëls te gebruik, en dat dit 'n groeiproses is.

In die fasilitering van so 'n klasgesprek oor mag in die HP-boekreeks, kan gelet word op die metanarratiewe van soortgelyke argetipiese stories wat oor menslike toestande of eienskappe handel. Hulle noem die stryd tussen goed en kwaad, die oorwinning van die sterkes en magtiges deur die swakkes en weerloses, so ook humanistiese metanarratiewe oor die Moggels en elwe se persoonlike en emosionele sekuriteit, die welsyn van kwesbare groepe en individue.

Die HP-boekreeks kan 'n leerder se behoefte aan 'n storie met morele sekuriteit vervul, en dat die morele narratiewe in die verhale bydra tot die leerder se etiese ontwikkelingl. Die waardes wat in die boeke na vore kom, is die geveg tussen goed en kwaad, die belangrikheid van spanwerk, die gevolge van oortredings en antisosiale gedrag, individuele en kollektiewe morele verantwoordelikheid en die gelykheid van die geslagte. Dat manlik en vroulik gelyk uitgebeeld word in die reeks, word egter betwyfel.

In die HP-boekreeks word die kind se verbeelding gestimuleer en die verstand geoefen deur die soeke na die onderliggende samehang en logika tussen verskillende elemente. Die HP-teks laat die leser wonder oor die aard van die karakters, die ruimtes, en die motiewe wat ’n intrige of verrassingslot onderlê. Die tekste slaag daarin om denke te stimuleer en nuwe vrae te genereer, want "Rowling is good at those twists in the tale, those extra subplots and subtexts that keep the reader, at whatever age, guessing and reading on to find out what happens". Al die boeke vereis dat die protagonis (en by implikasie die leser) probleme en raaisels eksplisiet en implisiet moet oplos, om subtiele en versteekte riglyne (clues) te volg en afleidings te maak.Voorbeelde hiervan is hoe die bedreiging van die bose Woldemort en die snedige Malfoy en sy vriende se mag deurgaans deur middel van retoriese vrae en humor gerelativeer word.

Deur middel van kreatiewe onderrigstrategieë kan opvoeders leerders bewus maak van die spel met name, woorde en morfeme in die HP-boekreeks in Afrikaans. 'n Potter-glossarium op 'n Nederlandse webwerf kan leerders in die senior fase uitdaag om die glossarium in Afrikaans te vertaal en te vergelyk met die vertalings deur Janie Oosthuysen. Beide hierdie aktiwiteite kan die leerders intellektueel stimuleer en kritiese taalgevoeligheid aanmoedig.

Die doel van die derde kriterium was om vas te stel of die letterkundige jeugteks die potensiaal het om funksioneel te wees en om 'n daadwerklike effek op die leser te hê. Om doeltreffende letterkunde-onderrig te bewerkstellig, is dit verder nodig dat die opvoeder sal sorg dat die keuse van die HP-boekreeks as voorgeskrewe tekste sal bydra tot die proses waarin die leerder begelei word tot volwassenheid.

By die onderrig en opvoeding in die literatuur is daar van 'n deurlopende opvoedingsproses sprake. Gedeeltes van hierdie proses kan nie in isolasie beskou word nie. Letterkunde gee nie net struktuur aan 'n mense se emosies of die uitbreiding van kennis nie, maar dit kan die leser ook pantser teen die lewe. Die mees gebalanseerde en die suksesvolste mense is blywende lesers. Die bespreking van die inhoud van verhale, gedigte en dramas by uitstek kan die geleentheid bied tot beïnvloeding en opvoeding.

Vir Van Wyk Louw is die vraag of die voorgeskrewe werk toelaat dat die ""oorgang van natuur- tot kultuurmens"" moontlik gemaak word, of dit die ""troebel en vormlose drifte van die jeugdige uitsuiwer en gestalte gee"". Alles wat schoon en goed en waar is, moet altijd, en bijzonder bij de jeugd, met lustgevoelens geassocieerd worden. En onder lustgevoelens versta ik niet alleen de zinnelijke, maar ook de hogere gevoelens die een onmiddelijke reactie zijn van onze intellectuele ziel op erkende waarden.Letterkunde wat onderrig word, moet ook voldoen aan hierdie vereiste dat daar van die "sinnelike" gegroei kan word tot die estetiese en etiese waardes.

Die einddoel van letterkunde-onderrig is om sover moontlik 'n afgeronde en volledige mens voor te berei om sy plek in die samelewing vol te staan. Die letterkundige werk moet die potensiaal hê om die leser as totaliteit te betrek, dit wil sê as denkende, voelende en willende wese. Stories kan daartoe bydra dat leerders betekenis vind in hulle lewens en 'n begeerte ontwikkel om goed te wees. … one of the simplest but most important things we can do to encourage character development in youngsters is to acquaint them with stories … that can give them a common reference point and supply them with a stock of good examples ….In 'n poging om die vraag te beantwoord hoe die HP-boekreeks bydra tot die leerders se ontwikkeling en begrip van die lewe, kan Rowling se stories as morele narratiewe gesien word en die karakters in die reeks geklassifiseer word in fases van morele ontwikkeling volgens Kohlberg se kognitiewe-ontwikkelingsteorie van morele denke. Hiervolgens is huiself Dobbie die uitbeelding van Fase Een, wat gekenmerk word deur heterogene moraliteit of straf- en gehoorsaamheidsoriëntasie. Draco Malfoy verteenwoordig dan 'n Fase Twee-denker, wat 'n individualistiese (egosentriese) en instrumentele doelwitoriëntasie uitbeeld. In die Derde Fase van interpersoonlike samewerkingsoriëntasie,kan Harry se betroubare vriend Ron geklasssifiseer word. Hermien verteenwoordig Fase Vier van morele denke wat 'n wet-en-orde-oriëntering uitbeeld, omdat sy die handhawing van die ordelike funksionering en bestaan van die stelsel as geheel beklemtoon. Uiteindelik behoort Harry tot die mees volwasse fase van morele denke, naamlik Fase Vyf, waar sosiale kontrak en intrinsieke regte die basis van oriëntering behels. Hy is dan die een wat soms reëls oortree en sy eie lewe in gevaar stel, omdat hy die voorstander van regverdige prosedures en sosiale en individuele regte is.

As motivering vir die klassifikasie van karakters in Kohlberg se raamwerk van morele denke, kan opvoeders die HP-boekreeks in letterkunde-onderrig gebruik om met morele opvoeding te integreer, want die reeks bied aan opvoeders geskikte morele dilemmas op 'n manier wat by die leerders se fases van morele denke pas.

Behalwe dat voorgeskrewe werke lesergerig en funksioneel moet wees in die leser se proses van volwassewording, behoort dit ook moontlik te wees om die onderrig van die HP-boekreeks te integreer in die literêre kommunikasieproses.

Die literêre teks moet in eie reg die belangrikste komponent in onderrig en opvoeding bly, maar dit behoort nie in onderrigbeplanning los van die totale literêre kommunikasiesituasie gesien te word nie. Daar moet in ag geneem word dat daar deurgaans sprake is van 'n ingewikkelde aantal kodestelsels waarin die sender- en ontvangerskodes naas dié van die literêre boodskap van groot belang is. Om die literêre kommunikasieproses te ontgin, kan leerders die gedig "Soektog van die eenhoorn" van Martjie Bosman lees en 'n vergelyking tref tussen die gedig en die uitbeelding van die Verbode Woud. Verder kan die leerders 'n bewaringsplakkaat maak waarin gepleit word vir die beskerming van eenhorings, of 'n voorbladartikel vir Die Daaglikse Profeet skryf oor aanvalle op eenhorings in die woud.

'n Temagerigte, integrerende onderrigprogram wat geleentheid bied vir die hantering van universele probleme en vrae, wat deur die literêre werk gestimuleer kan word, kan gebruik word. In an integrated approach … many language activities can be generated from literature study. The language experience of literature study promotes pupils' language competence.Wat die literêre kommunikasieproses betref, word die skrywer en die leser as gelyke vennote gesien en hulle bly afhanklik van mekaar. Waar die skrywer hoofsaaklik in beheer is van die skeppingsproses, is die leser met die hulp van die opvoeder meer in beheer van die resepsieproses. Die een kan nie sonder die ander bestaan nie en staan met mekaar in 'n literêre transaksie. Hierdie kommunikatiewe transaksie vind plaas wanneer leerders kontak maak met emosies en ervarings wat hulle met die teks het, en gevolglik betekenis konstrueer en response skep.

Die kommunikatiewe benadering wil wegbeweeg van letterkunde-onderrig waar die opvoeder en ander deskundiges (bv. die kritikus of resensent) se strukturalistiese evaluering van die teks beskou word as die enigste korrekte antwoord. Die lees van die teks word dus gesien as 'n probleemoplossende handeling. Op hierdie manier word die lees van letterkundige tekste en die onderrig daarvan vir die leerder toeganklik en interessant gemaak. In die ontwikkeling en strukturering van die leerder se response kan gebruik gemaak word van kreatiewe onderrigstrategieë volgens Gardner se Meervoudige Intelligensie-teorie. Hiervolgens kan leerders plakkate ontwerp om die Kwiddiekwedstryd of Hogwarts te adverteer en bekend te stel, die rol vertolk van 'n kulkunstenaar, 'n temalied vir die film komponeer, 'n eie nuwe sportsoort ontwerp wat magiese elemente bevat, inligting oor die natuur en geografiese omgewing van Hogwarts navors, en onderhoude voer met jongmense en opvoeders oor hulle menings oor die HP-boekreeks.

Die responsbenadering is 'n tweerigting-kommunikasieproses waarin die leser herskeppend reageer op die skrywer se weergawe van 'n bepaalde siening. Die hoofmomente van hierdie proses is luister/lees, nadenke, bespreking en integrerende aktiwiteite. 'n Voorbeeld van 'n aktiwiteit waar die HP-boekreeks in 'n geïntegreerde letterkunde-onderrigmodel die leser lei tot selfinsig en kommunikasie oor die teks word aangetref wanneer die leerders dagboekinskrywings moet maak deur hulself met Harry te assosieer en dan uit sy oogpunt te vertel hoe hy eerstens die Dursley-gesin en sy lewe daar as buitestander ervaar. Tweedens kan Harry se ervaring van Hogwarts meet eersgenoemde ervaring gekontrasteer word ten opsigte van die respek wat hy ervaar. Die affektiewe dimensie van die leser is die vertrekpunt, waarna deur teksstudie beweeg word na die kognitiewe domein.

'n Belangrike onderrigmiddel is die leesjoernaal waarin responsverslaggewing opgeteken word. Na aanleiding van die volgende voorbeelde van responsvrae kan leerders gestimuleer word om die onderstaande vrae aangaande die HP-boekreeks in hulle leesjoernale te beantwoord:
Nadat die leerder 'n HP-teks gelees het, kan daar dus geleentheid gegee word dat hy kan identifiseer met karakters, waardeur hy sy eie gevoelens kan ontdek. Die karakters se ervarings word vergelyk met sy eie lewe en daar word 'n bespreking gehou oor die regverdiging van 'n bepaalde karakter se optrede en morele ontwikkeling. Belangrik is ook die verwagtingshorison wat die titel skep. In die proses word die leser met sy eie en ander se houdings en vooroordele gekonfronteer. Visuele geletterdheid kan bevorder word deur die voorblaaie van die HP-boeke en ook -films as agtergrondinligting te integreer. Hier kan gelet word op visuele konvensies, filmtegnieke en -terminologie, sowel as die doel en inhoud van resensies. Daar kan bespiegel word oor moontlike ander optredes van karakters en wat die uiteinde daarvan sou wees, en ook die verskil tussen die boeke en die films.

Die leerder kan verder ook kommunikatief betrek word by beide die teksresepsie (lees en luister) en hulle eie teksproduksie (praat en skryf). Die leser binne die literêre kommunikasiesituasie is nie 'n passiewe ontvanger van 'n volledig geformuleerde betekenis en teksinterpretasie iie. Hy/sy is volledig betekenisgewend, aktief betrokke by die literêre materiaal. Hierdie aspek kan sinvol gerealiseer word deur die leerders 'n eie wapen- of lewenskild te laat ontwerp na aanleiding van die leuse en skild van Hogwarts op die titelblad van "Harry Potter en die towenaar se steen". Deur middel van 'n geheime skrifspeletjie kan leerders briefies ontwerp om met mekaar te kommunikeer asof dit deur Harry, Ron en Hermien geskryf is. So ook kan leerders hulle eie HP-speletjies en advertensies ontwerp om hulle produkte te bemark.

Omdat elke leerder binne 'n spesifieke kultuur leef, is dit ook nodig dat opvoeders wat die HP-boekreeks as voorgeskrewe letterkundige jeugtekste gebruik, die leerders moet begelei in hulle kontekstuele oriëntasie.

Letterkundige tekste moet altyd binne 'n bepaalde konteks bestudeer word tesame met 'n sin vir konteks wat nou saamhang met algemene "Landeskunde" (kultuurkunde, gemeenskapsgeskiedenis en algemene geskiedenis wat 'n beter beeld van die tydgenootlike toneel moet bied). Vir die letterkunde-onderrigsituasie behels dit dat leerders blootgestel moet word aan tekste waar karakters vanuit die verskillende kultuurgroepe met mekaar in interaksie kom om te worstel met basiese lewensnorme sodat hulle mekaar se "morele pariteit" daardeur kan beleef. Letterkunde-onderrig moet kontemporêr en probleemgerig wees. Hiervolgens kan afgelei word dat leerders nie beskerm moet word teen negatiewe invloede wat in literêre tekste mag voorkom nie, maar dat hulle juis deur die letterkunde voorberei moet word op die werklikhede van die volwasse lewe – die letterkundige jeugteks kan dus 'n uitdaging aan die leerder bied.

Onderliggend aan "groot" fantasiewerke ia meestal 'n metaforiese kommentaar op die samelewing op daardie betrokke tydstip. 'n Letterkundeprogram moet geleentheid bied vir die hantering van universele probleme en vrae. Letterkunde is 'nweergawe van menslike ervaring, op alle vlakke, met talle nuanses, in verskillende tye en op verskillende plekke. Só maak die leerders kennis met die geskiedenis van die mens: met sy gedagtes, vreugde en pyn deur die eeue. Indirek word die leerders ook blootgestel aan die wyer kultuurwêreld en raak kultureel geletterd.Daar bestaan 'n simbiotiese verhouding tussen kultuur en onderwys. Behalwe dat daar in Suid-Afrika sedert 1994 'n nuwe perspektief en beleid van multikulturalisme is, word taal (en daarom letterkunde-onderrig) erken as 'n kernmerker van kulturele identiteit in mikro- en makroverband. Tog kan die makrokultuur wat in Suid-Afrika heers steeds beskou word as Westers-georiënteerd. Dit is binne hierdie konteks van onpersoonlike video- en rekenaarspeletjies, Nintendo's, mikroskyfies en elektronika wat die fiktiewe Harry Potter as weeskind tradisionele waardes van morele moed, vergifnis, eerlikheid, beskeidenheid, mededeelsaamheid en eenvoud in 'n tegnologiese en elektroniese wêreld bevestig.

Lesers kan deur die HP-boekreeks weggelok word van hulle rekenaarspeletjies en blootgestel word aan Rowling se geheime, misterieuse resep en vermoë om die menslike behoefte aan verwondering te bevredig. Die sukses van HP-boekreeks is gebaseer op leerders wat leef in 'n werklikheid van Westerse moderniteit, waar alles op kousaliteit berus. Selfs die magiese dinge en gebeure in Hogwarts is rasioneel en tegnologies verklaarbaar. Ook die towenaars en hekse in die HP-boekreeks neem deel aan die gees van kapitalisme en verbruikersekonomie wat in die Westerse kultuur heers – 'n alternatiewe filosofie van tegnologie binne 'n modernistiese raamwerk. … child readers, used to the cut-throat competition of pre-teen consumerism, where playground prestige comes with the possession of the most recent model Gameboy (or, indeed, the most recent volume in the Harry Potter series) can sympathize ….Oor die donker magte van die antagonis Woldemort, kan gesê word dat sy magte nie soseer tegnologies verklaarbaar is nie, maar tot psigologiese oorsake gereduseer kan word waar werklik diaboliese magte na vore kom en dooies bonatuurlike kragte in die materiële werklikheid besit. Rowling verduidelik en verklaar telkens die magiese gebeure, waarmee die verwondering verlore gaan. Harry en sy vriende hanteer die magiese as 'n verbruikersitem en die outeur neutraliseer telkens die transfomasionele potensiaal daarvan deur 'n intelligente verklaring te verskaf. Die HP-boekreeks voer dus nie werklik die leser mee in 'n (verlore) wêreld van verwondering soos ander fantasiewerke nie; die reeks is bloot 'n sekulêre blyk daarvan dat sulke tye vir altyd verby is – indien dit ooit bestaan het. Harry Potter se magiese elemente bewys dus dat verwondering gestandaardiseer is en 'n kommoditeit van die 21ste eeuse verbruikersamelewing geword het.

Rowling verwerp die empiriese realiteit direk, 'n houding wat 'n hoeksteen van die modernistiese projek is. Voorbeelde wat genoem word, is die humanistiese en morele metanarratiewe, binêre opposisies tussen Moggels en towenaars, voor- en agteruitgang, goed en kwaad, en 'n populasie van gesentreerde historiese onderdane en agente. Tog, in teenstelling hiermee:… against the tendency of positivistic scientism to explain all cause and effect relations in quantifiable and observable terms, Rowling promotes mystery and inexplicability within her technological universe ….Die HP-boekreeks kan gesien word as simptomaties van 'n kultuur wat in die rigting van 'n post-Christelike okkulte kosmologie met magiese en mitiese figure beweeg. Hierdie beskouing word ondersteun deur Meyer wat self by heksery en astrologie betrokke was. Ook Montenegro wat vir jare 'n astroloog was en by die okkulte betrokke was, toon aan in watter mate die reeks die okkulte verheerlik. Verder meen Montenegro dat besorgde Christen-ouers die boeke as 'n instrument kan gebruik om hulle te begelei en toe te rus om die toenemende aanvaarding van die okkulte in ons kultuur te leer onderskei en hanteer. Ouers (lees: opvoeders) kan deur middel van die boeke daartoe bydra dat kinders leer om krities te dink oor hulle verhouding met die wêreld en konteks waarin hulle leef. Hier kan verwys word na die outeur G.K. Chesterson wat hom daarop beroep het dat sy reis na die Christelike geloof begin het met fantasieverhale wat hom geleer het die wêreld is “precious but puzzling, coherent but mysterious, full of unseen connections and decisive truths”.

Wat onderwys en opvoeding betref, bied die HP-boekreeks 'n alternatiewe visie van 'n onderwyskultuur wat verder reik as die (huidige verabsolutering van) effektiewe stelsels, aanleer van gedekontekstualiseerde vaardighede en verwerwing van kennis. Leerders by Hogwarts word opgevoed in 'n lewenswyse waar dissipline en wysheid heers (soos gepersonifieer deur professor Dompeldorius). Onderwys by Hogarths het dus etiese en kulturele doelwitte met 'n toekomsperspektief wat wyer strek as funksionalistiese informasie, nano-, en bio-tegnisisme; 'n tegnologiese wêreld waar persoonlike verantwoordelikheid 'n waarde is.

Die konstruksie van betekenis in die HP-tekste en kommunikasie van eie response is belangrik in die opvoedingsproses, omdat die leerder daardeur meer van homself en ander leer. Volwassenes het dikwels voorbehoude in verband met die lees en onderrig van fantasie, omdat hulle vrees dat kinders nie kan onderskei tussen die reële  en die fantasiewerklikhede nie, dat kinders hierdeur die werklikheid ontvlug, en dat fantasieverhale sal veroorsaak dat kinders patologiese vrese en gedrag ontwikkel.

Leerders behoort egter aan hierdie soort literatuur blootgestel behoort te word, omdat hulle wel 'n vermoë het om te onderskei tussen werklikheid en fantasie. Hulle beleef dikwels die fantasiewerklikheid meer ordelik as die werklikheid omdat hulle weet dat dit nie deel van hulle eie werklikheid is nie. Dit kan ook wees dat realistiese genres en die massamedia meer skadelik as fantasie is vir die ontwikkeling van kinders se indrukke.

Die slotsom van hierdie artikel is dat dit enersyds 'n gebrek aan kennis van die fantasiegenre is, en andersyds 'n vrees vir die onbekende, wat veroorsaak dat ekstremistiese groepe aanspraak daarop maak dat die HP-boekreeks satanisties is. Vanuit opvoedkundige oogpunt kan opvoeders net daarby baat om kennis te neem van al die ekstrinsieke kriteria waaraan hierdie reeks gemeet kan word. Ouers en opvoeders wat Afrikaans onderrig kan, deur te aanvaar dat dit 'n realiteit is dat leerders hierdie boeke lees, daarvan 'n leer- en ontwikkelingsgeleentheid maak deur gesprekke oor die estetiese en morele essensies daarvan te fasiliteer en leerders die kans te gee om hulle ervaring van en respons op die tekste te kommunikeer. Deur die HP-boekreeks word kinders aan 'n konsep van die bose blootgestel op 'n wyse wat baie meer gesofistikeerd en genuanseerd is as dié van video's, rekenaarspeletjies en films en waar die keuse ondubbelsinnig vr die goeie is.

Stocker beveel aan dat daar 'n versigtige begeleiding van die pragmatiese na die estetiese (kulturele) vaardigheid van die leerder moet wees. Om hierdie begeleiding te fasiliteer, kan opvoeders kyk na die artikel om te let op die literêre waarde van die HP-boekreeks.


</doc>
<doc id="112955" url="https://af.wikipedia.org/wiki?curid=112955" title="Francis Bacon (skilder)">
Francis Bacon (skilder)

Francis Bacon (Dublin, 28 Oktober 1909 – Madrid, 28 April 1992) was 'n Ierse ekspressionistiese kunstenaar, bekend vir sy skilderye van mense en diere waarin hy verwronge vorms en sterk, donker kleure gebruik.

Die mense en diere in sy portrette is vervorm om 'n beter indruk van hul psigiese en emosionele gesteldheid te gee. Bacon skilder nie die buitekant van persone nie, maar hulle binnekant. Sy skilderye het dikwels 'n groteske, duistere en vreesaanjaende gevoel.



</doc>
<doc id="112957" url="https://af.wikipedia.org/wiki?curid=112957" title="Harry Potter: Die boekreeks as jeugletterkunde">
Harry Potter: Die boekreeks as jeugletterkunde

In die artikel , is dit duidelik dat die Afrikaanssprekende leser deur middel van die Harry Potter-boekreeks (hierna HP genoem) blootgestel word aan 'n ryk erfenis van kultuurskatte in die (meestal Engelse) fantasietekste wat in die reeks verweef is. Indien dit waar is dat dié reeks leerders opnuut laat belangstel in lees, is dit 'n gulde geleentheid om hulle verder te stimuleer en te verwys na ander verhale wat in die intertekste uit genoemde literêre genres aangeraak word.

Die doel van hierdie artikel is om opvoeders van Afrikaans in die Intermediêre en Senior skoolfases bekend te stel aan 'n oorsig van besprekings oor die literêre genres waarbinne die HP-boeke gelees kan word deur middel van intrinsieke kriteria in literêre tekste, sowel as relevante intertekste en toepaslike voorbeelde. Die bedoeling hiervan is om opvoeders toe te rus met agtergrondkennis, sodat hulle in staat is om leerders se kritiese geletterdheid te ontwikkel deur die kultuur en kennis wat die teks bied te problematiseer, te weeg en te beoordeel. Opvoeders staan voor die taak om leerders te begelei en hulle uit te daag om krities te dink oor die voorafbepaalde intertekste sodat hulle hul persoonlike identiteit kan konstrueer deur die verbande wat die letterkundige tekste bied.

Die Latynse woord "intertexo" beteken verweef ("interweave") of deurvleg ("intertwine"). Dit is dus 'n strategiese proses waardeur die vermenging van alle tekste (insluitend die lesers se kognitiewe tekste) bewerkstellig word.

Die filosoof Derrida vestig die teoretikus se aandag daarop dat hy die grense in ag moet neem as hy 'n teks wil benader. Derrida gaan verder deur te sê dat die teks wel gou sy eie aanvanklike grense oorskry en daarom is 'n teks ""no longer a finished corpus of writing... but a differential network, a fabric of traces referring endlessly, to something other than itself to other differential traces"".

Interteks kan gedefinieer word as "" 'n dinamiese, oop, onbegrensde, diffuse versameling linguistiese eenhede wat as versameling vir homself 'n labiele ruimte afgegrens het tussen, en in wrywende wisselwerking met, ander tekste"". Daar word in hierdie artikel nie net op die eksplisiete intertekste gekonsentreer nie, maar ook op die implisiete en versweë intertekste in die HP-boekreeks.

'n Studie oor intertekstualiteit bring 'n verandering in literêre studies as ’n reaksie teen die New Criticism, wat hoofsaaklik op tekste se intrinsieke faktore gekonsentreer het. Julia Kristeva kan gesien word as die persoon wat die term intertekstualiteit geïnisieer het, omdat sy sê dat 'n teks nie net in verhouding staan tot die taal waarbinne dit gerealiseer word nie, maar ook tot die ander tekste wat binne die ruimte van 'n teks bestaan. 'n Teks is 'n permutasie van tekste, 'n intertekstualiteit: ""in a space of a given text, several utterances, taken from other texts, intersect and neutralize one another"".

Elke teks is eintlik 'n interteks en ander tekste is in verskeie vorms en op verskillende vlakke daarin teenwoordig: ""every text is a new fabric woven out of bygone quotations"". Intertekstualiteit is 'n voorvereiste vir 'n teks: ""it is a general field of anonymous formulas whose origin is seldom identifiable, of unconscious or automatic quotations given without quotation marks" -" dit is die intertekstualiteit van fiksie – ’n teks se verhouding tot ander tekste – wat fiksie leesbaar maak. Elke teks is dus 'n interteks van 'n ander teks en dit moenie met die oorsprong van die teks verwar word nie.

Die vraag is nie watter intertekste die outeur beïnvloed het nie, maar watter tekste en kontekste die leser beïnvloed. Die interteks behels alles wat relevant is tot lees en tekstuele analise, insluitend die konteks.

Die HP-boekreeks is 'n ""vernuftige en verbeeldingryke ineengeweefdheid van ’n aantal temas …" "en tekste"".Daar is ooreenkomste met die "Aspoestertjie"-tema en ander Grimm-sprokies, "Hägar die Verskriklike"-strokies, die draak en driekoppige dier, die eenhoring en sentour uit die Griekse en Noorse mitologie, Langenhoven se "Brolloks en Bittergal", die "Liewe Heksie"-boeke, die orakel van Delphi, die "Indiana Jones"-avonture en Janus, die tweegesig Romeinse god. J.K. Rowling word verder gesien as 'n waardige opvolger van fantasieskrywers soos Tolkien met "The hobbit" en "Lord of the rings," Lewis met "Cronicles of Narnia" en ook Ursula le Guin met die "Earthsea-"trilogie. Die HP-boekreeks toon ook ooreenkomste met Dickens-karakters soos Huck Finn, die bekende "Wizard of Oz" en die middeleeuse Koning Arthur. Verder is daar ooreenkomste en binêre opposisies gevind word tussen die HP-boekreeks en Eoin Colfer se "Artemis Fowl," wat in Ierland afspeel. Harry is 'n goeie held terwyl Artemis 'n anti-held is – albei het magiese kragte, leef in 'n sekondêre wêreld van elwe, feë, dwerge en trolle, en moet onafhanklik grootword sonder die ondersteuning van ouers. Randall Garrett se "Lord Darcy"-stories is ook intertekste van die HP-boekreeks, omdat daar in die "Lord Darcy"-stories 'n wêreld uitgebeeld word waarin die magiese eintlik ""rigorously established science"" is, terwyl wat as "wetenskap" bekend staan, eintlik bygeloof is. Ander intertekste van die HP-boekreeks kom voor in die Nintendo's en ook in ander rekenaarspeletjies, sowel as die magiese karakters en monsters van televisie- en videoprogramme waaraan kinders rondom die begin van die 21ste eeu blootgestel is.

Daar is ook duidelike intertekstualiteit met die moraliteit van Britse privaatskoolreekse van die "Bildungsroman" vanaf die Romantiek – veral die "Tom Brown's School Days" deur Thomas Hughes, waar skoollewe nie net 'n groei in kennis bied nie, maar veral ’n groei in selfkennis. Bekende ooreenkomste is die sporttradisies en kompetisie-mentaliteit tussen huise wat veronderstel is om karakter te bou, tipiese boelies (soos Draco Malfoy en Dudley Dursley), outoriteitsfigure, argetipiese heldefigure en skoolreëls wat gemaak is om gebreek te word.

Harry Potter het ook die Gotiese verhaal as interteks, 'n genre waarin een van die kenmerke ’n doelbewuste intertekstuele aanslag is. Hiermee word deurgaans ’n appèl gerig tot ""die leser se verwagtingshorison, veral sy kennis van genre-kenmerke en konvensies"". Dit is juis omrede die Gotiese intertekstualiteit dat die HP-boekreeks deurtrek is met psigologiese narratiewe, wat later bespreek sal word.

Vervolgens word gefokus op die mate waartoe die HP-boekreeks gelees kan word binne bestaande literêre tradisies, naamlik fantasie, die skoolreeksboek en die Gotiese spanningsverhaal.

Die literêre teks in eie reg bly die belangrikste komponent in onderrig en opvoeding, maar dit behoort nie in onderrigbeplanning as losstaande van die totale literêre kommunikasiesituasie gesien te word nie. Daar moet in ag geneem word dat daar deurgaans sprake is van ’n ingewikkelde aantal kodestelsels waarin die senders- en ontvangerskodes naas dié van die literêre boodskap van groot belang is. Hierdie benadering is stimulerend vir ’n leerder omdat hy voel dat hy in die taalklaskamer oor "diep" volwasse dinge praat.

Die taal en styl van die voorgeskrewe werk moet telkens van ’n voortreflike of navolgenswaardige gehalte moet wees. Die linguistiese verwikkeldheid van die teks speel ’n rol. Janie Oosthuysen se uitstekende vertaling van die HP-boekreeks (waarvoor sy die Suid-Afrikaanse Akademie vir Wetenskap en Kuns se prys vir vertaalde werk in 2002 ontvang het) dra op 'n besondere wyse by tot woordgenot en leesplesier en doen geensins afbreuk aan die oorspronklike tekste se woordhumor nie.

Die Werkkomitee: Tale en Taalonderrig van die RGN-ondersoek na onderwys beveel aan dat daar gewaak moet word teen die oorbeklemtoning van die literêre aspekte (soos styl en letterkundige genres, ensovoorts) ten koste van kommunikatiewe vaardighede. Daar moet dus ’n balans wees tussen die letterkundige werk se gehalte en inhoud. Die vraag of die literêre teks verteenwoordigende waarde het, hang hiermee saam.

Voorts sal die HP-boekreeks binne fantasiekonvensies bespreek word.

Fantasieverhale is reeds sedert die Middeleeue en waarskynlik al van nog vroeër af oorgedra van generasie tot generasie. Mense wou sekere optredes en gebeure verklaar en het in menige gevalle die bonatuurlike as verduideliking daarvoor aangebied. Towenaars en hekse is beskuldig en gebruik as die verklaring vir allerhande gebeure. Fantasieverhale het daaruit ontstaan en vandaar ontwikkel tot verhale en sprokies.

Die woord "fantasie" is afgelei van die Latynse phantasticus wat verder teruggevoer kan word na die Griekse woord wat “dit wat sigbaar gemaak word” beteken Die skrywer van die HP-boekreeks kan in een asem saam met die groot skeppers van klassieke fantasieë soos Tolkien, Lewis, Alexander en Le Guin genoem word. (Hoë) fantasie word gekenmerk deur volwassewording wat uitgebeeld word met "a seriousness of tone, importance of theme, characters of noble birth or lineage… emphasis on magic and mystery… and a generally clear presentation of good and evil, right and wrong". Alhoewel daar "an almost total lack of technology and machinery as effective devices in the action" is, is dit veral op hierdie terrein dat Rowling in 'n tegnologiese eeu die fantasie-genre laat herleef.

Daar is ’n hele aantal temas in die HP-tekste verweef. ’n Paar van hierdie temas is dié wat handel oor die stryd tussen goed en kwaad, toordery en bo-natuurlike magte, fantasie en mites, verhoudings met familie en vriende, realiteit teenoor verbeelding en universele waardes soos eerlikheid, getrouheid, ensovoorts. Die krag van (hoë) fantasie is geleë in die mag om interne konflikte uit te beeld. Soos te verstane van ’n jeugboek, is die seksuele nie een van die temas in die HP-boekreeks nie, want Harry is nog ""maagdelik (so veronderstel/hoop die lesers)"".

In hierdie artikel word gebruik gemaak van Huck se omvangryke studie waarin sy die kenmerke van fantasiewerke opnoem en met voorbeelde uit die Engelse literatuur belig. Dit word aangevul deur die kenmerke genoem deur Steenberg en Brann en word direk met die HP-boekreeks in verband gebring:

Fantasie is 'n uitdrukking van vreemdheid, ongewoonheid en die onmoontlike, waardeur die aanvaarde idees van realiteit (in tyd en ruimte) deurbreek word. Deur die spel tussen die bekende en die onbekende ontlok fantasie-verwondering. In die HP"-"boeke maak die leser kennis met die primêre en sekondêre werklikheid. Harry se lewe by die Dursleys, sowel as al die ander Moggels (mense wat nie in toordery glo nie), is deel van die primêre werklikheid. Hogwarts-skool en Harry se lewe as towenaar vind plaas in die sekondêre werklikheid en dit is juis hierdie sekondêre werklikheid wat die misterie skep. Tog moet daar beide ontkenning sowel as bewaring van die primêre werklikheid moet wees, omdat fantasie 'n ""tightly controlled level of cognitive impossibility"" moet handhaaf om sodoende nie die leser te frustreer nie.

Die grense tussen realiteit en fantasie word oorgesteek wanneer Harry vanuit die Moggelwêreld se stasieperron 9¾ na die towerwêreld gaan en weer aan die einde vir die vakansie na die Dursleys terugkeer. Die middelgedeelte, of fantasiedeel, waar die gebeure handel oor die stryd tussen goed en kwaad, word gereduseer tot die essensiële en gee uitdrukking aan waardes. Harry bevind hom gereeld in benarde situasies waaruit hy dan op verskeie (soms humoristiese) wyses loskom.

Al is die terrein van fantasie dié van die onmoontlike, moet die dinge en gebeure in die sekondêre werklikheid tog moontlik wees, en daarom is dit belangrik dat daar ’n onderliggende logiese raamwerk is waarbinne fantasie opereer. Die ruimte in die HP-boeke behels meer as net plek en tyd en word gekenmerk deur die verdwyning van grense tussen werklikheid (realiteit = primêr) en droom (fantasie = sekondêr). Wanneer Harry Hogwarts toe gaan, verdwyn die grense tussen die realiteit (sy lewe by die Dursleys in die trapkamer) en fantasie. Die sekondêre fantasiewêreld word as’t ware vir die leser ’n ontvlugting van die primêre realiteitswêreld, die wêreld waarmee hy hom kan vereenselwig. So maak die leser kennis met Hogwarts as koninkryk van towenaars, die Orde van die feniks waar Dompeldorius heers, die Ministerie vir Towerkuns en Azkaban, die gevreesde plek waarheen towenaars verban word as hulle skuldig bevind word aan wandade.

(Hoë) fantasie ontleen sy vorm en inhoud dikwels aan ouer literatuur. Dit is bekend dat Lewis, Tolkien, Le Guin en ander gebruik maak van die karakters, idees en konstrukte van mites, legendes en sprokies, om daarmee diepte en tekstuur aan hulle narratiewe te verleen. 'n Nuttige bron om al hierdie mitiese elemente in die HP-boekreeks na te slaan, is dié van Schafer.

"Andersheid" (in die geval van diere en objekte in die HP-boekreeks) is 'n kenmerk van fantasie waartoe kinders begin aangetrokke voel vanaf die tyd wat hulle in Piaget se konkreet-operasionele ontwikkelingsfase is. Die rede hiervoor is dat fantasie aan hierdie jeugdige lesers "reversals of expectation" bied, wat hulle uitdaag om abstrak te dink, en dit ""requires the reader's disbelief"".

Die Weasley-broers vervoer Harry deur die lug met hul antieke ou blougroen motor – 'n interessante interteks van Ian Fleming se Chitty-Chitty-Bang-Bang, waar die Pott-gesin 'n magiese groen kar gery het. Harry en Hermien ry op die hippogrief se rug as hy hulle verlos van die Dementors, wat weer herinner aan die ervaring van die karakters in die film The neverending story. Aksies in fantasie is altyd betekenisvol, omdat alles met mekaar verband hou of na iets anders verwys in 'n stelsel van magiese verhoudings.

Karakters in die fantasie-verhaal het ’n definitiewe assosiasie met die mens, omdat die verhaal vir volwassenes of kinders bedoel is. Harry, as hoofkarakter, is menslik binne die fantasiewêreld. Soos die meeste karakters in fantasieverhale word hy aanvanklik nie baie vol uitgebeeld nie, omdat die verhaal in die eerste plek nie oor hom gaan nie, maar oor die waardes wat hy verteenwoordig. Harry toon egter in die vyfde boek duidelike tekens van aktiewe introversie wat tipies is van adolessensie – hy is dus geleidelik besig om puberteit te ontgroei. Die lesers kan met Harry identifiseer omdat hy soos hulle lyk, min of meer dieselfde ouderdom is, ’n bril dra, ’n vaal seuntjie is en ook met die primêre wêreld (die wêreld waar die Moggels leef) skakel.

Karakters in fantasieverhale ontwikkel gewoonlik min, maar kan ’n verheldering of verdieping van insig deurgaan. Fantasiekarakters kan ook dieper waarhede of lewensienings illustreer. Die hoofkarakter moet die leser oortuig en duidelike skakels met die primêre wêreld hê, iets wat Harry as weeskind wel doen, omdat kinders goed met hom kan identifiseer. So wen hy die leser se simpatie. Harry Potter is aan die begin 11 jaar oud en sy ouderdom maak ook vir leerders moontlik om met hom te kan identifiseer. Kinders kan ook ouer word saam met hom, en kinders in ’n chaotiese wêreld kan hulle vereenselwig met Harry wat in bepaalde stelsels sy eie waardes ontdek en toets.

Die feit Harry met elke boek ouer word en aan moeilike fisiese, emosionele en geestelike take blootgestel word, veroorsaak dat die intrige komplekser en ernstiger raak. Die boeke word al dikker en stel dus hoër eise aan lesers. Bibliotekaresse Glenda Irvine meen egter dat die statiese gesprekke en besprekings van die vyfde boek bo die emosionele en verstandelike vlak van selfs die mees begaafde jong leser is. Sy wonder of jong lesers ""wie se ouderdom nog nie dubbelsyfers is nie"" nog lustig saamlees en of 'n nuwe geslag lesers geduldig genoeg sal wees om een boek per jaar op die toepaslike ouderdom te lees.

Daar is baie elemente van towery (die magiese) in die HP-boekreeks, tot so ’n mate dat baie kritici en boekresensies negatiewe kommentaar daaroor lewer. Kritici en resensente, in die besonder sommige Christene, beskou die reeks as kontroversieel en meen dat hierdie boeke en rolprente die okkulte as goed en gewens beskou. Towery word klaarblyklik op hierdie manier vergoeilik en selfs as wenslik voorgedoen. Voorheen was heksery en towery verbode en is dit paslik gestraf, maar deesdae word dit verheerlik en nagestreef.

Tog word daar deur towery (as vergestalting van die magiese) iets in kinders geraak wat dieper is as dit wat sommer as populêr (""hype"") afgemaak kan word. Die soeke na liefde en geluk en die stryd tussen die goeie en die bose word sterk deur towery beklemtoon. Selfs die gewildste sprokies het hekse as sentrale karakters en kinders het nog altyd belang gestel in die magiese en die vreemde, wat niks met heksery te make het nie.

’n Goeie voorbeeld van die magiese in HP-boeke is die simboliek van getalle. Die nommers 2,3,4 en 7 is simbolies. Twee is ’n belangrike getal in die boek – twee wêrelde, twee kante van mense, die Weasley-tweeling. Die trio van Harry, Ron en Hermien en ook die driekoppige dier suggereer die krag van drie. Hagrid klop ook drie keer aan Hogwarts se deur. Vier is ook simbolies, want die studente word in vier huise verdeel, dit is die aantal seisoene en die Dursleys bly in Ligusterlaan no. 4. Wat sewe betref, is daar 7 kinders in die Weasley-gesin, 7 spelers in ’n Kwiddiekspan en bly studente 7 jaar by Hogwarts.

Die bekende skrywer van fantasie, Ursula le Guin sê dat simboliek 'n belangrike rol speel in fantasie en dat die landskappe en karakters van fantasie dikwels 'n simboliese drama verbeeld en gelees kan word as ""a map of the mind"," waarin die teenstellings tussen karakters en plekke geïnterpreteer kan word as teenpole van integrasie en vernietiging binne die persoonlikheid.

Towery in HP word verder uitgebeeld deur die karakters in gevalle waar daar altyd goeie of slegte gevolge vir ’n karakter bestaan, soos die betekenis van die varkstert vir Dudley. In 'n goeie jeugverhaal moet die positiewe of goeie karakter altyd oorwin en in al vyf die HP-boeke is dit presies wat gebeur. Daar bestaan ook streng wetmatigheid in fantasieverhale rondom toordery en in die HP-boekreeks is dit net by die Hogwarts-skool en net onder bepaalde omstandighede wat towery toegelaat word.

Spanning word geskep deur informasiegapings, uitsteltegnieke en oop plekke. Telkens laat die skryfster sekere inligting uit om spanning te skep. Aan die begin sê die skryfster iets oor die merk op Harry se voorkop, maar vir ’n lang ruk word dit nie weer geopper nie. Dit maak die leser nuuskierig en skep afwagting. Dikwels gebeur dit dat die leser iets weet, maar die karakters nie. 'n Voorbeeld hiervan is dat Harry eintlik ’n beroemde figuur in die towerwêreld is, maar hy besef dit nie. Dit skep ’n tipe angstige spanning by die leser, soos ook die onopgeloste situasies, wat volop is in die verhale. Die soektog na die geskiedenis van Nicolas Flamel word telkens onopgelos gelaat, juis om spanning te skep. Tydspronge is nie so volop in die eerste boek in die reeks nie; daar is wel ’n tydsprong van Harry as baba na Harry as elfjarige seun, maar buiten dit is die verhaal redelik chronologies, heel moontlik om dit vir kinders maklik genoeg te maak om dit te volg.

Die ruimte in die HP-boekreeks maak ’n deur oop vir bonatuurlike elemente – snaakse verskynsels soos bewegende trappe, mense wat kan toor, onsigbaarheidsmantels, magiese diere en selfs magiese sportsoorte – dit dra alles by tot die skep van spanning en ruimte. Bonatuurlike elemente maak ’n belangrike deel van die HP-boekreeks uit en daar is ’n groot aantal van hierdie elemente in die boeke teenwoordig: besems/motor wat kan vlieg, die driekoppige dier, portrette wat kan praat, towerkunsies, drake/eenhorings, uile wat briewe bring, mense wat in diere verander, ’n spieël wat ware begeertes kan wys, die Hogwarts Express-trein, ’n onsigbaarheidsmantel, poeier wat towenaars kan gebruik om vinnig deur ’n vuurherd van een plek na ’n ander te beweeg, ensovoorts.

'n Verdere kernelement van die fantasieverhaal is drome en die skakeling daarvan met die onderbewuste. Die mens se drange en begeertes sowel as pogings om probleemoplossings te vind, word uit die bewuste oorgeplaas na die onderbewuste en deur drome simbolies uitgesorteer. In die HP-boekreeks vind daar ’n skakeling met die onderbewuste plaas wanneer Harry van sy ma-hulle droom: telkens flits 'n herinnering aan die groen lig en merk op sy voorkop deur sy verbeelding. Die drome besit ’n nagmerriekwaliteit en bevat ook tekens van die absurde en die surrealistiese, want Harry is altyd bang ná die drome. Tog help die drome die leser om meer insig uit die verhaal te put. Verder dra dit ook daartoe by om die leser te help om die gevoel van die verhaal te verstaan en gebeurtenisse en hulle betekenisse te verklaar, asook om die agtergrond van die verhaal in konteks te plaas.

Die oogpunt of perspektief waaruit vertel word, is baie belangrik in ’n fantasieverhaal. ’n Volwasse verteller gee die gebeure só deur dat die leser bewus is van die volwassene se simpatieke meelewing en instemming sonder dat dit neerbuigend of moralisties is. Nie die primêre of sekondêre werklikhede moet minder- of meerderwaardiger as die ander wees nie; dit moet mekaar eerder aanvul. Dit lyk egter dikwels in die HP-boeke asof die primêre werklikheid ondergeskik is aan die sekondêre werklikheid, want daar word definitief neergesien op die Moggels.

Fantasie vereis ’n sesde sintuig: “"most adults leave it behind with their cast-off childhood"”. Die heksejag wat in die Suid-Afrikaanse gemeenskap rondom die HP-boeke manifesteer, het waarskynlik te make met die skadu-argetipe van “"negatiewe drifte en begeertes in onsself wat ons onderdruk en nie wil konfronteer nie"”.

Rowling lewer met die HP-boekreeks kommentaar op fantasie as satiriese idee. Rowing vul haar wêreld met magiese kreature en lewende objekte, maar dat sy die konsep van 'n ""inhabited world"" satiriseer deur hierdie kreature met absoluut letterlike konkreetheid uit te beeld. Rowling lewer satiriese kommentaar lewer op enige iets wat reëls slaafs navolg word of magshonger is. 'n Voorbeeld hiervan is die patetiese huiself Knipogies ("Winky") wat sonder voorbehoud onderdanig is aan haar egosentriese eienaar Crouch.

Rowling gebruik nie net satire om sosiale kommentaar op die huidige sosiale bestel te lewer nie, die HP-boekreeks bevat ook kenmerke van parodie. Daar bestaan 'n ambivalente verhouding tussen die parodie en die teikenteks, want ""die stof/tema en struktuur van die oorspronklik teks (lees: genre) mag die objek van kritiek wees, maar dit vorm 'n geïnternaliseerde en integrale deel van die parodieteks"". Behalwe dat Rowling se kommentaar met die uitbeelding van professor Trelawney, die waarsêer in die HP-boekreeks parodies literêre kritiek lewer op die "New Age"-beweging, kan daar ook aangevoer word dat Rowling in die hele reeks op parodiese en satiriese wyse gebruik maak van die konvensies van die Gotiese spanningsverhaal.

Skrywers gebruik wetenskapfiksie en (hoë) fantasie om sosiale kritiek te lewer deur vanuit die tegnologiese wêreld te ekstrapoleer. Hiervolgens word jeugboeke gesien as die perfekte instrument vir volwassenes se persoonlikste en privaatste worstelinge. Die rede daarvoor is dat kinders 'n hoër staat van spirituele persepsie het, terwyl volwassenes 'n groter kapasiteit het om te weet en te verstaan. Ursula le Guin meen fantasie ""is a journey into the subconscious mind"". Meer word later hieroor gesê in die psigo-analitiese en Freudiaanse bespreking van die Gotiese elemente in die HP-boekreeks.

Uiteindelik word die stryd tussen onskuld en ervaring, soos dit in die kind se grootwordproses vergestalting vind, reeds sedert die Romantiek uitgebeeld deur middel van fantasie, poësie en die Gotiese verhaal.

Menige jong leser is al gefassineer deur tydmasjiene waarmee mense na die verlede of die toekoms (soos in wetenskapfiksie) weggevoer word. Hermien se geheim van hoe sy dit regkry om tyd te laat stilstaan (rek) sodat sy al haar werk gedoen kan kry is iets waarmee lesers in hul verbeelding ook sal kan identifiseer. Die doel van Professor Dompeldorius se peinssif is ook om die grense van tyd en ruimte op te hef sodat hy daarmee kan sien wat ander karakters in 'n ander tydsdimensie dink.

Omdat die agtergrond van fantasie meestal kwasi-middeleeus is en dit dikwels retrospektief is en vervleg is met die verlede, gaan dit nie soos in wetenskapsfiksie meestal oor die toekoms nie. Die rede vir fantasie se betrokkenheid by die verlede is juis die feit dat fantasie 'n werklikheid bied waarin die magiese gemaklik pas en dat dit 'n realiteit is waarin waardes deur absoluuthede gepolariseer word.

Die fantasieverhaal spreek uiteindelik universele waardes aan, met die klem op absolute waardes met minder tussenstadia as die reële werklikheid. Met ander woorde, daar is geen grys areas nie, net swart of wit. Deur middel van Harry Potter maak die kind kennis met die vooroordele en waardes van die gemeenskap. Waardes soos gehoorsaamheid, regverdigheid, afguns, bewondering, deursettingsvermoë en vriendskap word in die reeks belig. Laasgenoemde uitbeelding van waardes pas goed daarby dat dit juis in 'n land en konteks soos Suid-Afrika van kardinale belang is dat kinders van kleins af met die skadukant van die lewe gekonfronteer word, trouens met die skadu self en die Bose in sy talle gedaantes. Die morele vlak waarop die storie vertel word – die klassieke stryd tussen goed en kwaad en die suggestie dat die kwaad dalk die goeie is wat gekorrupteer is – veroorsaak dat die HP-boekreeks ""kop en skouers … uitstaan bo ander kinderboeke"""."

Behalwe dat die HP-boeke gelees kan word binne die literêre konvensies van fantasie, is dit ook duidelik ’n tipiese skoolreeksboek.

Rowling word gewoonlik geklassifiseer as 'n fantasieskrywer, maar sy het die HP-boekreeks ook kunstig vervleg met die skoolreeksgenre wat rondom 1850 begin het en behoort tot die sogenaamde "Bildungsroman" van die Romantiek. Hierdie reekse was populêr in die VSA sowel as Brittanje, en Afrikaanssprekende lesers is bekend met die "Trompie"-, "Saartjie"- "Maasdorp-" en "Keurboslaan"-boekreekse. Die "Bildungsroman" val in 'n morele genre waar dit handel om die helde en heldinne se selfkennis, karakterbou en morele volwassewording.

Die HP-boekreeks toon ooreenkomste met die meeste van die eienskappe van ’n reeksboek. In reeksboeke kom dieselfde karakters voor en in die HP-boekreeksboek maak ons kennis met Harry, Ron, Hermien, Hagrid, Draco Malfoy en professor Dompeldorius. Die hoofkarakter Harry raak ouer met elke boek. Die boeke moet dus verkieslik in volgorde gelees word, want dit word gebind deur terug- en vooruitverwysings. Die klem verskuif wel in hierdie reeksboek: dieselfde karakters tree elke keer op, maar daar is telkens een karakter wat beklemtoon word. Karakters in reeksboeke gee aan die leser ’n gevoel van vertroudheid en geborgenheid, soos Harry wat met dieselfde probleme worstel as wat jong kinders in die puber- en vroeë adolessente fases deurgaan.

Anders as die gewone reeksboek is die verhoudings tussen die karakters, net soos die karakters self, nie heeltemal oppervlakkig nie. Diep emosies en frustrasies in verhoudings met ouers, opvoeders en familielede kom in hierdie reeksboek voor, wat dit anders maak as ander reeksboeke. Sommige verhoudings is stereotiep, byvoorbeeld Harry se verhouding met Malfoy, Dompeldorius en Snerp. Daar is ’n deurlopende motief wat die meeste gebeurtenisse effens bind, naamlik die konflik en kompetisie tussen Harry en Draco, kompetisie tussen Harry en Woldemort en die negatiewe gevoelens tussen Harry en die Dursleys.

Die agtergrond van die HP-boekreeks is hoofsaaklik die Hogwarts-skool vir Towerkuns en Heksery, maar daar word ook wegbeweeg na die Moggelwêreld en aan ander dele van die wêreld, soos Londen. Die tyd is die hede en daar is selde, indien ooit, verwysings na werklike lands- of wêreldgebeure; tog kan ooreenkomste tussen die Olimpiese Spele en die Kwiddiek-Wêreldbeker gevind word.

Tipiese kenmerke van die skoolreeksboeke, waarvan die eerste 'n streng, maar tog demokratiese klassestelsel is, met uitkenbare boeliekarakters wat 'n onmisbare rol speel kan genoem word. In hierdie kategorie kan Draco Malfoy en sy snobistiese, aristokratiese vriende geplaas word teenoor die minder gegoede maar beminlike Weasleys.

'n Tweede tradisionele kenmerk van die skoolreeksboeke is 'n streng skoolhoof wat aan die studente se kant is teen die kragte van die bose, snobisme en afknouery. Hier is Dompeldorius die perfekte rolmodel wat die studente met samewerking, vriendskap en vertroue aanmoedig om dapper te veg teen die bose. Volgens hom is verskille in gewoontes en taal niks as ""ons doelstellings ooreenstem en ons harte oop is nie"". Vir Harry tree Dompeldorius ook op as 'n vaderfiguur wat hom bemoedig en verdedig. In die vyfde boek is dit juis vir Harry baie ontstellend as Dompeldorius hom nooit in die oë kyk nie en dit vermy om met hom persoonlik te kommunikeer.

Die volgende kenmerk wat in verband met die skoolreeksboeke bespreek kan word, is sport. In die Amerikaanse reekse is die akademie minder belangrik as die kompetisie in basketbal, maar in die HP-boekreeks word baie aandag gegee aan die kurrikulum van die studente en die eksentrieke leermeester(-es) van elk. Op sosiale terrein is dit veral die huiskompetisie en spansamewerking wat bydra tot karakterbou. Ook hier staan Harry uit as uitstekende soeker in die kwiddiekspan, 'n rol wat hy in die vyfde boek moet afstaan en wat so ook bydra tot sy isolasie. Die spel tussen die begeerte vir die nuutheid en 'n andersheid wat kenmerkend is van hedendaagse tienerkompetisies kom ook in die HP-boekreeks na vore: elkeen wil die nuutste Nimbus 2000-model besemstok kry om mee te vlieg, totdat Harry se Vuurslag-besemstok hulle aandag trek.

Die morele waardes van die skoolreeksboeke eggo op dramatiese wyse dié van fantasie se mitiese tradisie. Oorwinning hang uiteindelik af van lojaliteit, deursettingsvermoë, moed en selfverloëning. Wat hiermee saamhang is die belang van skoolreëls, hoewel dit nie verabsoluteer word nie. Dompeldorius "verbreek" die reëls om in te pas by situasies en studente te red uit penaries. Harry self is wel in staat om outoriteit te konfronteer, maar rebelleer nooit heeltemal daarteen nie. Die antagonis, Woldemort, is 'n figuur wat weier om die sosiaal-aanvaarde beperkings op mag te respekteer en wat die mag begeer om ander te domineer.

Verskeie ander kenmerke van die skoolreeksboeke kan onderskei word, meestal om aan te toon hoe amper al die karakters in die HP-boekreeks deur mag beïnvloed en oorheers word. Harry as die protagonis word gesosialiseer deur beide sy vermoëns en beperkings, dat hy leer om in te pas in 'n sosiale stelsel wat op 'n politiek van identiteit gebaseer is en hoe die klassestelsel van die bonatuurlike wêreld werk (spoke het meer mag as poltergeists en die meeste towenaars verafsku en diskrimeer teen reuse). Daar is duidelike chauvinistiese tekens wat in die HP-boekreeks aangetref word en selfs die Dementors is almal mans.

Avontuurlike en ondeunde episodes skep vir die kind die moontlikheid van uitlewing. Die avonture van Harry en sy vriende stimuleer kinders se verbeelding en prikkel skeppende werk. Die situasies wissel, maar openbaar eendersheid. Vir ’n kind wat sukkel met dieselfde probleme as Harry – om aan te pas in ’n nuwe skool, om sonder ouers groot te word, om verhoudings met maats en vyande te hanteer, om grootgemaak te word deur die Dursleys wat hom onaangenaam behandel – kan dié reeksboek ontvlugting bied. Deur distansiëring van sy probleme kan die kind juis ’n beter insig daarin kry.

In fantasie- en skoolreeksverhale soos die Potter-boekreeks is taalgebruik die instrument waarmee die woordkunswerk geskep word. Woorde word gebruik om magiese vryheid en towery te skep. Taal maak voorsiening vir die skep van ’n nuwe wêreld – die verbeeldingswêreld. Woorde word ook herhaal om die mag van die woord te aksentueer. Die feit dat fantasieverhale dikwels humor bevat sluit ook hierby aan. Humor op sigself werk ook bevrydend en leer die mens om nie net vir omstandighede en sy naaste te lag nie, maar uiteindelik ook vir homself.

Humor in die vorm van ""imaginative participation"" nooi die leser uit en daag hom/haar uit om nie te kies tussen reg of verkeerd nie. Voorbeelde van hierdie humor kan gevind word in die Weasley-karakters se deurmekaar huis en lagwekkende optrede. Humor word gebruik om die bedreiging wat die terugkeer van die bose Woldemort teweegbring, te relativeer wanneer Harry sy prysgeld vir die Weasley-tweeling gee, sodat hulle met hul grapwinkel meer pret by die skool kan veroorsaak en nog goed kan uitdink.

Die taalgebruik in die HP-boekreeks is tipies dié van reeksboeke: dit pas in die mond van die kind met lekker speelwoorde – iets wat kreatiwiteit by kinders stimuleer. Die kinderkarakters in die reeks praat soos kinders, nie soos grootmense nie. Die taalgebruik word verder gekenmerk deur vreemde en nuwe woorde: die geldeenhede is byvoorbeeld "Knoete" en "Galjoene". Wanneer hulle in Hogwarts is, word daar dikwels argaïese towertaal gebruik. As die verteller iets wil beklemtoon of benadruk, gebruik sy dikwels poëtiese taal, soos byvoorbeeld die sorteerhoed wat hom in digvorm aan die studente van Hogwarts voorstel en die verwelkoming van die gnome by die towenaarbank wat in silwer gegraveer is.

Ook Dompeldorius se droë sin vir humor en die genot wat hy put uit jeugdige optimisme is voorbeelde hiervan, veral waar hy hom ten koste van homself aan die kinders se kant skaar wanneer hulle hul eie geheime groepie vorm wat die donker kunste leer beveg en dit Dompeldorius se leërmag noem. In die Engels is daar 'n kunstige spel met afkortings wanneer DA dubbelsinnig staan vir Dark Arts sowel as Dumbledore's Army. (Afrikaanse lesers sal nog moet wag om te sien wat Janie Oosthuysen daarmee in Afrikaans doen.) Ander geestige voorbeelde van name, plekname, idiomatiese uitdrukkings en woordspel met morfeme kan gesoek en bestudeer word.

Die populariteit van die HP-boekreeks is hoofsaaklik geleë in die skoolreekselemente van vinnig bewegende intriges, eenvoudige maar meerdimensionele karakters, spanning en fyn humor en die reeks is kommoditeite van 'n kapitalistiese verbruikersamelewing.

Die HP-boekreeks kan ook as Gotiese spanningsverhaal gelees word om sodoende die diep psigologiese narratiewe wat daarin vervat is, te ontgin.

Die Gotiese spanningsverhaal is ’n literatuurtipe van nagmerries, mites, legendes, feëverhale, romantiek, vrees, afgryse, en die boosheid van die mens. Uiteindelik bevat hierdie verhale diep psigologiese elemente. 'n Belangrike eienskap van die Gotiese spanningsverhaal wat ter sprake kom in die HP-boekreeks en aangetoon word in hierdie artikel, is die poging om elemente van verskeie literêre en subliterêre tradisies te integreer. Nie al die elemente van die Gotiese spanningsverhaal kom in HP voor nie, maar enkeles sal hier geïntegreerd bespreek word.

Die ontginning van die letterkundige potensiaal van die Gotiese verhaal lê daarin om deur middel van temas en metafore nuwe strominge en ervarings van die metropolitaanse moderniteit na die opkoms van hoog-moderniteit in die 20e eeu dinamies te artikuleer, want ""the city becomes the site for a disassembling of the body and identity in a manner that evokes or echoes the cadences and motifs of late nineteenth century Gothic writing"""." Rowling bevredig in die HP-boekreeks die tegnologiese leser se diep honger na verwondering, want ""Harry Potter represents an irruption of the sacred in our profane world"""." Dit is egter 'n vraag of die HP-boeke werklik so buitengewoon is. Die boeke beskryf die gewoonheid van die buitengegewone, omdat al die magiese kragte in die boeke óf tegnologies óf psigologies berekenbaar en verklaarbaar is. So is Dompeldorius geensins verwonderd as Harry vir hom en Sirius Swart vertel van die "wonderwerk" dat sy en Woldemort se towerstawwe met mekaar verbind was nie. Dompeldorius verklaar eenvoudig dat dit as gevolg van die towerspreuk-omkeringseffek is.

Daar is 'n belangrike verband tussen die Gotiese literêre tradisie en Romantisisme. Beide bied affektiewe stimulasie, is essensieel 'n appèl teen die irrasionele en maak gebruik van normatiewe, ortodokse moraliteit om literêre dissonansie te skep tussen fantasie en die heersende sosiale werklikheid. Dit hang saam met wat vroeër gesê is in die artikel, naamlik dat die HP-boekreeks 'n Gotiese parodie bied op die monsteragtige en onmenslike karakters waarmee jeugdiges daagliks op hulle televisie- en rekenaarskerms in interaksie tree – dit bring dus 'n ""timely ring to this consideration of the potential of the visual to provoke the best in human beings as well as the most supine and abject as our own culture continues to argue these issues"".

Kenmerkend van die Gotiese tradisie is die hoogs visuele en pikturale styl waardeur die leser gapings invul en dus self betekenis konstrueer deur middel van sy eie vrees, spanning, en nuuskierigheid, en so simpatie het met die hoofkarakter se avonture en swaarkry. Dit was die visuele, spektakulêre en sensasionele elemente van die HP-boekreeks wat volgens Britse filmprodusent David Heyman daartoe aanleiding gegee het dat die boek so maklik verfilmbaar was.

Tog is die HP-boekreeks nie leeg en sonder morele of etiese waardes nie. Die etiese kwessie tussen goed en kwaad kry deurentyd aandag in die boek. Vanaf Harry se geboorte, tot by die Dursleys en selfs in Hogwarts, is die teenstrydigheid tussen goed en kwaad heeltyd ’n faktor. Hier gaan dit veral oor wat aanvaarbaar is in die wêreld van realiteit (Moggelwêreld) en die wêreld van fantasie (Hogwarts). Dit wat towenaars en hekse doen, is byvoorbeeld nie vir die Dursleys aanvaarbaar nie. Taboes in die samelewing speel ’n belangrike rol in die Gotiese spanningsverhaal. Towenary en dinge wat iets daarmee te make het, word deur die samelewing as onaanvaarbaar gesien. Rowling gebruik juis dié tipe taboe om haar storie te vertel.

Britse Gotiese skrywers situeer hulle verhale op 'n diskrete afstand (volgens ruimte en/of tyd) buite huidige gebeure, terwyl daar terselfdertyd kommentaar gelewer word op politieke en/of gesinskwessies. Laasgenoemde is die geval met die HP-boeke, aangesien dit in twee geslote wêrelde afspeel – by Hogwarts is die gebeure en die ruimte (byvoorbeeld die kasteel) soortgelyk aan dié van die Middeleeue, maar wanneer hulle in Londen is, is dit weer heel kontemporêr. Daar word kommentaar gelewer op die voorstedelike, materialistiese en egosentriese bestaan van die Dursleys waarbinne Harry gevangene gehou word. So ook word die burgerlike stelsels van die Moggels gesatiriseer deur die vindingrykheid van die towenaars.

Daar is ’n groot kontras tussen die twee ruimtes in die boek – die Dursleys se huis is koud, steriel en neerdrukkend en simboliseer hulle houding teenoor Harry. In teenstelling daarmee is die Weasleys se huis ’n warm en gelukkige plek. Harry kry baie liefde by die Weasleys en is gelukkig daar; die beskrywing van hierdie ruimte is dus ook simbolies van Harry se ervaring by hierdie huis. Hierdie beskrywings van die Moggels se eenvoudige huise beklemtoon verder die kontrasterende magiese aard van Hogwarts.

’n Gotiese spanningsverhaal speel in die Middeleeue of in die verlede af, maar kan ook ’n meer kontemporêre milieu hê. Die leser vind ’n atmosfeer van duisternis in Hogwarts, veral wanneer dinge bietjie onheilspellend word. Hierdie atmosfeer is één met die ruimtelike situering in die Gotiese spanningsverhaal, aangesien dit die milieu skep waarin alle ander gebeure moet plaasvind. Die atmosfeer maak ook bonatuurlike elemente meer geloofwaardig, omdat dit die ruimte skep daarvoor. In die HP-boeke is daar ou kastele, droomlandskappe (die woud met die eenhorings), spieëls en ondergrondse gange – alles elemente wat spanning skep. Bonatuurlike elemente word binne ’n realistiese ruimte uitgebeeld en só meer verstaanbaar gemaak vir die leser.

Daar is heelwat terugkerende elemente en simboliek in die verhaal. Een voorbeeld hiervan is die simboliek van die trappe wat op en af gaan. As die trappe opgaan, sien ’n mens ’n element van goedheid of vordering, terwyl die afgaande trappe kan dui op iets slegs wat gaan gebeur. Daar is ook die uile wat as boodskappers dien en wat op wysheid en kennis dui. Die terugkerende elemente en simboliek dien as ’n bindmiddel, het ’n karakteriserende doel en is ooglopend – tipies van die Gotiese verhaal, waar simbole nie in bedekte vorm voorkom nie. Die weerligstraal op Harry se voorkop wat elke keer seer raak wanneer Woldemort in die nabyheid is, dien as ’n terugkerende motief. Nog ’n voorbeeld hiervan is Malfoy wat die hele tyd met Harry moeilikheid soek, asook die kompetisie wat daar tussen hulle is.

Nog ’n algemene element in die Gotiese spanningsverhaal is dié van ’n ontdekte manuskrip. Die leser maak in hoofstuk drie kennis met die ""[b]riewe van niemand"" aan Harry wat sê dat hy na Hogwarts toe mag gaan, maar wat hy nooit van die Dursleys ontvang nie. Op dieselfde manier is daar die rol papier wat Harry en Hermien ontdek nadat hulle by die reuse skaakstukke was. In hoofstuk 13 van die tweede boek is daar ""[d]ie baie geheime dagboek"" wat eintlik aan Woldemort as skoolseun behoort het.

Minder belangrike intriges word ook as uitsteltegniek gebruik (byvoorbeeld die bakleiery met Malfoy en die situasie tussen Harry en die Dursleys). Op hierdie manier word die gegewens gemanipuleer en word daar spanning en afwagting geskep. Heen-en-weerspronge tussen verskillende intriges (dinge wat in klastyd gebeur, hulle middernagtelike avonture en verhoudings tussen mense) skep ook spanning by die leser.

Volgens Loock is die simboliek in die Gotiese verhaal allegories van aard. Oor die algemeen is die simboliek in HP-boeke ooglopend en effens voorspelbaar, soos die mantels wat toordery simboliseer en so ook die spieël wat die ware aard van die karakters wys en wat vir Harry help om sy selfbeeld te bou wanneer hy sy ouers daarin sien en agterkom wie hy werklik is.

Kleure is ook simbolies in die HP-boeke: rooi verteenwoordig goedheid, soos Griffindor se rooi mantels, Harry se rooi ink, die Weasleys se rooi hare en die rooi Hogwarts Express-trein. Die Slibberins se mantels is groen en die slang se vel is ook ’n giftige groen kleur. Harry onthou ook ’n groen lig op die aand toe sy ouers doodgemaak is; groen simboliseer dus die slegte of onheilspellende. Snerp dra ’n swart mantel en dit suggereer sy betrokkenheid by die donker kunste en dra ook by tot die spanning, want deurgaans twyfel die leser of Snerp deel van die goeie of die bose is.

Die karakters verteenwoordig die tema en stereotipeer boosheid teenoor goedheid. ’n Tipiese stereotipering word gevind onder karakters. Snerp word duidelik gekarakteriseer as een wat moeilikheid kan maak, terwyl Hagrid se goedgesindheid weer duidelik opvallend is met die hantering van sy klein drakie. Daar is voorbeelde van oordrywende (en vereenvoudigende) karakterisering wanneer die Dursleys se konserwatiwiteit en liefde vir hul seun, Dudley, gebruik word om die situasie meer geloofwaardig of selfs eg te laat lyk.

Voorbeelde van donker skurke is Jy-Weet-Wie (Woldemort) en professor Snerp. Die booswig is gewoonlik vreesaanjaend en dra ’n mantel of iets soortgelyks. Woldemort dra ’n mantel en die mense is te bang om sy naam te noem. Hy is ’n tipiese voorbeeld van die Gotiese skurk: hy is oorspronklik in die najaag van sy duistere doelwit, het amper ’n misterieuse aantrekkingskrag en manipuleer die lewens van ander.

Karakters is verder (in ooreenstemming met die tipiese Gotiese spanningsverhaal) vereenvoudig en oordrewe: die Dursleys is verskriklik sleg en Dompeldorius is weer ’n baie goeie karakter. Laasgenoemde pas by 'n kenmerk van die Gotiese verhaal, naamlik dat 'n utopia geskep word wat sentreer rondom 'n sentrale outoritêre figuur wie se voorbeeld nastrewenswaardig is – selfs al is dit hoe onortodoks. Hierdie utopia beeld gewoonlik 'n (alternatiewe) modelgemeenskap uit, met 'n beskrywing van 'n goed georganiseerde, beheerde, stabiele, outonome en selfonderhoudende samelewing. In die HP-boekreeks vind ons ook voorbeelde hiervan by Hogwarts: alle spoke, geeste en towenaars, en selfs die elwe, het vasgestelde reëls wat almal volg.

Stereotipering is volop in die HP-boekreeks, want daar is tipiese boelies (Draco Malfoy en sy makkers), tipiese skurke (Snerp en Woldemort), en Harry is die tipiese held (nederig, goed en kan alles doen). Daar is ook onwerklike karakters, soos die elwe wat in die bank werk. Baie van die karakters is eendimensioneel (die Dursleys en Snerp), omdat dit eerder gaan oor die idee wat hulle uitdra as oor karakterontwikkeling – die verteenwoordiging van die bose teenoor die goeie (Weasleys).

Daar is ook altyd in die Gotiese spanningsverhaal perfekte helde en heldinne wat verskriklike en gevaarlike situasies kan oorleef. Hulle is gewoonlik weeskinders wie se ouers vroeg dood is en hulle word deur familielede mishandel. In Harry se geval is hy ’n weeskind wat deur die Dursleys sleg behandel word. In die Gotiese spanningsverhaal is daar dikwels die vroeë dood van die ouer/s, en Harry Potter se ouers is doodgemaak deur Woldemort toe Harry nog ’n baba was. Hier is ook ’n wonderwerkelement omdat Harry op ’n onverklaarbare manier hierdie aanval oorleef het.

Die Gotiese verhaal is ryk aan Freudiaanse narratiewe, misterie en speurverhale. In klasbesprekings kan 'n oorsig van Jung en Freud se teorieë oor die menslike psige en die proses van individuasie en die fantasie as literêre tradisie gegee word, sodat studente die simboliese beelde van argetipes, drome en mitologie in letterkunde kan verstaan. Hierdie soort interpretasie van argetipes word ook aangetref in die psigiese reis in Tolkien se fantasiewerke.

In 'n Jungiaanse bespreking van die HP-films kan aangedui word hoe die kollektiewe onderbewuste byvoorbeeld geaktiveer word met die openingstonele, omdat daar betekenisvolle implikasies is as die uil (simbool van wysheid en voorbode) verbyvlieg en op die heining gaan sit. Woldemort word gesien as Harry se skaduwee, want volgens Jung is die skadu 'n lewende deel van die persoonlikheid en wil daarom saam met hom leef in een of ander gedaante. Daarvolgens is Woldemort die tasbare moontlikheid dat Harry in die versoeking sal kom om sy magiese kragte aan te wend vir die bose. Argetipiese figure gaan gepaard met mitiese teenslae op 'n psigologiese reis van die onbewuste waar die protagonis gekonfronteer word met die self wat afsonderlik bestaan en nie noodwendig lyk soos die persona wat aan die buitewêreld gewys word nie. Vanuit ’n Jungiaanse perspektief is dit duidelik dat lesers, deur middel van die HP-boekreeks in aanraking gebring word met hul eie argetipes en dat die stories iets diep in elke leser aanraak – iets wat deel is van die reeks se ongelooflike sukses.

Om die Gotiese konvensies in die HP-boekreeks te ïnterpreteer word die reeks Freudiaans gelees en geïnterpreteer deur sommige letterkundiges. Fantasie is onrealistiese representasies van die werklike wêreld, waar dit veilig vir die leser is om sy eie verbeelding te ontgin en moontlike angs, vrees en jaloesie te verwerk. Ook kan die verhouding tussen Harry en sy ma en pa geïnterpreteer word in terme van die Oedipuskompleks. Die vreemde ooreenkoms tussen Woldemort en Harry (hulle towerstawwe is van dieselfde feniksveer gemaak) sowel as ook tussen Harry en Erik Dhoewels (die jong Woldemort wat soos Harry lyk) is meer as net toevallig en almal is volgens die Freudiaanse dele van Harry se ego.

Kenmerkend van die Gotiese verhaal is die feit dat daar altyd ’n dubbelganger is. Daar kan dus gesê word dat Harry en die donker towenaar dubbelgangers is. Gesien in die lig van die Freudiaanse en Jungiaanse interpretasies, tesame met die groeiende emosionele afstand tussen Harry en sy vader wat in die vyfde boek aangetref word, kan die leser voorlopig wonder of die intrige nie nog meer kompleks sal word en Harry dalk uiteindelik agterkom dat Woldemort eintlik sy werklike biologiese vader is nie …

In die Afrikaanse letterkunde sal daar toenemend karakters en gebeure wees wat die gemeenskap se morele waardes en algemene lewensvraagstukke uitbeeld, weerspieël en konfronteer. Die mate waarin die jong leerders van Afrikaans kan deelneem aan 'n proses van waarde-ontwikkeling, kan beïnvloed word deur die voorgeskrewe letterkundige werke waarmee hulle in aanraking kom, sowel as die wyse waarop die opvoeder die leerders daaraan blootstel en die gesprekke daaroor fasiliteer.

Die slotsom van hierdie artikel is dat dit een van die funksies van jeugliteratuur is om kinders te help om gapings tussen hul eie innerlike ervarings van vrese, angs en jaloesie te oorbrug deur die transformasie en veruiterliking wat fantasiewerke bied. Die waarheid in fantasie is die waarheid van die leser se verbeelding, nie dié van normale kousaliteit nie, daarom bied fantasieverhale aan die leser 'n raamwerk waarmee hy sy eie verbeelding kan evalueer. Menige ouers en opvoeders wat vrees dat hul kinders deur die HP-boekreeks geïndoktrineer kan word om in die okkulte en towery te glo, is dalk self nie as kinders aan die bevrydende werking van fantasie vir hul innerlike konflikte in die grootwordproses blootgestel nie en verabsoluteer tog wel moontlik (onbewustelik) die rasionele en tegnologiese oplossings wat die hedendaagse werklikheid bied.

Die vloeibare ruimtes van inkopiesentra, stasies, lughawens, snelweë en die Internet waarbinne tieners beweeg is ""disorienting, disrupting a fixed sense of place, and this spills over into teens' intererior worlds"". Hierdie ""nonspaces"" kan maklik daartoe lei dat tieners gevoelens van disoriëntasie en 'n gebrek aan samehang ervaar, wat afwykende gedrag kan veroorsaak. Die intertekstualiteit en literêre genres waarbinne die HP-boekreeks gelees kan word, kan vir (veral) stedelike tieners navigasie bied tydens hulle oorgelewerdheid aan massamedia en 'n kapitalistiese verbruikersmentaliteit. Deur middel van leterkunde kan opvoeders dus die proses van volwassewording, waarbinne jeugdiges dit nodig het om hulle identiteit sinvol te konstrueer, fasiliteer.


</doc>
<doc id="112958" url="https://af.wikipedia.org/wiki?curid=112958" title="Francis Bacon">
Francis Bacon

Francis Bacon kan na een van die volgende verwys:



</doc>
<doc id="112959" url="https://af.wikipedia.org/wiki?curid=112959" title="Francis Bacon (wetenskaplike, 1904)">
Francis Bacon (wetenskaplike, 1904)

Francis Thomas Bacon (Ramsden Hall, 21 Desember 1904 – Little Shelford, 24 Mei 1992) was 'n Engelse ingenieur. Hy het die eerste bruikbare brandstofsel wat met waterstof en suurstof werk ontwikkel.

Bacon was 'n direkte afstammeling van Francis Bacon en het sy opleiding aan Eton- en Trinity-kollege (Cambridge) ontvang. Ná Cambridge word hy 'n vakleerling by 'n ingenieursfirma in Newcastle wat deur sir Charles Parsons besit is, en waar hy sterk deur hom beïnvloed is.

Die beginsel van die brandstofsel is reeds in 1839 deur sir William Grove gedemonstreer, en ander navorsers het met soortgelyke eksperimente vorendag gekom. In teenstelling met die vorige navorsers, was Bacon 'n ingenieur wat met masjinerie teen hoë temperatuur en druk kon werk.

Hy eksperimenteer aanvanklik met Grove se geaktiveerde platinum-gaas en 'n elektroliet van swaelsuur, maar beweeg vinnig aan na geaktiveerde nikkel-elektrodes, met 'n waterige kaliumhidroksied as elektroliet. In Januarie 1940 begin hy by 'n laboratorium aan die King's College in Londen werk, waar hy 'n dubbele sel ontwerp. Die sel het 'n eenheid vir die opwekking van waterstof en suurstof (gasse), en 'n ander vir die brandstofsel gehad. Die proses kon omgekeer word, sodat dit as beide 'n elektroliseerder en 'n brandstofsel kon opgetree. Probleme is egter ondervind, as gevolg van die hoë bedryfskoste, temperatuur en druk, en die bytende (korroderende) aard van die chemikalieë.

In 1946, met nuwe befondsing, verskuif sy werk na die Departement van Kolloïdkunde aan die Universiteit van Cambridge. Daar word Bacon se span aan 'n poreuse nikkel-plaat, waarvan die oorsprong duister en hoogs geheim was, blootgestel. Hulle gebruik hierdie plaat om elektrodes met groot gaatjies aan die gas-kant en fyner porieë aan die elektroliet-kant te ontwikkel. Dit het tot 'n meer stabiele koppelvlak gelei.

Soos befondsing verhoog het, is die apparaat na die destydse Departement van Chemiese Ingenieurswese verskuif. Die korrosie-probleem is daar aangespreek. Die elektrode aan die suurstof-kant is in 'n oplossing van litium-hidroksied gedoop, waarna dit verhit en gedroog is.

In 1959, met die ondersteuning van "Marshall of Cambridge Ltd." (later "Marshall Aerospace"), is 'n 5 kW battery met veertig selle en 'n bedryfsdoeltreffendheid van 60% in die openbaar tentoongestel.

Die patente vir die brandstofsel is deur Pratt & Whitney gelisensieer om elektriese krag vir die Apollo-program te voorsien. Dié brandstofselle was ideaal vir die doel, omdat hulle doeltreffendheid toegeneem soos die vrag afgeneem (in teenstelling met hitte-enjins). Daar was reeds waterstof en suurstof aan boord vir aandrywing en die ondersteuning van lewe, en die byproduk (water) kon gebruik word as drinkwater en om die lugvogtigheid in die kajuit te reguleer.



</doc>
<doc id="112960" url="https://af.wikipedia.org/wiki?curid=112960" title="Europese kuskrap">
Europese kuskrap

Die Europese kuskrap ("Carcinus maenas") is 'n krap wat inheems is aan Europa. Dit is 'n indringerspesie wat Suid-Afrikaanse waters binnegedring het via die ballaswater van groot skepe. Die krap is nou gevestig in Tafelbaai en Houtbaai se hawens. Hierdie krap het wêreldwyd bekend geraak as 'n aggressiewe indringer en word tans ondersoek in Houtbaai met die moontlikheid om dit uit te wis.

Dit staan in Engels bekend as die "European shore crab" of die "European green crab".

Die krap vreet onder andere tweekleppiges.





</doc>
<doc id="112961" url="https://af.wikipedia.org/wiki?curid=112961" title="Oro">
Oro

Oro of 'Oro is ’n god van die Polinesiese mitologie. Hoewel die aanbidding van Oro van eiland tot eiland verskil het, het hy in die 17de en 18de eeu ’n groot aanhang op al die Geselskapseilande gehad, veral Tahiti en Raiatea. Op Tahiti was hy die hoofgod en die god van oorlog. Op die Marquesaseilande is hy Mahui genoem.

Vier hoofgode is op die Geselskapseilande aanbid: Taaroa, oorspronklik die god van die see en visvangs; Tane, god van die woud en kunsvlyt; Tu, die ou god van oorlog; en Roo, god van landbouprodukte en die weer. Hulle is ook op ander Polinesiese eilande aanbid.

Die eerste mense wat op die eilande gaan woon het tydens die Polinesiese uitbreiding, het hul mitologie oor al die eilande versprei. Oor die eeue heen het die aanhoudende migrasie en ontwikkelings in die oorspronklike gemeenskappe van die Polinesiese Driehoek gelei tot plaaslike verskille en aanpassings van die kultus.

Op die eiland Raiatea het die priesters die god Taaroa se status verhoog van die seegod (reeds ’n belangrike posisie onder die seevarende volke) tot die god wat die wêreld geskep het. ’n Moontlike verduidelik hiervoor is dat die "ariki", die oorerflike hoofde en adel van Raiatea, hul stamboom kon terugspoor na Taaroa. ’n Verdere ontwikkeling van die kultus was die aanbidding van Oro, seun van Taaroa en Hina, aan wie die "marae" Taputapuatea op die eiland gewy is. Volgens oorlewering is Taputapuatea die mitiese geboorteplek van Oro. 

Die kultus van Taaroa het ook versprei na die Cookeilande, Tuamotu-argipel en Mangareva. Groot eilande soos Nieu-Seeland en Hawaii is nie deur dié ontwikkelings geraak nie en daar het Taaroa sy oorspronklike posisie as god van die see behou. Ook Oro het op baie ander eilande in die suidelike Stille Oseaan nie dieselfde hoë posisie gehad as op Tahiti en Raiatea nie.

Vanweë die toenemende invloed van Taputapuatea – ’n mens kan dit beskou as ’n soort sentrale pelgrimsterrein – het Oro se politieke mag en godsdiensinvloed in die Polinesiese goderyk gestyg. Op die naburige Tahiti het die aanbidding van Oro belangriker geword tydens die laat voorhistoriese tydperk en kan dit beskou word as ’n duidelike oorgang van politeïsme na monoteïsme. Dié ontwikkeling het in ’n groot mate plaasgevind vanweë die invloed van die geheime gemeenskap Arioi, wat baie belangrik was wat politiek en godsdiens betref. Uit hul binnekring het die belangrikste adellikes en priesters gekom. Die Arioi kon die stigting van hul orde terugspoor tot by Oro self.

Op Tahiti was Oro die god van oorlog wat in vredestyd die god van die beeldende kunste geword het. Varke en mense is vir hom geoffer. Tydens sy derde besoek in 1777 het James Cook so ’n menslike offerande aanskou. Die gevangene is op ’n platform vasgehou terwyl ’n priester sy kop verbrysel het.

Volgens die mitologie het Oro saam met sy susters, Teouri en Oaaoa, op Berg Pahia op die eiland Bora Bora gewoon. Hy het sy susters gevra om vir hom die regte vrou te help vind en het vermom as ’n kryger op ’n reënboog na die aarde neergedaal. 

Sy soektog op die verskillende eilande het aanvanklik niks opgelewer nie, maar eindelik het sy susters op die dorp Vaitape op Bora Bora afgekom waar hulle Vairaumati, ’n beeldskone jong vrou, in ’n poel sien swem het. Hulle het Oro daarvan vertel en hy het besluit om haar sy vrou te maak. Vir Vairaumati was die jong, sterk kryger aantreklik. Oro sou elke oggend na die aarde neerdaal om Vairaumati te ontmoet en dan saans na Pahia terugkeer. 

Eindelik het Vairumati ’n seun gehad wat later ’n magtige hoofman sou word. Oro het in die vorm van ’n vlam oor die aarde gevlieg en Vairaumati in ’n godin verander.

Die reënboog is ook in die Hawaise mitologie ’n belangrike simbool, hoewel die kultus van Oro ’n relatief laat ontwikkeling was. Op Hawaii het die god Lono ook op ’n reënboog na die aarde neergedaal. ’n Huwelik tussen ’n menslike vrou en ’n god wat uit die lug neerdaal, is ’n herhalende motief in die Polinesiese mitologie, en word ook in die mitologie van verskeie ander kulture aangetref.



</doc>
<doc id="112966" url="https://af.wikipedia.org/wiki?curid=112966" title="Johannes Duns Scotus">
Johannes Duns Scotus

Johannes Duns Scotus (Duns (Skotland), 1266 – Keulen, 8 November 1308) was 'n fransiskaanse teoloog en filosoof. Duns fokus op die uitdaging van die opkomende aristotelisme vir die Christelike geloofsleer. Hy skep 'n samehangende teologiese raamwerk. Hy word beskou as 'n belangrike wegbereider van die nominalisme, al het sy filosofie nog duidelike realistiese trekke. Hy is begrawe in 'n sarkofaag in die Minorietekerk in Keulen.

Duns word waarskynlik in die winter van 1266 gebore in die suide van Skotland. Rondom 1279 word Duns toegelaat tot die Fransiskaanse klooster van Dumfries. Op 17 Maart 1291 (op 25-jarige leeftyd) word hy as priester aangestel. Na 'n agtjarige studie van die onderbou van die geesteswetenskap, studeer hy in teologie aan Oxford Universiteit. In 1297 begin Duns met sy 'baccalaureus', wat vier jaar duur.

Die 'baccalaureaat' vereis van Duns homself in die eerste jaar moes voorberei om tydens die tweede jaar les te gee oor die "Sententiae" van Petrus Lombardus. Die "Sententiae" was die belangrikste dogmatiese handboek van die tyd. Tydens sy voorbereidings skryf Duns sy "Lectura", sy kollege-aantekeninge by die teks van die "Sententiae". Die kursus wat Duns aanbied op basis van sy "Lectura", tydens sy tweede jaar, maak groot indruk en hy was direk gevestig as 'n skerp en oorspronklike teoloog. In die herfs van 1302 gee hy les aan die Universiteit van Parys oor die "Sententiae", maar later daardie jaar word hy weggestuur omdat hy die kant van pous Bonifatius VIII kies in sy konflik met koning Filips IV van Frankryk. In 1304 bly Duns weer in Parys.

In 1305 verwerf hy die magistertitel en in 1306 word hy 'n hoogleraar. Met 'n aantal medewerkers skep hy 'n amptelike uitgawe van sy kommentare op die "Sententiae": sy "Ordinatio". Hierna is hy na Keulen. Op 8 November 1308 sterf Duns, sy "Ordinatio" was nog nie voltooi nie. Sy leerlinge rond dit af en teen 1315 was 'n saamgestelde teks klaar: die "Opus Oxoniense" (Oxford se werk). Die teks was egter nie volledig in Oxford geskryf nie en ook nie net deur Duns nie.

Verskillende elemente uit die denke van Duns kan ook vir die hedendaagse sistematiese teologie 'n belangrike bydrae wees. 
Duns leer dat universalia bestaan. Maar hy het ook hul belang begin relativeer. Die individuele elemente het naas hul watheid ("quidditas"), dit wil sê hul verbondenheid aan die universalia, ook 'n ditheid ("haecceïtas"), naamlik wat hier is en nou is. Duns beskou die bestaan van die elements as meer bruikbaar as die van die universalia.

Verder ag hy die wil as van groter belang as die denke. Hy beskou die wil as vry. Die wil is ook aktief en nie so passief as die denke of intellek nie. Voorts vind Duns dat die metode en manier van bewysvoering in die filosofie getoets moet word.


</doc>
<doc id="112967" url="https://af.wikipedia.org/wiki?curid=112967" title="Indringerspesies van Suider-Afrika">
Indringerspesies van Suider-Afrika

Hierdie lys bevat spesies wat nie plante is nie en wat uitheems aan Suider-Afrika is en as indringers beskou word.



</doc>
<doc id="112968" url="https://af.wikipedia.org/wiki?curid=112968" title="Hawaiki">
Hawaiki

Hawaiki in die Polinesiese mitologie, ook gespel "Avaiki" (Geselskapseilande), "Savai'i" (Samoa) of "Havaiki" (Tahitiaans), is die oorspronklike tuiste van die Polinesiese volke voordat hulle oor Polinesië versprei het. Dit kom ook voor as die onderwêreld in baie Maori-stories.

Die Maori-naam "Hawaiki" word aangetref in legendes oor die aankoms van die Maori in Aotearoa (Nieu-Seeland). Dieselfde begrip kom voor in ander Polinesiese kulture en word op verskillende maniere gespel, hoewel "Hawaiki" een van die mees algemene spellings is. Selfs al glo Samoane nie hul oorprong lê elders nie, toon die naam van hul grootste eiland, Savaii, ’n verwantskap aan die naam "Hawaiki", so ook die naam van die Polinesiese eilande Hawaii (die okina dui ’n glottale sluitklank aan en vervang die "k" in sommige Polinesiese tale).

Op verskeie eilandgroepe, insluitende Nieu-Seeland en die Marquesaseilande, word die naam verbind met die onderwêreld en die dood. Die Engelse sendeling William Wyatt Gill het die legendes oor 'Avaiki as die onderwêreld of Hades van Mangaia op die Cookeilande volledig bespreek. 

Daar is ook ander verwante woorde in die Polinesiese tale, soos "sauali'i" ("geeste" in Samoaans) en "hou'eiki" ("hoofmanne" in Tongaans). Dit lei tot die hipotese van sommige geleerdes dat die naam "Hawaiki", en dus ook "Savaii" en "Hawaii", dalk nie na ’n geografiese plek verwys nie, maar na hoofman-voorouers en die sosiale struktuur wat om hoofmanne gebou is wat voor die kolonisasietydperk algemeen in Polinesië voorgekom het (Taumoefolau 1996).

Op Paaseiland is die naam van die mitiese land van oorsprong "Hiva". Volgens Thor Heyerdahl lê Hiva moontlik oos van die eiland, terwyl die Duitse priester Sebastian Englert meen dit lê wes van Paaseiland. Die naam "Hiva" kom ook op die Marquesaseilande voor in die name van verskeie eilande: Nuku Hiva, Hiva Oa en Fatu Hiva. In Hawaii word die land van die voorouers "Kahiki" genoem (wat verwant is aan Tahiti, waarvandaan minstens ’n deel van die bevolking kom).

Volgens verskeie oorlewerings het die Polinesiërs van Hawaiki na die eilande van die Stille Oseaan migreer in oop kano's, soortgelyk aan die tradisionele vlerkproue wat steeds in Polinesië aangetref word. Die Maori van Nieu-Seeland spoor hul voorouers terug na groepe mense wat na berig word in 40 kano's ("waka") van Hawaiki af getrek het.

Volgens die Polinesiese oorlewering keer die siele van afgestorwenes terug na Hawaiki. In Nieu-Seeland vind sulke terugreise plaas vanaf die verre noorde van Noordeiland — wat miskien ’n aanduiding is van die rigting waarin Hawaiki lê.

Tot onlangs het baie antropoloë getwyfel aan die legendes waarvolgens Polinesiërs doelbewus in kano's migreer het – hulle het eerder geglo mense het op die eilande beland nadat hulle verdwaal het. In 1947 het Thor Heyerdahl met ’n houtvlot van Suid-Amerika af gevaar om te bewys mense kon op eenvoudige vaartuie van die oostelike kusstreke van die Stille Oseaan gekom het deur gebruik te maak van heersende winde (wat hoofsaaklik in een rigting waai).

DNS-toetse asook taal-, botaniese en argeologiese navorsing dui egter daarop dat die Austronesiessprekende volke (insluitende die Polinesiërs) waarskynlik van eilande in Oos-Asië, moontlik Taiwan, af gekom en suid- en ooswaarts oor die suidelike Stille Oseaan getrek het. Die gemeenskaplike oorsprong van alle Austronesiese tale, waarvan die Polinesiese tale ’n groot subgroep vorm, sowel as die Austronesiese taalfamilies behalwe Maleis-Polinesies wat net in Taiwan bestaan, steun dié teorie. 

Die patat, wat oorspronklik van Suid-Amerika af kom, word algemeen in Polinesië verbou en dui daarop dat die een of ander wisselwerking tussen dié twee gebiede voorgekom het. Geen Polinesiese gewasse kom egter in die Amerikas voor nie, en daar is geen tekens dat Polinesiërs daarheen migreer het nie. Dit kan ’n aanduiding daarvan wees dat minstens ’n deel van die migrasie plaasgevind het deur gebruik te maak van heersende winde. Austronesiese en Polinesiese seevaarders het dalk besef daar is eilande in die gebied deur die migrasiepatrone van voëls dop te hou.

In onlangse dekades het bootbouers vaartuie met tradisionele materiale en tegnieke gebou en met antieke navigasiemetodes op vermoedelik tradisionele roetes gevaar om die moontlikheid van so ’n doelbewuste migrasie te toon.




</doc>
<doc id="112969" url="https://af.wikipedia.org/wiki?curid=112969" title="Derk Rumpff">
Derk Rumpff

Ds. Derk Rumpff (Middelstum, provinsie Groningen, Nederland, 6 Julie 1878 – Pretoria, Suid-Afrika, 23 November 1944) was ’n onderwyser en leraar in vyf gemeentes van die Gereformeerde Kerk. 

Begin 1899, toe hy 20 jaar oud was, het Derk Rumpff as gematrikuleerde na Suid-Afrika gekom as onderwyser in die latere Danie Malanskool in Pretoria-Noord. Hy is tydens die Tweede Vryheidsoorlog deur die Britse magte gevang terwyl hy siek aan malaria was en in die Eerste Fabrieken en toe Irene-konsentrasiekampe aangehou en tydens die oorlog terug na Nederland gedeporteer. op die basis dat hy 'n Nederlandse burger was hoewel hy toe reeds sonder sy kennis burger van die ZAR was. In die kamp het hy begrafnisdienste behartig. In Nederland het hy toe in die teologie te gestudeer, eers te Kampen se Teologiese Skool van die Gereformeerde Kerk en toe by die Vrije Universiteit, Amsterdam waar hy sy eksamen voltooi op 12 November 1909. Hy trou met Femke Moolenaar op 27 Januarie 1910 te Velsen, Noord-Holland.

In 1910 het hy teruggekeer in Suid-Afrika met sy vrou Femke Molenaar, [die korrekte spelling is Moolenaar] wie se vader, Laurens Marius Moolenaar (getroud met Maaike Haanstra), argitek was in Groningen. Sy eerste gemeente was Standerton, wat in 1905 gestig is en waarvan hy ook die eerste leraar was. Indertyd was Standerton in kombinasie met Paulpietersburg, wat in 1899 gestig en in 1951 ontbind het. Dit was die eerste en laaste keer dat Paulpietersburg 'n leraar met Standerton gedeel het, want die volgende sewe predikante het die gemeente almal in samewerking met Piet Retief beroep. Ook Vryheid was indertyd in kombinasie met Standerton sodat ds. Rumpff in werklikheid drie gemeentes moes bedien; ook Vryheid het ná sy vertrek in kombinasie met Piet Retief gegaan.Hy is reeds op 18 September 1909 beroep maar het die beroep aanvaar op 1 April 2010.

In 1913 het hy ’n beroep aangeneem na die Gereformeerde kerk Petrusburg in die Oranje-Vrystaat, maar net daar gebly tot 1914, toe hy ’n beroep aanvaar na Venterstad in die Noordoos-Kaap. Hoewel dié gemeente reeds in 1875 gestig is, was ds. Rumpff net sy tweede leraar omdat die eerste, ds. Willem Jacobus Snijman, sowat 36 jaar daar gestaan het, van 1877 tot die jaar voor ds. Rumpff se koms.

Ds. Rumpff se ouers het hom uit Nederland gedurende Julie 1913 by ds. Rumpff aangesluit en sy vader, Frans Derk Rumpff, lê begrawe in die begraafplaas op Venterstad. Hy is 31 Desember 1850 gebore in Zandeveer/Kanten en op 15 Maart 1916 oorlede is. Ook Pieterke Rumpff (née Kloosterhuis, 1845–1923, moeder van Derk en Janneke, gebore 27 September 1845 in Bedum, oorlede 13 November 1928) is op Venterstad begrawe. Ds. Rumpff se suster, Janneke (gebore 19 Mei 1885), het in 1915 uit Nederland na Venterstad gekom en hier (waar sy met 'n wewenaar, Gert Kruger getrou het), op Heidelberg, Tvl., en in Pretoria as vroedvrou gewerk. Sy is in Pretoria oorlede op 30 Oktober 1973 in die ouetehuis Nebohof, Pretoria. 

Sy vrou, Femke, het 'n leidende aandeel in die Gereformeerde Kerk se vroueverenigings geneem.

Hierna het nog ’n kort dienstyd gevolg toe hy in 1920 leraar word van Heidelberg, Transvaal, want reeds in 1922 verlaat hy Heidelberg om leraar van Pretoria te word, sy laaste gemeente en ook dié waarin hy die langste sou arbei. Met sy diensaanvaarding in Pretoria het die gemeente nog die hele hoofstad beslaan. Pretoria-Oos is in 1930 afgestig, maar daarna was ds. Rumpff nog verantwoordelik vir die ander helfte van die stad aangesien Pretoria-Noord se stigting eers in die jaar nadat hy sy emeritaat aanvaar het, aan die beurt sou kom. In die noordelike wyke het hy jare lank dienste in ouderlinge se huis gehou en van 1931 af min of meer maandeliks op ’n Sondagmiddag in die stadsaal (waarskynlik van Pretoria-Noord, hoewel die bron dit nie so uitstippel nie).

Hy het in o.a. 1930 'n reis per motor en skip na Suid-Wes-Afrika, Belgiese Kongo en Kenia onderneem om die gemeentes op pad en aldaar te bedien. Die roetes is nie bekend nie. 

In 1941 aanvaar hy sy emeritaat en sterf in 1944.

Die seun van ds. Rumpff, Frans Lourens Herman Rumpff (Standerton, 5 Junie 1912 – 4 April 1992), was in lewe advokaat, regter, appèlregter en Hoofregter en getroud met Monica Fransina Krüger, 'n dogter van ds. I.D. Krüger, onder meer twee maal leraar van die Gereformeerde kerk Bloemfontein.



</doc>
<doc id="112970" url="https://af.wikipedia.org/wiki?curid=112970" title="Kevin Bacon">
Kevin Bacon

Kevin Norwood Bacon (8 Julie 1958) is 'n Amerikaanse akteur. Bacon is bekend vir rolprente soos "Footloose", "Stir of Echoes", "Wild Things", "JFK" en "Apollo 13". Hy maak sy filmdebuut in "Animal House" (1978) van John Landis, waarin hy Chip Diller speel. Naas sy loopbaan as akteur speel hy saam met sy broer Michael in die groep Bacon Brothers, wat verskeie albums uitgebring het. Hy is in 2003 met 'n ster op Hollywood se Walk of Fame vereer.

Bacon, die jongste van ses kinders, was gebore in Philadelphia. Su ma, Ruth Hilda (née Holmes; 1916–1991), het skool gegee by 'n primêre skool, en sy pa, Edmund Bacon (Mei 2, 1910 – Oktober 14, 2005), was 'n goeie argitek.

Bacon het getrou met aktrise Kyra Sedgwick op 4 September 1988. Hulle het twee kinders, Travis Sedgwick (gebore 1989) en Sosie Bacon (gebore 1992). Die familie woon in Manhattan.




</doc>
<doc id="112972" url="https://af.wikipedia.org/wiki?curid=112972" title="Hina (godin)">
Hina (godin)

Hina is ’n vorm van die Proto-Austronesiese woord vir "matriarg". Verwante woorde kom voor in Taiwan en deur Suidoos-Asië en Polinesië in die vorme Ina, Sina, Tina en Hina. In Maleis het dit die bykomende betekenis van "baarmoeder" en in die Polinesiese mitologie is daar verskeie godinne met dié naam.

In Nieu-Seeland word Hina gewoonlik beskou as óf die ouer suster óf die vrou van Maui. Die mees algemene verhaal oor haar as Maui se vrou gaan oor Te Tunaroa, die vader van alle palings, wat eendag die poel besoek waar Hina bad. Eendag, terwyl sy bad, skuur hy teen haar. Dit gebeur ’n paar keer totdat hy teen Hina se geslagsdele skuur en haar molesteer.

Toe Maui hiervan hoor, val hy Te Tunaroa aan. Hy kap sy lyf in stukke – die stert val in die see en word die seepalings, terwyl sy kop in die moeras val en die varswaterpalings word. Kleiner stukke verander in ander visse.

In ’n paar stories is Hina die ouer suster van Maui. Sy leer Maui om die toue te vleg wat nodig is om die son te vang; sy gebruik ’n string van haar eie hare om die toue ekstrasterk te maak. Dié legende wys die belangrike rituele status wat ouer susters in die tradisionele Maori-gemeenskap het.

Hina word ook verbind met verskillende fases van die maan onder die name Hinatea ("Ligte Hina") en Hinauri ("Donker Hina"). Die maan is ook bekend onder die naam Mahina. Hinatea was aanvanklik getroud met ’n man met die naam Irawaru. Op ’n hengeluitstappie maak hy Maui, wat nie ’n groot vis kon vang nie, kwaad. Uit weerwraak val Maui vir Irawaru aan toe hulle terugvaar. Hy druk hom onder hul boot in en breek so sy rug en ander bene. Irawaru word toe in ’n hond verander.

Toe Hina hoor wat Maui gedoen het, spring sy in die see. Sy verdrink egter nie en word deur die golwe na Motutapu ("Heilige Eiland") gedra. Sy verander haar naam in Hinauri as aanduiding van haar donkerder gemoedstoestand. Eindelik word sy deur die mense van Motutapu verwelkom en na Tinirau, god van die visse, geneem on sy nuwe vrou te word. Die ander vroue is jaloers en probeer Hinauri aanval, maar sy maak hulle met haar bonatuurlike kragte dood en word Tinirau se senior vrou. (Biggs 1966:450). 

Hina is die ma van Tuhuruhuru, vir wie die inisiasieritueel deur die priester Kae uitgevoer word. Hierna leen Tinirau vir Kae sy troetelwalvis om hom huis toe te neem. Ondanks streng waarskuwings dwing Kae die walvis, Tutunui, na vlak water waar dit gestrand raak. Dit word toe deur Kae en sy mense doodgemaak, gebraai en geëet. Toe Tinirau dit hoor, is hy woedend en stuur Hinauri saam met ander vroue (hulle is dikwels Tinirau se susters) om Kae gevange te neem. Die susters begin onwelvoeglik dans om Kae te laat lag sodat hulle sy skewe tande kan sien. Toe sing hulle ’n towerlied wat Kae vas laat slaap en dra hom terug na Motutapu. Toe Kae wakker word, is hy in Tinirau se huis. Tinirau beskuldig hom van verraad en maak hom dood (Grey 1970:69, Tregear 1891:110, Biggs 1966:450).

’n Meisie met die naam Hina-moe-aitu ("Hina-wat-met-’n-god-slaap") swem dikwels in ’n poel mat baie palings in. Eendag verander die een paling in ’n jong man, Tuna, en hulle word minnaars.

Nadat hulle ’n ruk saam was, vertel Tuna vir Hina dat dit die volgende dag hard gaan reën en dat hy in sy oorspronklike palingvorm op die drumpel van haar huis gaan uitspoel. Wanneer dit gebeur, moet Hina sy kop afkap en dit begrawe. Dan moet sy die plek waar sy kop begrawe is, dikwels besoek.

Hina gehoorsaam Tuna en keer getrou terug na die plek waar sy die kop begrawe het. Ná baie dae sien sy ’n loot op die plek opkom. Nog ’n loot verskyn en die twee lote groei tot hulle kokospalms is, die eerste kokospalms wat die mens sien.

Op Mangaia word die kokosneut se wit vleis "Tuna se brein" genoem, en daar word gesê ’n mens kan ’n gesig sien as jy na die vrug kyk.

Die godin Hina was ’n tyd lank Te Tuna, god van die palings, se vrou. Sy word toe moeg vir hom en besluit om elders liefde te gaan soek. Nadat sy vir Tuna vertel het sy gaan vir hom lekker kos soek, verlaat sy hom en gaan aan wal. Sy soek oral ’n nuwe minnaar, maar die mans is bang vir Tuna se wraak. Eindelik ontmoet sy Maui, wie se ma hom aanpor om die godin as vrou te vat.

Toe die ander mense dit hoor, gaan vertel hulle vir Tuna. Eers gee hy nie om nie, maar die mense val hom so lastig daaroor dat hy besluit om sy vrou terug te wen.

Hy gaan saam met vier metgeselle op ’n groot golf na Maui se huis. Maar Maui se krag laat die golf terugdraai en dit laat Tuna en sy metgeselle op die rotse gestrand. Maui maak drie van Tuna se metgeselle dood, terwyl een met ’n gebreekte been ontsnap. Maar hy spaar Tuna se lewe.

Tuna woon ’n ruk lank in vrede in Maui se huis. Eendag daag hy Maui egter uit tot ’n tweegeveg. Elk sal in die ander een se lyf spring en hom probeer doodmaak. As Tuna vir Maui doodmaak, sal hy sy vrou terugvat. Dit is eerste Tuna se beurt. Hy maak homself klein en gaan Maui se liggaam binne, maar Maui kom niks oor nie. Daarna is dit sy beurt. Hy maak homself klein, gaan Tuna se liggaam binne en skeur dit uitmekaar. Hy kap daarna Tuna se kop af en op sy ma se voorstel begrawe hy dit in ’n hoek van sy huis. Mettertyd kom ’n loot daar op en word die eerste kokospalm wat die mens sien.

Baie verhale oor die godin Hina, veral in verband met die maan, kom voor in hoofstuk 15 (“Hina Myths”) van Martha Beckwith se "Hawaiian Mythology".

Sy word meestal beskryf as ’n baie mooi, slim en vasberade jong vrou by wie mans en ander skepsels aanlê. Hina word moeg daarvoor om tussen die ander mense te woon; sy vlug na die maan en word die godin daarvan.

In Samoa is die godin se naam Sina. Een voorbeeld van die baie legendes oor haar is "Sina en die paling", wat verbind word met die Mata o le Alelo-poel op die eiland Savai'i.



</doc>
<doc id="112980" url="https://af.wikipedia.org/wiki?curid=112980" title="Taaroa">
Taaroa

Taaroa of Taaroa is die oppergod van die mitologie van Frans-Polinesië. Terwyl die spelling met die ʻeta gebruiklik is, word dit dikwels in die praktyk weggelaat, veral in ander tale.

In die begin was daar net Taaroa, die skepper van alles, insluitende homself. Hy het alleen gewag in sy dop, wat soos ’n eier in die leë niks gedryf het voor die tyd toe die lug, aarde, maan, son en sterre gevorm is. Hy was verveeld en daarom het hy die dop gebreek en uitgeklim, maar alles was stil en donker om hom.

Hy het toe die dop in stukke gebreek en daaruit die rotse en sand gemaak, asook die fondament van die hele wêreld, Tumu-Nui. Uit sy ruggraat het hy die berge geskep; met sy trane die oseane, mere en riviere gevul; uit sy vinger- en toonnaels het hy die skubbe van die visse en skilpaaie gemaak; uit sy vere die bome en struike; met sy bloed het hy die reënboog ingekleur.

Taaroa het toe kunstenaars geroep wat met hul mandjies gevul met "To'i" gekom het om Tane, die eerste god, te maak. Daarna het Ru, Hina, Maui en honderde ander gevolg. Tane het die lug met sterre versier en die son in die lug gehang om die dag te verlig en die maan om die nag te verlig. Taaroa het toe besluit om sy werk klaar te maak en die mens geskape.

Hy het die wêreld in sewe vlakke ingedeel. Op die heel onderste vlak het die mens gewoon en hulle het vinnig vermeerder. Die mens het die ruimte om hom met allerhande diere en plante gedeel, en kort daarna het hy ingeperk gevoel en sy domein uitgebrei deur ’n gat in sy vlak te maak om hoër op te beweeg. So het hy die een ná die ander vlak gevul totdat al sewe vol was. 

Op dié manier het die mens die hele aarde gevul, maar hulle behoort steeds aan Taaroa, die meester van almal.



</doc>
<doc id="112981" url="https://af.wikipedia.org/wiki?curid=112981" title="Sina en die paling">
Sina en die paling

Sina en die paling (Samoaans: "Sina ma le Tuna") is ’n verhaal in die mitologie van Samoa wat verduidelik waar die eerste kokospalms vandaan kom.

Die mite is ook in ander dele van Polinesië bekend, insluitende Tonga en Fidji en onder die Maori van Nieu-Seeland. Verskillende weergawes word in verskillende dele van die lande van Oseanië vertel. Dit word ook verbind met ander godinne in die Polinesiese mitologie, soos Hina, Tinilau, Tagaloa en Nafanua.

Volgens een weergawe van die verhaal het ’n pragtige meisie met die naam Sina op die eiland Savai'i in Samoa gewoon. Sy het ’n troetelpaling gehad en toe dit grootword, het dit op haar verlief geraak. Dit het die meisie bang gemaak en sy het probeer weghardloop, maar die paling het haar gevolg. Sy het eindelik op ’n dorp gaan wegkruip. 

Toe sy na die dorp se poel gaan om water te gaan haal, het sy die paling uit die water na haar sien opkyk. Kwaad het sy uitgeroep: "E pupula mai, ou mata o le alelo!" ("Jy staar na my, met die oë van ’n duiwel!") Mans van die dorp het gekom en die paling doodgemaak. Terwyl dit doodgegaan het, het dit Sina gevra om sy kop in die grond te begrawe. Sina het dit gedoen en ’n kokospalm het op dié plek gegroei. Wanneer die hulsel van die kokosneut verwyder word, is daar drie ronde merke wat lyk soos die gesig van ’n vis met twee oë en ’n mond. ’n Gat word in een van die merke gemaak om die klappermelk te drink – wanneer Sina dit drink, soen sy dus die paling.

Die poel Mata o le Alelo op die dorpie Matavai word verbind met die mite van Sina en die paling. Dit is genoem na Sina se woorde in die verhaal. Die poel is oop vir die publiek.




</doc>
<doc id="112983" url="https://af.wikipedia.org/wiki?curid=112983" title="Tane">
Tane

Tane of Tāne is in die Maori-mitologie die god van die woude en voëls, en die seun van Ranginui en Papatuanuku (Rangi en Papa), die lugvader en aardmoeder wat in ’n stywe omhelsing lê. Hul baie kinders woon in die donkerte tussen hulle (Grey 1956:2).

Tane is ook bekend as Tāne Mahuta, Tāne nui a Rangi en ander name.

Die kinders van Rangi en Papa het gefrustreerd geraak met die klein ruimte tussen hul ouers waar hulle moes woon. Tu, die toekomstige god van oorlog, stel toe voor hulle maak hul ouers dood. Tane stem nie saam nie en stel voor dis beter om hulle te skei: deur Rangi die lug in te stuur en Papa onder te los om vir hulle te sorg. Tane se broers Rongo, Tangaroa, Haumia-tiketike en Tu probeer vergeefs om hul ouers te skei. Naderhand lê Tane op sy rug, druk met sy sterk bene teen hulle en skei hulle eindelik. Rangi styg in die lug op (Grey 1956:2-3). Tane soek toe hemelliggame as ligte sodat sy pa ordentlik aangetrek kan wees. Hy kry die sterre en gooi hulle saam met die son en maan in die lug op (Orbell 1998:145).

Tawhirimatea, die god van storms en winde, is kwaad omdat sy ouers geskei is. Hy sluit by sy pa in die lug aan en straf die aarde en see met gewelddadige storms (Grey 1956:3-6, Tregear 1891:54). Hy val die woude van Tane aan, breek die stamme van die bome en vel hulle neer sodat hulle op die grond lê, verrot en kos vir insekte word. Toe val hy die oseane aan en Tangaroa, die god van die see, vlug. Twee van Tangaroa se afstammelinge, Ikatere, vader van die visse, en Tu-te-wehiwehi (of Tu-te-wanawana), die voorvader van reptiele, is beangs deur Tawhirimatea se woede. Die visse vlug die see in en die reptiele die woude in. Sedertdien is Tangaroa kwaad dat Tane sy kinders weggesteek het. Daarom voorsien Tane Tu se afstammelinge (die mens) met kano's, vishoeke en nette om Tangaroa se afstammelinge te vang. Tangaroa neem wraak deur die kano's te laat omkeer en storms te stuur wat huise, grond en bome wegvee (Grey 1971:5-6).

Volgens sommige legendes het Tane die eerste mens, met die naam Tiki, gemaak. ’n Meer bekende mite is dat Tane ’n vrou probeer vind het. Aanvanklik het hy net niemenslike vroue gekry en die insekte, voëls en plante opgewek. Een van die vroue was Rangahore, wat ’n klip gebaar het. Tane het haar verlaat en vir hom ’n vrou uit die grond geskep (Orbell 1998:145).
In sommige stories trou Tane met sy dogter, Hine-tītama, sonder dat sy weet hy is haar pa. Toe sy dit uitvind, vlug sy na die onderwêreld en word die godin van die dood, Hine-nui-te-pō. Tane volg haar en smeek haar om terug te kom. Sy sê hom aan om terug te keer na die wêreld en hul kinders groot te maak, terwyl sy onder sal wag en hulle ontvang wanneer hulle sterf (Orbell 1998:38).



</doc>
<doc id="112987" url="https://af.wikipedia.org/wiki?curid=112987" title="Rangi en Papa">
Rangi en Papa

Die oerpaartjie Rangi en Papa (of Ranginui en Papatuanuku) verskyn in die Maori-mitologie om die oorsprong van die wêreld te verduidelik, hoewel daar baie verskillende weergawes is. In sommige Suideiland-dialekte word Rangi ook Raki of Rakinui genoem.

Rangi en Papa is die oerouers, die lugvader en aardmoeder, wat in ’n stywe omhelsing lê. Hulle het baie seuns (tot 70 in sommige mites) wat noodgedwonge in die donkerte tussen hulle woon. Die kinders raak gefrustreerd met die klein ruimte en Tu, die toekomstige god van oorlog, stel voor hulle maak hul ouers dood. Tane stem nie saam nie en stel voor hulle skei eerder hul ouers: deur Rangi die lug in te stuur en Papa onder te los om vir hulle te sorg. Tane se broers Rongo, Tangaroa, Haumia-tiketike en Tu probeer vergeefs om hul ouers te skei. Naderhand lê Tane op sy rug, druk met sy sterk bene teen hulle en skei hulle eindelik. Rangi styg in die lug op (Grey 1956:2-3). Tane soek toe hemelliggame as ligte sodat sy pa ordentlik aangetrek kan wees. Hy kry die sterre en gooi hulle saam met die son en maan in die lug op (Orbell 1998:145).

Hoewel die ander kinders saamgestem het om hul ouers te skei, is Tawhirimatea, die toekomstige god van storms en winde, woedend daaroor. Hy kan nie die uitroepe en trane van sy ouers uitstaan nie en belowe sy sibbes hulle sal voortaan met sy woede te doen kry. Hy styg in die lug op om by sy pa aan te sluit, en van daar af straf hy die aarde en see met gewelddadige storms (Grey 1956:3-6, Tregear 1891:54). Hy val die woude van Tane aan, breek die stamme van die bome en vel hulle neer sodat hulle op die grond lê, verrot en kos vir insekte word. (Grey 1956:3-6, Tregear 1891:54, Biggs 1966:448-449).

Toe val hy die oseane aan en Tangaroa, die god van die see, vlug. Twee van Tangaroa se afstammelinge, Ikatere, vader van die visse, en Tu-te-wehiwehi (of Tu-te-wanawana), die voorvader van reptiele, is beangs deur Tawhirimatea se woede. Die visse vlug die see in en die reptiele die woude in. Sedertdien is Tangaroa kwaad dat Tane sy kinders weggesteek het. Daarom voorsien Tane Tu se afstammelinge (die mens) met kano's, vishoeke en nette om Tangaroa se afstammelinge te vang. Tangaroa neem wraak deur die kano's te laat omkeer en storms te stuur wat huise, grond en bome wegvee (Grey 1971:5-6).

Hierna val Tawhirimatea sy broers Rongo en Haumia-tiketike, die gode van verwerkte en onverwerkte kos, aan. Hulle is baie bang vir Tawhirimatea, maar Papa steek hulle weg sodat Tawhirimatea hulle nie kan kry nie. Daarna haal Tawhirimatea sy woede op Tu uit. Dié staan egter vas, en eindelik neem die gode se woede af en heers daar vrede.

Deur dit alles, en tot vandag, bly Rangi en Papa na mekaar verlang. Rangi se trane val neer op Papa om te wys hoe lief hy haar het. Soms gaan Papa tot uiterstes deur te dein en uit te reik na haar geliefde maat, maar alles vergeefs. As daar mis is, is dit Papa se sugte wanneer die warmte van haar liggaam na Rangi verlang (Grey 1956:11).




</doc>
<doc id="112989" url="https://af.wikipedia.org/wiki?curid=112989" title="Tu">
Tu

Tu, Tū of Tūmatauenga (Maori vir "Tu met die kwaai gesig") is in die Maori-mitologie die god van oorlog, jag, kosverwerking, visvangs en kook. Alle oorlogsendings is aan hom opgedra en hy is met die grootste respek en verwondering behandel. Hy is gewoonlik ’n seun van die oerouers, Rangi en Papa (Lug en Aarde). Van al sy baie broers was dit Tu wat teen Tawhirimatea, die god van storms en winde, geveg het totdat hy bedaar en daar vrede geheers het. 

In een weergawe van die mite beveel Tu aan dat hy en sy broers sy ouers doodmaak omdat hulle in die donkerte van hul stywe omhelsing moet woon en hulle eerder lig en ruimte in die wêreld wil bring. Tane meen egter hulle moet eerder hul ouers skei. Dit kry hulle eindelik reg: Rangi styg in die lug op en Papa bly op die aarde agter.

Hoewel die ander kinders saamgestem het om hul ouers te skei, is Tawhirimatea, die toekomstige god van storms en winde, woedend daaroor. Hy kan nie die uitroepe en trane van sy ouers uitstaan nie en belowe sy sibbes hulle sal voortaan met sy woede te doen kry. Hy styg in die lug op om by sy pa aan te sluit, en van daar af straf hy die aarde en see met gewelddadige storms (Grey 1956:3-6, Tregear 1891:54). Hy val die woude van Tane aan, breek die stamme van die bome en vel hulle neer sodat hulle op die grond lê, verrot en kos vir insekte word. (Grey 1956:3-6, Tregear 1891:54, Biggs 1966:448-449).

Toe val hy die oseane aan en Tangaroa, die god van die see, vlug. Twee van Tangaroa se afstammelinge, Ikatere, vader van die visse, en Tu-te-wehiwehi (of Tu-te-wanawana), die voorvader van reptiele, is beangs deur Tawhirimatea se woede. Die visse vlug die see in en die reptiele die woude in. Sedertdien is Tangaroa kwaad dat Tane sy kinders weggesteek het. Daarom voorsien Tane Tu se afstammelinge (die mens) met kano's, vishoeke en nette om Tangaroa se afstammelinge te vang. Tangaroa neem wraak deur die kano's te laat omkeer en storms te stuur wat huise, grond en bome wegvee (Grey 1971:5-6).

Hoewel Rangi en Papa nie menslik is nie, is Tu en sy broers wel. Die mens, die afstammelinge van Tu, het op die aarde vermeerder tot met die geslag van Maui en sy broers (Grey 1956:8-11, Tregear 1891:540).

Tu se aksies het ’n patroon geskep vir menslike bedrywighede. Omdat hy sy broers oorwin het, kan mense nou met die regte rituele voëls (die kinders van Tane), vis (die kinders van Tangaroa) en verwerkte en onverwerkte kos (die kinders van Rongo en Haumia-tiketike) eet en dus die hulpbronne van die natuurlike wêreld benut. 

Tu was ook die skepper van oorlogvoering en wanneer mense reggemaak het vir ’n oorlog, het hulle sy voorbeeld gevolg. Wanneer soldate opgekommandeer is vir oorlog of ’n kind opgedra is as ’n toekomstige vegter, is Tu opgeroep. Die liggaam van die eerste vegter wat in ’n oorlog gesterf het, is gewoonlik aan Tu opgedra. 
Ná sy oorwinning oor sy broers het Tu baie name aangeneem, een vir elk van die eienskappe wat hy getoon het in sy oorwinnings oor hulle (Grey 1956:9), insluitende:




</doc>
<doc id="112992" url="https://af.wikipedia.org/wiki?curid=112992" title="Rongo">
Rongo

Rongo was ’n belangrike god in die Maori-mitologie – hy was die god van verwerkte kos, veral die kūmara (patat), ’n belangrike gewas. Ander kossoorte wat tradisioneel deur die Maori verbou is, is taro, jamswortel en kalbasse. Vanweë hul tropiese oorsprong was die meeste van dié plante moeilik om te groei behalwe in die verre noorde van Nieu-Seeland, vandaar Rongo se belangrikheid.

Rongo het saam met sy broers Tu, Tane, Tangaroa en Haumia-tiketike sy oerouers, Rangi en Papa, geskei om lig en ruimte in die wêreld toe te laat. Tawhirimatea, die toekomstige god van storms en winde, het nie saamgestem met sy broers se plan nie en hulle daarna met geweld aangeval. Rongo en Haumia, die god van onverwerkte kos, het skuiling gesoek in die liggaam van Papa, die aardmoeder, wat hulle weggesteek het totdat Tawhirimatea se woede bedaar het (Grey 1956:7, Tregear 1891:424,Orbell 1998:121).

In Maori beteken "rongo" "vrede". Rongo word gewoonlik uitgebeeld as die skepper van kūmara, ’n plant wat met vrede verbind word (waarskynlik omdat dit hoofsaaklik in vredestyd verbou is). Soms is Rongo die seun van Tane en die voorvader van die kūmara, maar ’n man met die naam Rongo-māui reis na die ster Whānui en bring die kūmara van daar af terug na die aarde. 

In die Cookeilande se mitologie was Rongo die god van landbou en ’n seun van Vatea (die lugvader) en Papa (die aardmoeder). Sy tweelingbroer was Tangaroa, die god van die see. Rongo was die hoofgod op die eiland Mangaia.

In die legendes van Mangaia lig die drie seuns van Rongo die eiland uit die dieptes van die see en word hulle die eerste setlaars en die voorouers van die Nga Ariki-stam. Die tradisionele naam van die eiland was "A'u A'u", wat letterlike "met terrasse" beteken. Dit is kort vir "A'u A'u Nui o Rongo ki te Ao Marama" ("Groot land met terrasse van Rongo in die land van daglig").

In die gemeenskap van Mangaia het die rituele stelsel om die hoofman, Te Mangaia, te word die aanbidding van Rongo beklemtoon. Die aanstelling van ’n nuwe Te Mangaia ná ’n oorlog het ’n menslike offerande aan die god Rongo by sy hooftempel, Orongo, vereis. Rongo was beide die god van oorlog en van taro (besproeiing); sy gereelde vredestydofferandes was pakkies gekookte taro. Die ideologiese verband tussen Rongo, oorlog, taro en menslike offerandes was ingewikkeld: Rongo het sukses in oorlog en die vrugbaarheid van die grond verseker, maar dit het voortdurende offerandes van menslike liggame en taro in ’n eindelose sirkel vereis. 




</doc>
<doc id="112993" url="https://af.wikipedia.org/wiki?curid=112993" title="Kohara">
Kohara

Kohara is in die Polinesiese mitologie die godin van tuna en sy word beskou as die "moeder van alle tuna". Die woord beteken "om ’n weerligstraal as ’n god te gooi". (In die Maori-mitologie is tuna deur weerlig geskep.) 



</doc>
<doc id="112994" url="https://af.wikipedia.org/wiki?curid=112994" title="Spoke in die Polinesiese kultuur">
Spoke in die Polinesiese kultuur

Daar was ’n algemene geloof in spoke in die Polinesiese kultuur, en sommige geld vandag nog. Ná die dood reis iemand se spook gewoonlik na die wêreld in die lug of die onderwêreld, maar van hulle sal op die aarde agterbly. In baie Polinesiese legendes is die spoke aktief betrokke in die sake van die lewendes. Spoke kan ook siektes veroorsaak en die liggaam van gewone mense binnedring. Dit kan deur sterk medisyne weer uitgedryf word.

In gerekonstrueerde Proto-Polinesies beteken *qaitu" die gees van ’n afgestorwene, terwyl die woord "*tupuqa" ’n breër betekenis het, insluitende alle bonatuurlike wesens.

Van die mites wat algemeen in Polinesië voorkom, sluit die idee in dat die mens ’n dubbele siel het. Die een verlaat die mens nooit, terwyl die ander een deur towerspreuke van die liggaam geskei of weggelok kan word.

In sommige gemeenskappe dui die tatoes op ’n persoon se gesig hul kultus aan. Sommige simbole beteken die mens verkies die lugwêreld, maar voordat hy daarheen kan gaan, moet sy spook na sy volk se tuisland in die naeltjie van die wêreld gaan. Ander tatoes dui aan die spook verkies om in die onderwêreld te woon.
Die mense van Hawaii glo in "aumakua", spoke wat in die land van die lewendes bly en oor hul voormalige families waghou.

Al die Polinesiese gemeenskappe het baie stories oor spoke of geeste wat ’n rol speel in hul tradisionele legendes. Die Amerikaanse skrywer William Drake Westervelt het 18 van hulle versamel en in "Hawaiian Legends of Ghosts and Ghost-Gods" (1915) gepubliseer.
Die legende van Pele, die Hawaise godin van vulkaanvuur, vertel hoe sy op ’n man verlief raak en toe uitvind hy is dood. Sy vind sy spook as ’n karige teenwoordigheid in ’n grot en met groot moeite gebruik sy haar magiese kragte om hom weer lewend te maak. Hy word weer vernietig, maar sy spook word weer gevind, dié keer in die vorm van ’n voël, en hy word weer lewend gemaak.

Volgens ’n ander Hawaise legende neem die priesters van ’n tempel ’n jong man gevange en offer hom aan hul god. Daarna wil hulle sy bene oneervol behandel. Die jong man se spook onthul die situasie aan sy pa in ’n droom, en hy lei sy pa om sy bene terug te kry en hulle in ’n geheime begrafnisgrot te plaas. Die spook van die jong man kon toe sonder kommer na die geesteswêreld gaan.



</doc>
<doc id="112997" url="https://af.wikipedia.org/wiki?curid=112997" title="Tangaroa">
Tangaroa

Tangaroa (of Takaroa) is in die Maori-mitologie een van die belangrike gode, die god van die see. Hy is die seun van Ranginui en Papatuanuku (die Lug en Aarde). 

Nadat hy en sy broers Rongo, Tu, Haumia en Tane hul ouers geskei het, word hy deur sy broer Tawhirimatea, die god van storms en winde, aangeval en hy moet in die see gaan skuil. Tangaroa is die vader van baie seewesens. Sy seun, Punga, het twee kinders, Ikatere, die voorvader van die visse, en Tu-te-wehiwehi, die voorvader van die reptiele. Uit vrees vir Tawhirimatea se aanval gaan skuil die visse in die see en die reptiele in die woude. Sedertdien het Tangaroa ’n wrok teenoor Tane, die god van die woude, omdat hy skuiling aan sy kinders gebied het (Grey 1971:1–5).

Die stryd tussen Tangaroa en Tane, die voorvader van voëls, bome en die mens, is ’n aanduiding dat die Maori die oseaan en land as teenoorgestelde ryke beskou het. Wanneer die mens op die see gaan om te hengel of reis, is hulle eintlik verteenwoordigers van Tane wat die ryk van sy vyand betree. Daarom is dit belangrik om voor so ’n ekspedisie offerandes aan Tangaroa te bring (Orbell 1998:146-147).

Volgens ’n ander weergawe van die mite is Tangaroa die seun van Temoretu, en Papa is sy vrou. Papa pleeg owerspel met Rangi terwyl Tangaroa weg is en in die daaropvolgende geveg dring Tangaroa se spies deur Rangi se bobene. Daarna trou Papa met Rangi (White 1887–1891, I:22-23).
Op Suideiland is sy naam soms Takaroa.

Tagaloa is in die tradisies van Wes-Polinesië (soos Samoa en Tonga) die opper-skeppergod. In Oos-Polinesiese kulture word hy gewoonlik beskou as op dieselfde vlak as Tane.




</doc>
<doc id="112998" url="https://af.wikipedia.org/wiki?curid=112998" title="Maui (god)">
Maui (god)

Maui of Māui is ’n groot held in die Polinesiese mitologie. Verhale oor sy dade word in feitlik elke Polinesiese land vertel. Maui word meestal as ’n volle of halfgod beskou; op sommige plekke is hy menslik (Tregear 1891:233).

In die Maori-mitologie is Maui ’n kultuurheld wat bekend is vir sy uitbuitery en skelmstreke. Sy laaste, noodlottige slenter was toe hy – in ’n poging om die mens onsterflik te maak – in ’n wurm verander, by die slapende godin Hine-nui-te-pō se vagina ingekruip en haar liggaam deur haar mond probeer verlaat het. Hy is deur die lawaglasskerwe in haar vagina middeldeur gesny.

Tu se afstammelinge (die mens) het vermeerder en nie die dood geken nie, tot met Maui-tikitiki se generasie (Biggs 1966:449). Maui is die seun van Taranga, die vrou van Makeatutara. Hy het ’n wonderbaarlike geboorte: Sy ma gooi haar vroeggebore baba in die see, toegedraai in ’n haarlok uit haar bolla ("tikitiki") – vandaar Maui se volle naam, Maui-tikitiki-a-Taranga. Seegeeste ontdek hom en draai hom in seegras toe. Maui se goddelike voorvader, Tama-nui-te-ra (of Rangi) neem die kind en maak hom groot.

Maui verlaat die see en gaan na sy ma se huis. Hy kry daar sy vier broers, Maui-taha, Maui-roto, Maui-pae en Maui-waho. Sy broers is eers versigtig vir hom, maar nadat hy verskeie kunsies uitgehaal het soos om in ’n verskeidenheid voëls te verander, erken hulle se kragte en bewonder hom.

Aanvanklik erken Taranga hom nie. Toe hy ouer is, kruip hy in die "marae" in waar sy familie vrolik bymekaar is en gaan sit agter sy broers. Kort daarna roep sy ma haar kinders en ontdek die vreemde kind. Hy bewys hy is haar seun en word in die gesin opgeneem. Van sy broers is jaloers, maar die oudste broer maan die ander om vriendelik en goedhartig te wees. 

Maui neem op sy eerste ekspedisie die kakebeen van sy voormoeder Muri-ranga-whenua en stel ’n valstrik vir die son sodat hy stadiger kan beweeg, want die dae is te kort dat mense hul werk kan klaarkry. Met sy broers se hulp vang hy die son en slaan hom met die kakebeen totdat die son belowe om in die toekoms stadiger te beweeg (Tregear 1891:233-234).
Maui se volgende taak is om grond uit die see op te trek – weer eens met die kakebeen, dié keer as ’n vishoek. Hy gebruik bloed uit sy neus as aas en trek die vis uit die dieptes. Toe dit te voorskyn kom, gaan haal Maui ’n priester om die regte seremonie uit te voer en te bid, en laat sy broers agter om die vis op te pas. Hulle wag egter nie vir Maui om terug te keer nie en begin die vis opkap (om elk sy deel te kry). Die vis begin dadelik spartel en breek op in berge, kranse en valleie. As sy broers na Maui geluister het, sou die eiland plat gewees het sodat mense maklik daaroor kon reis. Daarom is Nieu-Seeland se Noordeiland bekend as Te Ika-a-Māui (Die Vis van Maui) (Tregear 1891:234).

Maui se kano het weer volgens tradisie Suideiland geword. Banks-skiereiland is waar hy vasgetrap het toe hy die swaar vis uit die see trek. Daarom is dié eiland benewens sy amptelike Maori naam, Te Waipounamu, ook bekend as Te Waka-a-Māui (Die Kano van Maui).

Maui vind uit vuur het op aarde weggeraak. Hy besoek Mahuika, die godin van vuur, om die geheime kuns te leer om vuur te kry. Sy streke maak haar egter kwaad en, hoewel hy die geheim van vuur kry, kom hy net-net met sy lewe daarvan af. Hy verander in ’n valk, maar Mahuika steek die land én die see aan die brand. Maui bid tot sy voorouers Tawhirimatea en Whatiri-matakataka, wat reën op die aarde gooi om die vuur te blus. 

Maui bly by sy ma, Taranga, en broers. Elke oggend verdwyn Taranga. Maui neem die vorm van ’n "kererū" (Nieu-Seelandse vrugteduif) aan en volg haar tot waar Taranga sy pa, Makeatutara, ontmoet. Toe sy pa die doopseremonie vir Maui voorberei, maak hy ’n fout in die towerspreuk en dit veroorsaak op die ou end Maui se dood (Tregear 1891:233).

Maui glo nou hy is gereed om onsterflikheid vir die mens te vind. Sy pa probeer hom afraai en voorspel hy sal misluk weens die foute by sy doopseremonie. Maui sê egter Hine-nui-te-pō, die godin van die nag, kan nie sterker wees as die son (wat hy in ’n lokval gelei het) of as die see (waaruit hy land opgetrek het) nie.

Maui vertrek na Hine-nui-te-pō se huis saam met sy metgeselle (volgens sommige mites is dit klein voëls; volgens ander is dit sy broers). Hy kry Hine waar sy slaap met haar bene oop en hy en sy metgeselle sien skerp skerwe lawaglas en groensteen tussen haar dye. Maui sê vir sy metgeselle hy gaan in haar vagina opkruip en haar liggaam deur haar mond verlaat, en dan sal die mens onsterflik wees. Maar hy waarsku hulle om nie te lag nie. Terwyl hy in die ou vrou inkruip, begin ’n metgesel lag en sy word wakker. Sy knyp haar bene teen mekaar en sny Maui middeldeur. Maui is die eerste mens wat sterf, en daarom is alle mense sedertdien sterflik. Die godin waak steeds by die poort na die onderwêreld waardeur alle afgestorwenes moet reis (Biggs 1966:449-450, Tregear 1891:234).

In die mitologie van Hawaii is Maui ook ’n kultuurheld en ’n antieke hoofman ("alii") wat in verskeie stambome voorkom. In die antieke gesang "Kumulipo" is hy die seun van Akalana en sy vrou, Hina-a-ke-ahi (Hina). Die egpaar het vier seuns: Maui-mua, Maui-waena, Maui-kiikii en Maui-a-kalana. Maui-a-kalana se vrou is Hinakealohaila; sy seun is Nanamaoa. Maui is een van die halfgode. Sy naam is dieselfde as dié van die Hawaise eiland Maui.

Maui se vishoek word "Manaiakalani" genoem, en sy aas is die vlerk van Hina se troetelvoël, Alae. Maui skep volgens oorlewering die eilande van Hawaii deur sy broers met ’n slenter te vang. Hy oorreed hulle om hom saam te neem op ’n hengeluitstappie en haak toe sy vishoek in die bodem van die oseaan. Hy vertel vir sy broers hy het ’n groot vis gevang en hulle moet so vinnig moontlik roei. Die broers is so besig om te roei dat hulle nie die eiland agter hulle sien verskyn nie. Maui herhaal dié slenter ’n paar keer en so skep hy die Hawaise eilande (Tregear 1891:236).

Volgens ’n ander tradisie gooi Maui sy vishoek by Hamakua in om die god van visse, Pimoe, te vang. Hy sê sy broers aan om nie terug te kyk nie, want dan sal die ekspedisie misluk. ’n Vermomde Hina verskyn op die wateroppervlak, Maui gryp die voorwerp en plaas dit voor hom. Skielik verskyn ’n pragtige vrou wie se skoonheid niemand kan weerstaan nie en die broers kyk om om die beeldskone seegodin te sien. Die vislyn breek, Hina verdwyn en die poging om die eilande in een stuk uit die see te trek, misluk.

Maui se volgende plan is om die son te keer dat dit so vinnig beweeg. Omdat sy ma gekla het die dae is te kort, klim Maui Berg Haleakalā ("huis van die son") om die son te vang met ’n tou wat van sy suster se hare gemaak is. Nadat hy die son gevang het, pleit die son vir sy lewe en belowe die dae sal voortaan in die somer lank wees en in die winter kort (Pukui, Elbert, & Mookini 1974:36).

Maui besef eendag die lug is te laag en dit keer dat mense regop kan staan en hul take verrig. Hy gaan soek sy pa om hom die lug te help hoër maak en te keer dat dit verder val.

Maui gaan lê plat op die grond en stoot die lug boontoe. Hy gee ’n teken aan sy pa, wat toe ook begin stoot. Die pa en seun se gesamentlike krag is groot genoeg dat hulle die lug so hoog opstoot dat mense weer hul daaglike take kan uitvoer. Volgens sommige sou die lug heeltemal geval het as dit nie vir dié twee was nie, en dan sou die aarde onbewoonbaar gewees het – hulle het dus die mens gered.

Maui se vrou was Hina, en eendag toe sy na die rivieroewer gaan om water vir haar en Maui te kry, kom sy die Lang Paling (Tuna) teen. Tuna slaan haar en bedek haar met slym. Hina ontsnap, maar vertel nie vir Maui daarvan nie. Die volgende dag gebeur dit weer, en toe vertel sy haar man. Hierna gaan soek Maui die paling en maak hom dood. Die Lang Paling het baie probleme vir die dorpenaars veroorsaak, en danksy Maui is hulle nou veilig.

In die Tahitiaanse mitologie is Maui ’n wyse man of profeet. Hy is ’n priester, maar word later vergoddelik. Hy word verbind met die "marae" (heilige plek). Omdat die son begin water trek het terwyl sy werk nog nie klaar was nie, kry hy die "hihi", of sonstrale, beet en verminder die son se spoed vir ’n ruk. 

As die ontdekker van vuur is Maui bekend as Ao-ao-ma-ra'i-a, want hy leer ander vuur maak deur die wrywing van hout. Voorheen het die mens rou kos geëet (Tregear 1891, 194, 235). 

In die mitologie van Tonga trek Maui die Tongaanse eilande uit die see: Lofaga verskyn eerste en Vavau laaste. Maui het twee seuns: Die oudste is Maui Atalaga en die jongste Kisikisi. Laasgenoemde ontdek die geheim van vuur en leer mense hoe om kos te kook deur die vuur in sekere soorte hout te laat bly. 

Maui dra die aarde op sy skouers en wanneer hy ruk terwyl hy insluimer, veroorsaak dit ’n aardbewing. Mense moet dus op die grond stamp om hom wakker te hou. Hikule'o, die god van Pulotu (die onderwêreld), is Maui se jonger broer. Houga is die plek waar Maui se vishoek aan die seebodem vasgehaak het.

Volgens ander bronne was daar drie Maui-broers in Tonga: Maui-motua ("ou Maui"), Maui-atalanga en Maui-kisikisi ("Naaldekoker-Maui"). Laasgenoemde is die slinkse een; hy het ook die naam Maui-fusi-fonua (Maui Landtrekker) omdat hy die towervishoek van die ou visserman Tongafusifonua afgebedel het. Dié het op die Manua-eilande gewoon en Maui toegelaat om die vishoek tussen sy eindelose versameling uit te soek. Sy vrou, Tavatava, het egter die geheim verklap en gesorg dat Maui die regte hoek kies. Dit het hom in staat gestel om die koraaleilande van die bodem van die see af op te trek. (Vulkaniese eilande is veronderstel om uit die hemel te geval het.)

In die Samoaanse mitologie is Maui die seun van Talaga. 

In die mitologie van Mangareva trek Maui die grond uit die see op en bind die son met haarlokke vas. Sy pa is Ataraga en sy ma Uaega. Daar is agt Maui: Maui-mua, Maui-muri, Maui-toere-mataroa, Tumei-hauhia, Maui-tikitiki-toga, Maui-matavaru, Maui-taha en Maui-roto. Maui die agt-ogige (matavaru) is die held. Hy word uit sy ma se naeltjie gebore en word deur sy oupa, Te Rupe, grootgemaak; dié gee hom ’n towerstaf met die naam Atua-tane en ’n handbyl met die naam Iraiapatapata (Tregear 1891:236). 




</doc>
<doc id="113000" url="https://af.wikipedia.org/wiki?curid=113000" title="Daisy Bosman">
Daisy Bosman

Daisy Bosman (plaas Diepfontein, distrik Edenburg, Oranje-Vrystaat, 21 Junie 1878 – München, Duitsland, 11 Maart 1944 of Tegernsee, Beiere, Duitsland, 11 Desember 1943) was ’n Suid-Afrikaanse sopraan, koorleidster en vroeë bevorderaar van die Afrikaanse lied in die Vrystaat. P.J. Nienaber skryf: "Wat mev. Bosman vir die sang en veral vir die Afrikaanse lied in die Vrystaat beteken het, sal moeilik wees om te bepaal." 

Bosman was die dogter van Paul Maartens en sy vrou, Anna Victor. Sy het haar vroeë jeugjare op haar geboorteplaas deurgebring. Daarna het die gesin na die plaas Spitskop, naby Bloemfontein, verhuis en is sy vir haar skoolopleiding na die destydse Damesinstituut Eunice in die Rosestad. Sy was 'n skrander leerling wat in solosang en klavierspel onder leiding van ene mej. Schmedes uitgemunt het. In 1895 het sy die T2-onderwysersdiploma verwerf.

Ná haar huwelik in 1899 met Jacques Bosman, onderwyser, kunsskilder en broer van die Suid-Afrikaanse pianis Bosman di Ravelli, was die egpaar 'n kort tydjie op Vereeniging woonagtig. Met die uitbreek van die Tweede Vryheidsoorlog in Oktober 1899 is haar man as landdros na Bothaville, waarna hy by die Boeremagte aangesluit het. Hy is egter gevange geneem en as krygsgevangene na Admednagar in Indië gestuur, terwyl sy vrou in 'n konsentrasiekamp by Kroonstad opgeneem is waar haar seun, Victor, gebore is.

Ná beëindiging van die oorlog in 1902 het die egpaar op Augsburg, digby Clanwilliam, onderwys gegee tot hulle in 1905 vir vier jaar vir verdere studie na München, Duitsland, vertrek het. Daar het Jacques sy studie in die skilderkuns voortgesit, terwyl sy eggenote as student aan die Königliche Musikschule ingeskryf het waar sy sangonderrig van prof. Bernhard Günzberger, destdys 'n bekende operasanger wat 10 jaar vantevore sangonderrig aan Jeannie Muller van Graaff-Reinet gebied het, en opleiding in elokusie van prof. Gura ontvang het. 

Eindelik het sy 'n diploma van die Akademie verwerf en as onderwyseres in sang, klavier, harmonie, musiekgeskiedenis en elokusie gekwalifiseer. Hierna het sy 'n leerling geword van Lili Dressler, 'n Wagner-operasangeres, onder wie se leiding sy haar operasang verdiep het. Hoewel Felix Mottl, direkteur van die Hofteater in München, haar genooi het om hoofrolle in Wagner-operas te vertolk, het Bosman voorkeur aan die konsertverhoog gegee. Heinrich van der Mescht skryf egter: "Hierdie bewerings oor die uitnodiging van Mottl kan as hoogs onwaarskynlik (en selfs belaglik) beskou word. Bosman was nie een van die voorste sangstudente aan die Toonkuns-akademie nie en het in 1909 na Bloemfontein teruggekeer."

In 1909 het die egpaar na Suid-Afrika teruggekeer en hulle in die Strand gevestig. In Kaapstad het sy in 1909 of '10 'n geslaagde konsertreis saam met Bosman di Ravelli deur Kaapland en die Vrystaat begin. Op 23 Junie 1939 het Die Huisgenoot soos volg oor Bosman di Ravelli en Daisy Bosman se konserte berig: “In 1909 het Daisy Maartens Bosman na byna vierjarige sangstudie in Duitsland in Suid-Afrika teruggekeer. Sy en Ravelli het nou 'n reeks konserte georganiseer. Die eerste, in Kaapstad, was 'n skitterende sukses. Ravelli se konserte het van toe af 'n dubbele aantrekkingskrag gekry, want almal het Daisy Bosman se frisse, helder sopraanstem bewonder. Vir die eerste maal het Afrikaners liedere in hul eie taal hoor sing deur 'n kunstenares van betekenis. Onder andere het ook drie komposisies van Ravelli gesing – seker die eerste Afrikaanse kunsliedere deur 'n Afrikaner gekomponeer. Die bekendste twee was op die woorde van "Winternag" (Eugène Marais) en "Die Veldwindjie" van Jan Celliers. Wat ook al van hierdie liedere gesê mag word – die meeste mense het hulle links laat lê omdat die begeleiding te moeilik en eienaardig was – een ding is seker, hulle is oorspronklik en het volkome afgewyk van die ‘song’-tradisie. Ravelli het die misterie van die veldwindjie en die skerp koue en verlatenheid van 'n winternag probeer weergee soos hy as Afrikaner dit aangevoel het die musiek. Ravelli het gou besef dat daar nog baie jare sou verbygaan voordat die musiek tot sy reg sal kom onder die Afrikaners. Vir hom sou dit van geen nut wees om hier te woon nie, want hy sou tog weinig kon uitvoer, en dit sou buitendien beteken die vernietiging van sy kuns. Hier was geen aansporing vir 'n kunstenaar om verdere hoogtes te bereik nie, en soos elkeen weet, is daar vir die virtuoos geen stilstand nie – net vooruitgang of agteruitgang. In 1911 het hy toe sy vaderland vir goed verlaat.” 

Drie jaar later het Jacques en Daisy Bosman na Bloemfontein verhuis, waar albei jare lank dosent aan die Bloemfonteinse Normaalkollege was: hy in kuns en sy in sang en elokusie, 'n betrekking wat sy tot 1930 beklee het (volgens 'n ander bron 1932, die jaar waarin haar eggenoot ook afgetree het). 

Bosman het van 1909 af konsertreise onderneem en saam met orkeste in die eerste Suid-Afrikaanse radio-uitsendings opgetree. As sangeres en kampvegter vir Afrikaans het sy landwye erkenning en bekendheid verwerf. Haar vertolking van opera-arias en kunsliedere (maar veral die Afrikaanse lied) is met geesdrif begroet. Sy was een van die eerste sangeresse wat in Afrikaans op die konsertverhoog gesing het toe sy Bosman di Ravelli se toonsetting van Eugène Marais se "Winternag" (met die komponis as begeleier aan die klavier) in 1909 in Bloemfontein se Grand-teater vertolk het. Dit was na alle waarskynlik die eerste openbare uitvoering van 'n Afrikaans kunslied. Sy het haar daarop toegelê om Afrikaanse liedere te versamel en sorg te dra dat haar Normaal-studente in besit daarvan kom. Hulle het weer uitgegaan as onderwysers(esse) en soos suurdeeg gewerk, met die gevolg dat dit nie lank geduur het nie voor daar in byna alle skole in die Vrystaat Afrikaans gesing is. Sy het in hierdie opsig baanbrekerswerk gedoen, want afgesien van die skaarste dan Afrikaanse liedere, moes sy baie oortuigingswerk doen. Die sangwedstryde wat in die Vrystaat georganiseer is, was haar gedagte. 

Haar koor het by volksfeeste opgetree (onder meer by die teraardebestelling van Emily Hobhouse in 1926 aan die voet van die Vrouemonument), en by ander geleenthede soos kultuurdag-vieringe. Die gevierde Voortrekkerdameskoor het sy gestig en eerste gelei. By volksfeeste en kultuurvieringe het sy die "Transvaalse" en "Vrystaatse Volkslied" weer laat hoor. Ook deur die geskrewe woord het sy haar vir die bevordering van die Afrikaanse lied beywer en toe nuwe leerplanne vir skoolmusiek in die Oranje-Vrystaat opgestel moes word, het sy Afrikaanse liedere ingesluit. Haar groot bydrae tot die aanvaarding van Afrikaans as sangtaal is onmiskenbaar. Haar besoeke aan Duitsland en Switserland in 1922 en 1932 is in 1938 opgevolg toe sy en haar eggenoot, vergesel van hul dogter Maxie (ook 'n sangeres wat van 1931 tot 1933 aan die Akademie studeer het), na München vir verdere studie teruggekeer het. Daar is hulle in 1939 deur die uitbreek van die Tweede Wêreldoorlog (1939–’45) vasgekeer. Maxie het nie lank na hul aankoms aldaar nie aan 'n ongeneeslike siekte gesterf en Jacques is blykbaar in Junie 1939 oorlede. 

Van Daisy Bosman se laaste lewensjare is min bekend aangesien verbinding met Suid-Afrika vanuit die oorloggeteisterde Duitsland baie moeilik was. Haar doodsberig het familielede in Suid-Afrika deur bemiddeling van die Rooikruis bereik.



</doc>
<doc id="113001" url="https://af.wikipedia.org/wiki?curid=113001" title="Petrus Hennenman">
Petrus Hennenman

Petrus Ferdinand Hennenman (Amsterdam, Nederland, 15 Julie 1844 – distrik Kroonstad, Suid-Afrika, 11 Januarie 1932) was ’n welgestelde boer na wie die dorp Hennenman genoem is.

Op vyftienjarige leeftyd het hy na Suid-Afrika gekom met net sy bagasie en 'n klompie juweliersware. Hy het vier maande in Kaapstad vertoef en daarna na die Paarl vertrek om by ene Minnaar 'n betrekking as winkelklerk te aanvaar. In 1860 het hy besluit om na die Vrystaat te verhuis. Hier het hy 'n tyd lank op die plaas van Jan Louw in die distrik Fauresmith gewoon en dadelik begin om vee aan te skaf. Terselfdertyd het hy as skoolmeester opgetree en as vergoeding vir sy dienste het hy 'n salaris van £5 per maand en kostelose weiding vir sy vee gekry.

Toe die grenskwessie tussen die Vrystaat en Basoetoland in 1864 besleg moes word, is hy saam met die kommando van pres. Jan Brand. Kort daarna het hy in die oorlog teen die Basoeto's onder genl. Fick op kommando gegaan, en in die gevegte het hy hom so onderskei vir sy dapperheid dat hy 'n Basoetoponie by genl. Fick present gekry het by wyse van waardering. Hy was aanwesig toe Louw Wepener op Thaba Bosigo gesneuwel het.

In 1871 het hy in die huwelik getree met Alberta Elizabeth Johanna Steyn, 'n niggie van pres. M.T. Steyn. Die egpaar het hulle in die distrik Ladybrand in die Verowerde Gebied gevestig, vanwaar hulle in 1875 na Swartpan in die distrik Kroonstad getrek het om vir goed daar te bly. Uit die huwelik is twee seuns en een dogter gebore. In die Slag van Magersfontein het albei seuns gesneuwel.

Hennenman was 'n ryk boer en het veel vir liefdadigheid gedoen; hy het ook £500 aan die Hoër Meisieskool Oranje in Bloemfontein geskenk. Een van die sale van die skool is na hom genoem. Op 22 April 1921 het hy die hoeksteen van 'n nuwe gebou van die Hoër Meisieskool Oranje gelê. Die hoë agting wat Hennenman in sy omgewing geniet het, blyk uit die versoekskrif aan die destydse minister van spoorweë, waarin versoek is om die naam Ventersburgweg te verander tot Hennenman. Die minister het toegestem en hierdeur is Hennenman se naam verewig.



</doc>
<doc id="113002" url="https://af.wikipedia.org/wiki?curid=113002" title="O.S. Vermooten">
O.S. Vermooten

O.S. Vermooten (Colesberg, Kaapkolonie, 8 September 1871 – Johannesburg, 7 Junie 1943) was ’n Suid-Afrikaanse prokureur, notaris en politikus, asook 'n geswore taksateur en vrederegter vir die distrik Wodehouse.

Octavius Septimus (Ockie) Vermooten was die seun van Dirk Vermooten, wat hare lank spesiale vrederegter en posmeester op Venterstad was. Ockie Vermooten het hom in 1896 as prokureur op Dordrecht gevestig. Toe die Republikeinse magte die dorp op 2 Desember 1899 annekseer het Vermooten dadelik by hulle aangesluit en is hy later aangestel as waarnemende landdros. As krygsgevangene is hy na verskeie tronke gestuur, onder meer dié op Sterkstroom. Op 19 Mei 1900 het regter sir Jacob Barry en 'n jurie op Grahamstad hom aan hoogverraad skuldig bevind en tot vier jaar tronkstraf gevonnis. Eindelik was hy altesaam drie jaar in die gevangenis, waarvan hy die grootste deel in Tokai (die latere Pollsmoor) deurgebring het. Daar het hy 'n skool begin met omtrent 80 leerlinge, van wie talle toe al 'n grys baard gehad het. 

Hy was prokureur van beroep en het jare lank op Dordrecht gepraktiseer, maar hy het die grootste deel van sy lewe aktief aan die politiek deelgeneem. In 1908 was hy Volksraadslid in die Kaapse parlement vir die kiesafdeling Wodehouse. Destyds was hy een van die regeringswepe. Teen 1930 was hy en Joel Krige die enigste oorblywende lede van die ou Kaapse Parlement in die Unie-Volksraad. 

In die algemene verkiesing van Oktober 1915 is hy as lid van die Nasionale Party vir die kiesafdeling Wodehouse (rondom Dordrecht) gekies. Saam met ses ander LV’s was hy een van die eerste Kaaplandse lede van die Nasionale Party in die Volksraad. Met die verkiesing van Maart 1920 het hy sy setel behou, maar moes dit in 1921 afstaan. In Junie 1924 egter herkies en in die Volksraad het hy in verskeie belangrike komitees gedien. Hy het dit tot hoofsweep van die Party gebring. In 1933 het hy hom aan die politiek onttrek nadat hy ook in 1929 se verkiesing die pyp gerook het. Hy is in 1924, met die bewindsoorname van die Pakt-regering aangestel as een van die regeringswepe en het dit gebly tot hy in 1929 aangestel is as adjunkvoorsitter van komitees in die Volksraad. Hy was voorsitter van die konferensie gehou op De Aar in September 1915 waar die Nasionale Party in Kaapland gestig is. In 1929 en weer in 1930 was hy voorsitter van die Nasionale Party se Kaaplandse kongres. Van die Dordrechtse Distriksbestuur van die NP was hy voorsitter sedert die stigting daarvan. Hy was ook lid van die regeringsdeputasie na Indië in 1926 onder leiding van min. F.W. Reitz.

Hy was twee keer getroud: Uit die eerste huwelik, met mej. Maria Smit (oorlede in 1917) van Burgersdorp, is ses kinders gebore, en uit die tweede, met mej. Miemie (of Mymie) de Kock van Stellenbosch, twee. 



</doc>
<doc id="113003" url="https://af.wikipedia.org/wiki?curid=113003" title="Rocco C. de Villiers">
Rocco C. de Villiers

Rocco Cartorzina de Villiers (Paarl, Kaapkolonie, 27 Februarie 1838 – Paarl, 21 Mei 1902) was ’n Kaapse komponis.

Tydens sy kinderjare was daar nog geen hoërskole in die Paarl nie, maar hy het 'n deeglike opvoeding ontvang van die onderwyser P. J. du Toit. Vroeg reeds het sy musikale talent voor die dag gekom en dit is ontwikkel deur prof. J.S. de Villiers. In 1861 is hy getroud met Maria Louw, en die volgende jaar is hy na Caledon om daar as orrelis op te tree. Hier het hy ook 'n handelaarsbesigheid gehad; daarom het hy die meeste van sy komposisies en musikale skryfwerk gedurende die nag gedoen. Tydens 'n vakansie aan Mosselrivierstrand het hy sy later bekendgeworde koraalboek geskryf. 

Rocco de Villiers was baie belese en kon Duits en Frans vloeiend praat. Drie keer het hy 'n besoek aan Europa gebring. Nadat hy 22 jaar op Caledon deurgebring het, het hy in 1883 na die Paarl teruggekeer. Hier was hy orrelis van die Paarl-gemeente, en gedurende die week het hy musieklesse gegee. Daarby het hy ook 'n handelaarsbesigheid in musiekinstrumente gehad. Een van sy seuns, prof. P.K. de Villiers, het sy musiektalent geërf. 



</doc>
<doc id="113004" url="https://af.wikipedia.org/wiki?curid=113004" title="Stucki-skool, Wellington">
Stucki-skool, Wellington

Die Stucki-skool in die Blouvlei (Blaauwvallei), Wellington, Wes-Kaap, was ’n skool waaraan leerders van 1860 tot 1919 in Nederlands onderrig is in ’n tyd toe Engels die skoolwese in die Kaapkolonie oorheers het. Talle bekende Suid-Afrikaners het aan dié skool hul vroegste onderwys ontvang.

Die skool is gestig deur Marinus Stucki, wat in Julie 1860 die reis uit Nederland na Kaapstad aanvaar het op aanbeveling van sy broer Conradus, wat reeds in Bovenvallei (Bovlei) skoolgehou het. Stucki het op 21 Oktober 1860 in die Kaap aan wal gestap het. Op 1 Desember 1860 het hy op Blauwvallei (of Blouvlei) aangekom en twee dae later op 18-jarige leeftyd sy werk as onderwyser aanvaar in 'n deel van 'n kelder wat deur 'n middelmuur van die res van die gebou afgeskort is. Daar was 29 leerders in die skool, sommige net so oud of selfs ouer was as “Meester”. 

Die skool was aanvanklik die eiendom van die boere in die omtrek van wie Stucki ook sy besoldiging van £42 per jaar ontvang het. Op 1 Oktober 1861 het die skool egter onder die beheer van die Kaapkolonie se departement van onderwys gekom en is 'n verdere toelaag van £30 per jaar van die staat ontvang. 

In 1867 het mev. P.J. Cillié 'n stuk grond geskenk vir die oprigting van 'n nuwe skool vir meester Stucki. Die skool is gou met die medewerking van die ouers klaargemaak en Stucki gaan dus met sy leerlinge na 'n ruimer skool, waar later meer leerkragte nodig geword het. ’n Bran het die dak in 1874 in puin gelê, maar kort daarna het ’n grasieuse verdieping gebou die ou enkelverdiepinggebou vervang. Kosgangers het op die boonste verdieping tuisgegaan. Mettertyd het dié gebou verval en eindelik is dit deur ’n enkelverdieping vervang. Van 1920 tot 1928 is die gebou gebruik as ’n huishoudkundeskool vir behoefte meisies, maar sedertdien staan dit leeg. 

Onder die skool se leerders was die Springbok Paul Roos, regter H.S. van Zyl, prof. G.G. Cillié, di. D. Wilcocks, J.D. Cilliers en Willem Conradie, en prof. Sarel van der Merwe. 



</doc>
<doc id="113005" url="https://af.wikipedia.org/wiki?curid=113005" title="Marinus Stucki">
Marinus Stucki

Marinus Jacobus Stucki (Alkmaar, Nederland, 18 November 1842 – Blauwvlei, naby Wellington, Suid-Afrika, 11 Januarie 1937) was ’n baanbreker-onderwyser in die Boland en stigter van die beroemde Stucki-skool.

In Marinus Stucki se familie was altesaam nege kinders, maar drie is jonk dood, terwyl 'n broer op 25-jarige ouderdom oorlede is. Stucki het dus saam met drie broers en een suster grootgeword. Die oudste broer was werksaam op een van die bote van 'n seevaartmaatskappy en in sy jong dae het Stucki ook nooit anders gereken as dat hy ook maar dié loopbaan sou volg nie. Onverwags het egter 'n brief van die broer uit Dreijersvallei, Wellington, gekom, waarin hy skryf dat hy van seeman in onderwyser verander het en aanraai dat ook Marinus na Suid-Afrika kom om as onderwyser sy brood te verdien.

Daar was geen tyd om nog 'n onderwysersertifikaat te verwerf nie, en in Julie 1860 het hy die reis na Kaapstad aanvaar, waar hy op 21 Oktober 1860 aan wal gestap het. Op 1 Desember 1860 het Stucki op Blauwvallei (of Blouvlei) aangekom en twee dae later op 18-jarige leeftyd sy werk as onderwyser aanvaar in 'n deel van 'n kelder wat deur 'n middelmuur van die res van die gebou afgeskort is. Daar was 29 leerders in die skool, sommige net so oud of selfs ouer was as “Meester”.

Die skool was aanvanklik die eiendom van die boere in die omtrek van wie Stucki ook sy besoldiging van £42 per jaar ontvang het. Op 1 Oktober 1861 het die skool egter onder die beheer van die Kaapkolonie se departement van onderwys gekom en is 'n verdere toelaag van £30 per jaar van die staat ontvang.

Op 16 Mei 1864 het Stucki met Rachel Elizabeth Bosman in die huwelik getree. In 1862 kom 'n derde broer, Andries, uit Holland na Suid-Afrika en word assistent-onderwyser aan die skool van Conradus Stucki in Bovenvallei (Bovlei), Wellington. Hy het egter later in die regte gestudeer en na Jacobsdal verhuis, waar hy in 1877 as landdros oorlede is.

In Januarie 1875 skenk mev. Stucki die lewe aan 'n kindjie, wat ses dae later sterf. In Februarie die volgende jaar is sy broer Conradus oorlede. In 1877 verskyn die eerste druk van die Hollandse Spraakkunst, 'n boek wat teen 1917 reeds sy 15e druk beleef het. 'n Ander boek wat in dieselfde tyd geskryf is, Oefeningen ter vertaling uit Engels in Hollands, het egter nie meer as drie drukke beleef nie.

In 1867 het mev. P.J. Cillié 'n stuk grond geskenk vir die oprigting van 'n nuwe skool vir meester Stucki. Die skool is gou met die medewerking van die ouers klaargemaak en Stucki gaan dus met sy leerlinge na 'n ruimer skool, waar later meer leerkragte nodig geword het. Hy het in 1893 'n maandblad, Jong Zuid-Afrika, gestig, wat ná 'n driejarige bestaan, juis toe dit begin bloei en oor die 1 400 intekenare gehad het, in Ons Tijdschrift opgegaan het (1896).

Op 18 November 1902 tree Stucki ná 'n dienstydperk van 42 jaar aan die Blauwvallei-skool met pensioen af. In dié tydperk het hy 1 160 leerlinge opgelei, baie van wie later hoë poste in die samelewing beklee het. Van hulle het 150 onderwysers en nege predikante geword. Onder sy leerlinge was die Springbok Paul Roos, regter H.S. van Zyl, prof. G.G. Cillié, di. D. Wilcocks, ds. Willem Conradie en prof. Sarel van der Merwe.

Ná sy aftrede het Stucki nog groot belangstelling vir die openbare lewe getoon. Hy was lank lid van die skoolraad van Wellington en eksaminator in die laer Taalbondeksamen. By die stigting van die Suid-Afrikaanse Onderwysersunie in 1905 was hy teenwoordig en was hy die eerste voorsitter. Vanaf die begin was hy verbonde aan die redaksie van De Unie, en van 1910 tot 1918 was hy hoofredakteur. Hy is in 1920 benoem tot erelid van die Suid-Afrikaanse Akademie vir Taal, Lettere en Kuns. In 1934 is aan hom die eregraad M.Ed. deur die Universiteit van Stellenbosch verleen.

In 1935 het "Die Skool op Blauwvallei en My Werk Aldaar" uit sy pen verskyn.

Hy was getroud met Rachel Elizabeth Catharina (née Bosman, 1 Februarie 1843 – 16 Junie 1924). Hulle was 60 jaar getroud.



</doc>
<doc id="113006" url="https://af.wikipedia.org/wiki?curid=113006" title="Hoërskool Eunice">
Hoërskool Eunice

Hoërskool Eunice is ’n staatskool in Bloemfontein wat Engelsmediumonderrig aan meisies van gr. 8 tot 12 bied.

Die NG gemeente Bloemfontein het in 1875 besluit om die skool te stig in reaksie op die stigting, enkele maande tevore, van die Anglikaanse Sint Michael-skool en die Katolieke Greenhill-klooster. Dis volgens 'n besluit van die Vrystaatse Sinode opgerig en op 5 Junie 1876 plegtig geopen. Die naam is gekies na aanleiding van die Bybelse verwysings na Timoteus se moeder in 2 Timoteus 1:5: "Ek dink ook aan jou opregte geloof, dieselfde geloof wat al in jou ouma Loïs en in jou ma Eunice was, en wat, daarvan is ek oortuig, ook in jou is." Die Vrystaat se eerste argitek, Richard Wocke, het die eerste gebou, later Lower House, ontwerp.

Die eerste prinsipale, Elizabeth Laird, wat uit Skotland laat kom is, het bedank om met die direkteur van onderwys, dr. John Brebner, te trou. Ná haar dood het dr. Brebner met die derde Eunice-hoof, mej. Van Pommeren, getrou.

E.L.M. King was waarskynlik die bekendste hoof en het naam gemaak as kunstenaar, digter en onderwyskundige. Sy het die skool deur ’n brand in Eunice House, die Eerste Wêreldoorlog en die Griepepidemie gelei. Sy het ook die skoollied geskryf en haar suster, die kunstenaar Bertha Everard, het die skoolbanier ontwerp.

Adele de Jager het in 1942 na Eunice gekom en 20 jaar hier gebly. Sy was hewig gekant teen die toepassing van moedertaalonderwys in skole wat die aard van Eunice ingrypend verander het toe Afrikaanse meisies nie meer toegelaat is om die skool by te woon nie. Die hoof met die langste diens (amper drie dekades) was Paul Cassar, die eerste man in dié amp, wat die skool die huidige era ingelei en dit omskep het in een van die topskole in die Vrystaat en mededingend op nasionale vlak op vele terreine.

Die skool het minstens ses Springbokke in swem opgelewer: Jill Beyers (1963), Martie Pepler (1978 en 1979), Jeanine Steenkamp (1984, 1986, 1987, 1992), Amanda Markgraaff (1986), Lezelle Markgraaff (1986, 1987) en Alice Escreet (1987).




</doc>
<doc id="113010" url="https://af.wikipedia.org/wiki?curid=113010" title="Duitse perdeby">
Duitse perdeby

Die Duitse perdeby ("Vespula germanica") is 'n perdeby wat natuurlik in Europa voorkom, maar 'n indringerspesie in Suid-Afrika is. Die perdeby staan ook bekend as die "geelbaadjie-wespe" en as die "German wasp" in Engels.

Die insek se kleur is hoofsaaklik geel-en-swart en die antennas is swart. Dit trek sy pote in tydens vlug. Hulle maak hulle neste ondergronds, wat kartonagtig voorkom. Dit is 'n bedreiging vir plaaslike insekte, onder andere heuningbye.

Die aggressiewe perdeby kom in Suid-Afrika in die Wes-Kaap voor, en het al boere rondom Stellenbosch, Somerset-Wes en Franschhoek verhinder om hul oeste van vrugte en druiwe te pluk.




</doc>
<doc id="113011" url="https://af.wikipedia.org/wiki?curid=113011" title="Rooiperdeby">
Rooiperdeby

Die rooiperdeby ("Polistes marginalis") is 'n perdeby wat inheems aan Suid-Afrika is. Die tipe van hierdie spesie is naby Kaapstad versamel.

Die perdeby se lyf is bruin met wit en swart strepe terwyl die pote en antennas bruin is.




</doc>
<doc id="113014" url="https://af.wikipedia.org/wiki?curid=113014" title="Malik Joyeux">
Malik Joyeux

Malik Joyeux (31 Maart 1980 – 2 Desember 2005) was ’n ervare branderplankryer, bekend as die "Klein Prins van Tahiti". Hy was veral bekend vir die ry van gevaarlike branders by Teahupoo, Tahiti, en het een van die grootste branders in die geskiedenis van die sportsoort gery.

Hy was een van Tahiti se bekendste branderplankryers en was in 2004 op die voorblad van die tydskrif "Surfer" se "Big Issue".

Malik is in Frankryk gebore en het op ’n vroeë ouderdom na Frans-Polinesië getrek waar sy ma, Hélène, haar drie kinders op die tropiese eiland Moorea grootgemaak het. Hy het op agtjarige ouderdom begin branderplankry.

Hy en sy gesin het jare lank sonder enige luukses in ’n hut naby Haapiti op Moorea gewoon. Dit het geen mure gehad nie; dit was net ’n houtstruktuur met ’n dak, omring deur varings en palmbome. Die see was net ’n paar meter van hul hut.

Sy ouer broer, Teiva, het ’n professionele seilplank- en vlieërbranderryer geword en na Hawaii getrek om sy droom na te jaag. Malik het borgskappe begin kry vir ’n paar klere, branderplanke en vliegkaartjies.

Vir die branderrygemeenskap van Tahiti was hy soos ’n klein boetie. Almal het hom probeer help en Malik het baie teruggegee. Die Franse branderplankryer Didier Piter het Malik in die Europese Gotcha-span help opneem en dit eindelik reggekry om sy reise met ’n amptelike kontrak te finansier.

Op Vrydag 2 Desember 2005 het Malik ’n brander van hoër as 2,4 meter gery by Oahu in Hawaii. Volgens ooggetuies is die neus van sy plank afgedruk en dit het sy spoed vorentoe laat afneem. Hy het vinnig herstel, maar die skade was reeds gedaan. Hy is deur die punt van die brander getref en onderwater gedwing. Die brander se krag het sy plank gebreek. Aamion Goodwin, wat die volgende brander gery het, het gesê die koppelriem van sy plank was ongeskonde; die hele riem is deur die krag van die brander afgeruk. Omdat die plank nie meer aan sy lyf vas was nie, kon niemand sien waar hy was nie. ’n Soektog is gelas, maar niks is aanvanklik gevind nie. 

Malik is 15 minute later by Pupukea-strand gekry. Lewensredders en paramedici het hom probeer bybring, maar vergeefs. Volgens ’n nadoodse ondersoek het sy kop waarskynlik die plank getref en is hy bewusteloos geslaan.




</doc>
<doc id="113015" url="https://af.wikipedia.org/wiki?curid=113015" title="Teahupoo">
Teahupoo

Teahupoo of Teahupoo is ’n dorp aan die suidweskus van die eiland Tahiti, Frans-Polinesië, in die suidelike Stille Oseaan. Dit is bekend vir sy groot, gevaarlike branders wat 2 tot 3 meter hoog kan word – en soms tot 7 meter hoog. Die jaarlikse Billabong Pro-branderrykompetisie word hier gehou wat deel is van die wêreldbranderrykampioenskap. Die lyfplankryers Mike Stewart en Ben Severson was in 1986 die eerste mense wat Teahupoo gery het. Dit het gou ’n gewilde terrein geword onder avontuurlustige lyfplankryers. Min professionele branderplankryers het Teahupoo in die vroeë 1990's gery – dit was eers in 1998, by die Gotcha Tahiti Pro, dat Teahupoo algemeen erken is as die plek met die grootste branders ter wêreld. Op 17 Augustus 2000 was Laird Hamilton die mens wat die "grootste brander" ooit gery het. In 2003 het wyle Malik Joyeux een van die grootste branders gery.

Teahupoo is ’n "reef break". Die branders breek meestal links, maar daar is ook regsbrekers waarvoor ryers versigtig moet wees. Dit word algemeen beskou as noodsaaklike branders om aan te durf vir adrenalienvrate. Net topfikse, ervare ryers behoort dit egter te waag; groot branders en ’n vlak kuslyn kan groot beserings en selfs die dood veroorsaak.

Teahupoo se legendariese reputasie is deels te wyte aan sy unieke vorm. Die uiters vlak koraalrif, wat tot net 51 cm onder die wateroppervlak kan wees, het ’n spesifieke vorm wat ’n baie hol brander veroorsaak wat feitlik onder die seevlak breek. Dit skep ’n onstabiele brander, waarvan die punt dikwels net so breed is as wat dit hoog is.

Teahupoo word gelys onder Transworld Surf se top-10 dodelikste branderryplekke met wat dikwels die "swaarste branders in die wêreld" genoem word. Die naam word losweg vertaal as "om die kop af te sny" of "plek van skedels".

Sedert 2000 is vyf sterftes by Teahupoo aangemeld. Die bekendste was dié van die plaaslike Tahitiaanse branderplankryer Briece Taerea in 2000, net ’n week voor die jaarlikse Billabong Pro-kompetisie.



</doc>
<doc id="113018" url="https://af.wikipedia.org/wiki?curid=113018" title="Randse Lughawe">
Randse Lughawe

Die Randse Lughawe (IATA:QRA, ICAO:FAGM) is 'n siviele lughawe in Germiston, Gauteng. 

Dit is in die 1920's as Johannesburg se vernaamste lughawe gebou. Gedurende die 1940's is dit vervang deur Palmietfontein, en later deur die Jan Smuts Lughawe wat in die 1950's gebou is om Johannesburg en Suid-Afrika se belangrikste lughawe te word.


</doc>
<doc id="113019" url="https://af.wikipedia.org/wiki?curid=113019" title="Europese perdeby">
Europese perdeby

Die Europese perdeby ("Polistes dominula") is 'n perdeby wat inheems aan Europa, maar 'n indringerspesie in Suid-Afrika en Noord-Amerika is.

Die Europese perdeby het 'n geel-en-swart lyf en die antennas is oranje. Die pote word nie ingetrek tydens vlug nie; dus hang dit onder sy lyf.




</doc>
<doc id="113020" url="https://af.wikipedia.org/wiki?curid=113020" title="Steyn Vorster">
Steyn Vorster

Dr. Marthinus Steyn Vorster (Burgersdorp, Kaapkolonie, 9 Augustus 1900 – Pretoria, 25 November 1937) was 'n regspraktisyn in Pretoria en 'n politikus. 

Steyn Vorster was die tweede seun van ds. Louis Vorster, predikant in vier gemeentes van die Gereformeerde Kerk: Philipstown (1884–1893), Burgersdorp (1893–1905), Rustenburg (1905–1915) en Krugersdorp (1922–1928) en Abrahama Coetzee. Ds. Vorster was ’n vurige vaderlander met 'n sterk persoonlikheid, ’n vurige kampvegter vir Afrikanerbelange wat hom deurentyd vir die republikeinse ideaal beywer het. Gedurende die Eerste Wêreldoorlog (1914–1918) het hy op 14 Oktober 1914 'n onderhoud gevoer met die eerste minister, genl. Louis Botha, om beswaar te maak teen die inval van Duits-Suidwes-Afrika. As moontlike bedreiger van die oorlogspoging is hy toe gevange geneem, maar ontsnap uit die trein onderweg na Kaapstad. Hy word nogmaals in hegtenis geneem en eindelik opgesluit saam met ander politieke gevangenes op Tokai, naby Kaapstad.

As groot bevorderaar van die Afrikaanse taal, godsdiens en tradisies het ds. Vorster genl. J.B.M. Hertzog en die Nasionale Party ondersteun. In 1915 betree hy die politieke terrein en verower die Volksraadsetel Albert (rondom Burgersdorp). In 1920 wen hy met 17 stemme nadat Albert gekombineer is met Aliwal, maar verloor in 1921 teen die SAP-kandidaat. Hierna het Vorster teruggekeer na die bediening as predikant van Krugersdorp (1922–'28).

Steyn Vorster se moeder was Abrahama Johanna Coetzee (Reddersburg, 27 Januarie 1865 – Pretoria, 19 Mei 1943), dogter van ds. A.J.J. De Klerk Coetzee. Hy was een van 11 of 12 kinders. 'n Suster van hom was met ds. H.J.R. du Plessis (predikant van Erasmus van 1907 tot sy aftrede in 1953) getroud.

Sy eerste skoolopleiding het Vorster op Rustenburg ontvang, en sy matrikulasie-eksamen op Potchefstroom afgelê. Nadat hy 'n tyd lank skoolgehou het, is hy na Nederland, waar hy van 1920 tot 1929 aan die Universiteit van Leiden studeer het en tot doktor in die regte gepromoveer het op 'n proefskrif: "Die Britse Ryk (1929)". Ná sy terugkeer in Suid-Afrika in 1929 het hy hom dadelik in die politiek begewe en 'n stryd aangeknoop met genl. J.B.M. Hertzog oor die Unie se status. 

Einde 1931 het hy saam met mev. Sylva Moerdyk en 'n paar ander die blad "Die Republikein" gestig, wat later doodgeloop het. Daarna het hy in die Pretoriase distrik gaan boer. In 1934, het hy 'n leidende rol gespeel in die herstigting van "Die Republikein", wat later met "Die Weste" saamgesmelt het. Tot 1936 was hy redakteur van die blad. Van Oktober 1935 tot Junie 1936 was dr. Vorster voorsitter van die Transvaalse hoofbestuur van die Nasionale Party. Nadat hy bedank het as redakteur van "Die Republikein", het hy as prokureur in Johannesburg gepraktiseer. 

Hy was getroud met mej. Elsie Fransina Jacobz (Pretoria, 8 Februarie 1899 – Randburg, 15 Junie 1987), en uit die huwelik is twee kinders gebore. Blykbaar is sy nie weer getroud nie sodat sy ruim 50 jaar lank 'n weduwee was.

Dr. Vorster was een van die vier manne wat H.P. Lamont, skrywer van die berugte boek "War, wine and women", geteer-en-veer het. Die voorval het 'n groot opskudding veroorsaak en was aanleiding tot 'n strafsaak in die magistraatshof en 'n siviele geding in die hooggeregshof. Prof. Lamont was van 1927 af hoogleraar in Frans aan die Transvaalse Universiteitskollege. Sy omstrede boek is in 1931 onder die skrywersnaam Wilfred Saint-Mandé in Londen uitgegee, maar het ook in Suid-Afrika op die mark gekom. Dit handel oor die oorlogservaringe van 'n skrywer in Frankryk, plek-plek aangevul met uiters kwetsende aanmerking oor die Afrikaner sy voorsate. Die boek het opslae gemaak nadat gerugte versprei is dat die onbekende skrywer 'n personeellid van Tukkies was en prof. Lamont se naam is in dié verband gefluister, al het hy sy betrokkenheid ontken.

Die ander drie manne wat prof. Lamont op 23 Mei 1932 van sy tuiste by Arcadiastraat 745 ontvoer het, was F.C.K. en S.P.E. Jacobz en G.W.H. Trichardt. Hulle het hom per motor na 'n afgeleë plek geneem waar hy 'n baaikostuum moes aantrek en toe geteer en geveer op Kerkplein afgelaai is. In die hofgeding wat hierop gevolg het, is die mans aan aanranding skuldig bevind en elk tot 'n vonnis van £50 of ses maande hardepad gevonnis. In die hofsaak het Lamont onder kruisverhoor erken dat hy die skrywer van die boek was en so kon die universiteit tugstappe teen hom doen. Hy is met ingang 31 Desember 1932 ontslaan, maar het reeds van 23 Mei 1932 af, die dag waarop hy geteer en geveer is, nie voor studente opgetree nie.



</doc>
<doc id="113021" url="https://af.wikipedia.org/wiki?curid=113021" title="Blaar Coetzee">
Blaar Coetzee

Barzillai (Blaar) Coetzee (of Barzilia, volgens sy geboortesertifikaat, Hopetown, Kaapprovinsie, 14 Mei 1914 – Seepunt, Kaapstad, 29 Augustus 1974) was ’n Suid-Afrikaanse politikus, ambassadeur, koerantman, sakeman en boer.

Coetzee het sy skoolopleiding op Burgersdorp en Humansdorp ontvang. Ná skool is hy na die Universiteit van Stellenbosch om in die regte en ekonomie te studeer. Toe reeds was hy ’n omstrede figuur. As tweedejaar in 1934 het hy vir die sogenaamde studentevolksraad gestaan as lid van die Sosialistiese Party onder leiding van Sam Kahn, die latere Kommunistiese Volksraadslid. Indertyd het hy die redenaarsbeker verower.

Coetzee het hom eers op die joernalistiek toegelê en wel as politieke medewerker van die Kaapse VP-lyfblad, "Die Suiderstem". Enkele jare later het hy redakteur geword van "Ons Land", die VP se halfweeklikse nuusblad in Port Elizabeth. Dié koerant is einde Oktober 1939 gestig, kort ná die skeuring in die VP toe genl. J.B.M. Hertzog, eerste minister van die Unie van 1924 tot 1939, en sy volgelinge die party verlaat het nadat sy mosie van neutraliteit in die Tweede Wêreldoorlog in die Volksraad verslaan en genl. Jan Smuts weer eerste minister geword het. "Ons Land", gestig deur die Unie-Volkspers op 27 Oktober 1939, het Dinsdae en Vrydae verskyn en was 'n veel kleiner en swakker koerant as "Die Suiderstem". Dit was in besonder op die Oos-Kaap gerig. Die naam "Grenswag" is eers oorweeg, maar later is besluit om die naam van die oud SAP-koerant wat in 1930 in Kaapstad gesneuwel het, te laat herleef. Coetzee het 'n besonder lewendige en soms gewilde rubriek, "Politiek, deur Jan Kieser", geskryf waarin hy talle teenstanders van die regering se oorlogsbeleid bygekom het. Die trant van dié rubriek word as "aanstootlik aggressief" beskryf. Teen 1950 het "Die Suiderstem" sowel as "Ons Land" gevou ná die VP se skokkende nederlaag in die algemene verkiesing van 1948, hoewel steeds met 47,9% van die stemme, vergeleke met die NP se 37,2%.

In 1943 het Coetzee na Johannesburg verhuis waar hy 'n uitgewersmaatskappy begin en redakteur van die VP-nuusblad "Eendrag" geword het. Daar was reeds in 1933 sprake van die stigting van 'n Afrikaanse blad in die Goudstad wat die regerende party goedgesind sou wees. Dié voorneme is weer in 1941 geopper, waarna "Eendrag" drie jaar later tot stand gekom het. Dit het omstreeks 1946 doodgeloop. In 1944 het Coetzee lid van die Kaapse provinsiale raad (LPR) vir die VP in die kiesafdeling Port Elizabeth-distrik geword en in 1949 LPR vir die Transvaalse kiesafdeling Parktown. Hy is ook dadelik as lid van die uitvoerende komitee (LUK) aangewys om so op 34-jarige leeftyd die jongste LUK tot in daardie stadium te word.

In dieselfde jaar het hy Goeie Hoop Uitgewers en die tydskrif "Keur" begin. Coetzee was die eienaar-redakteur van die populistiese (volgens sommige "berug" en selfs "pornografiese) tydskrif "Fyn Goud", waarmee hy naam in die mediabedryf gemaak het. Vroeg in 1950 het hy Hugh Winston ("Hint") Hyman gevra of hy "Keur" sou oorneem. Hyman en sy vrou, Baby, het die aanbod aanvaar en die tydskrif, met 'n sirkulasie van 8 000 eksemplare, vir £700 gekoop. Later het die Hymans ook "Fyn Goud" by Coetzee gekoop. Die gekombineerde tydskrif, "Keur en Fyn Goud", het egter nie goed gevaar nie omdat dit te "gewaagd" vir sy destydse lesers was. Later is die naam verander na "Ster", maar "Keur", wat ’n tyd lank deel was van "Ster", het in 1967 weer ’n selfstandige titel geword wat voortleef as "Vrouekeur".

Nadat die verbod wat vir die duur van die Tweede Wêreldoorlog op die oprigting van nuwe uitgewerye gegeld het, opgehef is, het talle boekklubs ontstaan om in die groot vraag na ligte leesstof te voorsien. Die belangrikste van dié nuwe klubs was Goeie Hoop Uitgewers van Johannesburg. Coetzee was die stigter sowel as voorsitter van die direksie van dié uitgewery. Op 29 Junie 1951 het Goeie Hoop 'n nuwe filiaal geregistreer: Tafelberg Uitgewers (Edms.) Bpk. Die eerste direkteure was Coetzee, S. van der Heever, S.R. Porter, H.F. Hope en E.E.C. le Feuvre. Die maatskappy het op 1 Augustus 1951 tot stand gekom met 'n kapitaal van £10 000. Coetzee het J.D. Pretorius, rekenmeester by Coca-Cola in Johannesburg, as bestuurder aangestel. Nes Goeie Hoop, het Tafelberg begin met baie ligte leesstof. Die boekklubs het 'n aantal boeke wat oorgebly het van vorige oplae gratis weggegee aan nuwe lede. Toe Unie-Volkspers gelikwideer word, het Tafelberg op die bankrotvendusie 'n klomp van die ou boeke vir sowat £5 000 gekoop en gebruik vir sy aanbod van gratis boeke. Die nuwe boekklub is onder meer in "Die Huisgenoot" se 1951-vakansie-uitgawe aangekondig. Teen 1958 het 182 titels reeds by Tafelberg verskyn. Naas "Fyn Goud" wat Goeie Hoop uitgegee het, het Tafelberg "Die Beste", op die lees van "Reader's Digest" geskoei, uitgegee. Dit was egter 'n mislukking en is gestaak voor dit 'n groot verlies kon ly. Tafelberg was so 'n sukses onder leiding van J.D. Pretorius dat die Nasionale Boekhandel, 'n filiaal van due Nasionale Pers, dit in 1959 oorgeneem het om Pretorius se dienste vir hul uitgewery te bekom. Die direksie van die Nasionale Pers het Coetzee se aanbod van 'n koopprys van £62 500 op 9 September 1959 aanvaar.

In 1953 is Coetzee vir die kiesafdeling Noordrand tot Volksraadslid verkies, steeds vir die Verenigde Party, toe hy 5 501 stemme op hom verenig, 'n meerderheid van 1 873 op F.S. Steyn van die Nasionale Party. Hy en 'n groepie VP-lede, onder wie dr. Abraham Jonker, Bailey Bekker, Arthur Barlow, en dr. Vernon Shearer, het in dieselfde jaar teen die leierskap van adv. J.G.N. Strauss, genl. Smuts se opvolger, gerebelleer, waarop hulle uit die VP-koukus geskors is. Dit het meer oor persoonlike geskille as oor beginselsake gegaan.

Dr. D.F. Malan was van mening dat hy op hul steun vir die wetgewing oor afsonderlike verteenwoordiging vir die Kleurlinge sou kon staatmaak, maar hierdie verwagting is nooit verwesenlik nie. In 1954 het Coetzee en sy mederebelle die Nasionale Konserwatiewe Party gestig. Ná drie jaar het hierdie party, wat nooit aan ’n algemene verkiesing deelgeneem het nie, ontbind en het Coetzee sy uittrede uit die politiek oorweeg. Die eerste minister, adv. J.G. Strijdom, het hom egter oorreed om hom as kandidaat vir die Nasionale Party (NP) tydens die algemene verkiesing van 1958 in Vereeniging beskikbaar te stel. Hy het 6 171 stemme op hom verenig vergeleke met S.J.M. Steyn van die VP se 5 328. Dit was nadat Steyn op sy beurt in die algemene verkiesing van 1953 die setel by die NP afgerokkel het met 'n meerderheid van 387 stemme, nadat laasgenoemde dit in 'n tussenverkiesing op 18 Mei 1949 van die VP verower het met 'n meerderheid van 16.

In 1961 se algemene verkiesing het Coetzee in Vereeniging, toe reeds 'n veilige NP-setel, te staan gekom teen Hans Strydom, 'n verslaggewer van die VP-gesinde "Sondagstem". Op Strydom se verkiesingsplakkate was die slagspreuk: "Blaar is klaar, gee Hans 'n kans." In die volkstemming van 1960 het 6 833 kiesers ten gunste van republiekwording gestem (meestal NP-ondersteuners) en 5 024 nee (meestal VP- en PP-ondersteuners). Die opposisiekiesers het bankvas gestaan agter Strydom, wat onder die vaandel van Japie Basson se Nasionale Unie deelgeneem het, toe hy 4 745 stemme kry, vergeleke met Coetzee se 6 465, vir 'n NP-meerderheid van 1 720, twee keer meer as sy meerderheid in 1958 van 843.

In 1966 is Coetzee, wat in daardie jaar se algemene verkiesing onbestrede in Vereeniging verkies is, deur dr. H.F. Verwoerd aangestel as adjunk-minister van bantoe-administrasie en onderwys. In 1968 het adv. B.J. Vorster hom as minister van gemeenskapsbou en openbare werke in die kabinet opgeneem. Hy was daarvoor bekend dat die administrasie van sy departement altyd op 'n hoë vlak bedryf is. In die algemene verkiesing van 1970 het die VP vir oulaas probeer om hom in Vereeniging te verslaan, maar die VP-kandidaat, P.J. Kleynhans, het met 2 799 stemme teen Coetzee se 8 604 verloor. G.P. Mills van die HNP het net 625 stemme op hom verenig.

Ná sy uittrede uit die aktiewe politiek in 1972, het Coetzee ambassadeur in Rome geword, maar hy is ná net ses maande genoodsaak om uit dié amp te bedank. Die rede daarvoor was dat hy hom in Rome in 'n personderhoud sterk uitgelaat het teen die NP-regering se besluit om nie Kleurlinge in die Nico Malan-skouburg toe te laat nie, en dit as skokkend bestempel het. Verder het hy aan 'n koerantman erken dat, in die dae toe hy nog redakteur van "Fyn Goud" was, hy onder 'n skuilnaam artikels geskryf het waarin hy hom as die moordenaar van Bubbles Schroeder voorgedoen het.

Na sy aftrede het Coetzee hom in Seepunt aan Kaapstad se Atlantiese kus gevestig en tot die sakewêreld toegetree. Indertyd het hy verder opspraak verwek toe hy die opname van een of twee Kleurlinge in die kabinet bepleit het. 'n Jaar ná sy aftrede is hy aan bloeding op die brein oorlede.

P.W. Coetzer skryf in die "Suid-Afrikaanse Biografiese Woordeboek" Coetzee was in sy kleurryke politieke loopbaan deurgaans 'n omstrede figuur. "Sy vyandskap met Afrikanerinstellings tydens die Tweede Wêreldoorlog (1939-'45) het dikwels argwaan onder Nasionaliste verwek. Die rol wat hy in die vyftigerjare in die Kleurlingstemregvraagstuk gespeel het, het gemoedere in sowel die NP- as die VP-kamp gaande gemaak. Daar is dikwels na hom as 'n 'ruwe diamant' verwys. Hy het bekendheid verwerf as 'n vurige, briljante spreker en gedugte vegter, terwyl hy 'n opgewekte, innemende mens met 'n fyn humorsin was. In sy politieke loopbaan het hy nooit 'n benoeming of verkiesing verloor nie."

Coetzee was ’n aktiewe mens in sy vrye tyd wat hom besig gehou het met swem, gholf, skaak en skryf. Benewens voorsitter van Goeie Hoop Uitgewers was hy ook voorsitter van Tafelberg-Uitgewers en lid van die direksie van Blaerten Beleggings.

Ná sy dood het lewensberigte onder meer in die "Cape Argus", "Oggendblad" en "The Star" (almal op 30 Augustus 1974) verskyn en die volgende dag in "Die Burger".

Coetzee is op 19 Desember 1943 getroud met Twinkle Hanekom (6 Maart 1914 – 4 Mei 1959) en uit dié huwelik is twee seuns en 'n dogter gebore. Nadat sy eggenote hom ontval het, is hy op 20 Mei 1961 met Estelle Pauw getroud.



</doc>
<doc id="113026" url="https://af.wikipedia.org/wiki?curid=113026" title="Branderbreekpunt">
Branderbreekpunt

’n Branderbreekpunt (Engels: "surf break") is ’n permanente (of semipermanente) versperring soos ’n koraalrif, rots, sandbank of landpunt wat branders laat breek; dit skep ’n buisvormige of ander soort brander wat met ’n branderplank gery kan word voor dit eindelik breek. Die topografie van die seebodem bepaal die vorm van die brander en hoe dit breek. Sandbanke kan van grootte en ligging verander en dit beïnvloed die branders. 

Sommige breekpunte is baie gevaarlik omdat die branderplankryer ’n koraalrif of rotse onder die water kan tref. Branderbreekpunte word driftig deur branderplankryers beskerm omdat menslike bedrywighede en bouwerk ’n onbedoelde en onvoorspelbare uitwerking op die branders kan hê.

In 2008 het branderplankryers en ander ongewingsbewustes die bou van ’n tolpad in Orange County, Kalifornië, teengestaan wat sedimentpatrone sou verander en die Trestles-breekpunt van wêreldgehalte noord van die San Onofre-staatstrand sou beïnvloed het – die branders daar het in 2007 sowat 400 000 branderplankryers gelok.

Een van die grootste branderbreekpunte in die wêreld is die Jaws-breekpunt in Maui, Hawaii, waar branders tot 12-18 meter hoog kan wees. Branders by Nazare in Portugal het egter na berig word al hoogtes van meer as 24 meter bereik vanweë die besondere topografie van die seebodem. 



</doc>
<doc id="113028" url="https://af.wikipedia.org/wiki?curid=113028" title="Cargolux">
Cargolux

Cargolux Airlines International S.A., handeldrywend as Cargolux, is 'n lugvragredery met sy hoofkantoor te Luxemburg Findel Lughawe in Sandweiler, Luxemburg. Dit is een van die grootste geskeduleerde uitsluitlik-vrag operateurs in Europa met 'n wêreldwye netwerk. Huurvlugte en instandhouding aan derde partye word ook onderneem.

Die lugredery is in Maart 1970 deur Luxair, die Salen Skeepsrederygroep, Loftleiðir en verskeie privaatbelange in Luxemburg gestig. Dit het bedrywighede in Mei 1970 begin met een Canadair CL-44 vragtuig met dienste van Luxemburg na Hongkong. Oor die volgende twee jaar het die lugredery vinnig gegroei, en so ook sy openbare sigbaarheid. [4] Teen 1973 het Cargolux 5 CL-44s besit en die sprong na stralers gemaak deur die verkryging van 'n Douglas DC-8. Dit het die maatskappy se vragaflewerings bespoedig. In 1974 het Loftleiðir en Cargolux hul onderhoud- en ingenieursdepartemente saamgesmelt, en teen 1975 bekom Cargolux nuwe fasiliteite bestaande uit sentrale kantore en twee loodse.

Teen 1978 het die lugredery die vorm begin aanneem van die maatskappy wat dit vandag is. Die CL-44s word stadigaan aan diens onttrek en die redery bestel sy eerste Boeing 747. In dieselfde jaar begin dit ook na ander plekke in Asië, sowel as die Verenigde State van Amerika vlieg. In 1979, toe die maatskappy sy eerste dekade vier, word sy eerste Boeing 747 afgelewer. In 1982 het China Airlines die eerste lugrederymaatskappy geword om 'n strategiese vennootskap met Cargolux te onderteken. Die laaste Douglas DC-8 in die vloot word afgelê in 1984 met die toevoeging van 'n derde Boeing 747. Lufthansa koop 'n aandeel van 24.5% in die lugredery in 1987 en Luxair verhoog sy aandeel tot 24,53%.


</doc>
<doc id="113032" url="https://af.wikipedia.org/wiki?curid=113032" title="Hendrik Andries Hanekom">
Hendrik Andries Hanekom

Ds. Hendrik Andries Hanekom (distrik Moorreesburg, Kaapkolonie, 17 Maart 1878 – Bloemfontein, Suid-Afrika, 2 Desember 1943) was ’n predikant in vyf gemeentes van die Nederduitse Gereformeerde Kerk, waarvan drie in die Vrystaatse Kerk en twee in Oos-Kaapland.

Ds. Hanekom is op ’n plaas in die Swartland gebore. Sy opleiding het hy eers aan die Normaalskool en toe aan die Suid-Afrikaanse Kollege, albei in Kaapstad, ontvang. Hierna is hy na die Kweekskool op Stellenbosch vir sy teologiese opleiding en einde 1907 is hy gelegitimeer.

Sy eerste gemeente was Oudtshoorn waar hy as hulpprediker opgetree het. Vandaar is hy in 1909 na Clocolan en drie jaar later het hy die beroep na Alexandria aangeneem. 

Ds. Hanekom is op Saterdagoggend, 20 Julie 1912, deur die konsulent, ds. George Rudman, bevestig, maar geen ringspredikante het die geleentheid bygewoon nie. Ds. Hanekom het sy intreepreek in die aand na aanleiding van Hand. 8:35 gelewer. Ds. en mev. Hanekom het hulle gou in die gemeente bemind gemaak, nie alleen deur die deeglikheid en toegewydheid van hul werk nie, maar ook deur hul vriendelike omgang en hul geestelike ontwikkeling wat die gemeente getref het. Mev. Hanekom het haar so opgeoffer dat haar gesondheid selfs daaronder gelei het. 

Die gemeente het van 1919 tot 1921 drie jare van bittere droogte deurgemaak en die nood het hoog gestyg. Ná 'n besoek van ds. D.P. van Huyssteen – toe nog leraar van die NG gemeente Montagu, maar van 1937 af organiserende armesorgsekretaris van die Kaapse Kerk – wat deur die administrateur van die Kaapprovinsie afgevaardig is om die gemeentes in verband met die oprigting van koshuise vir behoeftige kinders te besoek, het die kerkraad besluit om so 'n koshuis op te rig, wat dan ook in Augustus 1919 met 22 kosgangers in die ou kerkgebou geopen is. Die orrelis, C. van der Vyver, is as huisvader aangestel.

Teen die end van 1919 was ds. en mev. Hanekom vir drie maande met siekteverlof afwesig. Gedurende dié tyd het ds. H.C. de Wet, Alexandria se leraar van 1893 tot 1903, waarna hy in 1911 op Greyton sy emeritaat aanvaar het, en later eerw. P. Potgieter die gemeentewerk waargeneem. Dit was met groot blydskap dat die gemeente hul leraar na die siekteverlof met herstelde gesondheid kon terug ontvang. 

Vroeg in 1921 het ds. Hanekom 'n beroep na Albanie (op Riebeek-Oos aangeneem en op 23 April 1921 het hy sy demissie ontvang. Die gemeente het swaar van ds. en mev. Hanekom afskeid geneem soos blyk uit die adresse wat by hul vertrek aangebied is. Die afskeidstoesprake het almal gewag gemaak van sy diep geestelike ontwikkeling, nederigheid, deeglikheid en toegewydheid aan sy werk.

Gedurende sy tydperk op Riebeek-Oos is die woning van Piet Retief aangekoop en begin met die Piet Retief-weeshuis vir verweesde en verwaarloosde seuns. Ds. Hanekom het agtereenvolgens nog Albanie, Jacobsdal en Trompsburg bedien. Op Trompsburg het hy in 1943 sy emeritaat aanvaar.

Orals waar hy gewerk het, het ds. Hanekom 'n kragtige invloed op sy gemeentelede uitgeoefen want hy het sy godsdiens en prediking nougeset uitgeleef. "Ds. en mev. Hanekom se prestasies op maatskaplike en godsdienstige gebied," aldus L.H. Koen, "was in baie gevalle byna bomenslik en alleen hul onwrikbare geloof in die onbeperkte mag van God kon hulle daartoe in staat stel." Enige weke na sy afskeid is ds. Hanekom op 2 Desember 1943 in die hospitaal in Bloemfontein oorlede. Sy stoflike oorskot is voor die hoofdeur van die kerk op Trompsburg ter aarde beste1. 

’n Dogter van ds. en mev. Hanekom, Twinkle, was getroud met die kleurryke en omstrede politikus, sakeman en uitgewer Blaar Coetzee.



</doc>
<doc id="113034" url="https://af.wikipedia.org/wiki?curid=113034" title="Palmietfontein Lughawe">
Palmietfontein Lughawe

Palmietfontein Lughawe, in die Germiston-distrik, was vir 'n kort tydperk na die Tweede Wêreldoorlog as Johannesburg, Suid-Afrika, se lughawe gebruik.

Voorheen is die Randse Lughawe as Johannesburg se lughawe gebruik. Die Suid-Afrikaanse Lugdiens (SAL) was dan ook daar gevestig. Na die Tweede Wêreldoorlog het BOAC (British Overseas Airways Corporation) besluit om die Avro York-vliegtuig te gebruik vir hul vlugte na en van Suid-Afrika. SAL het ook 'n paar van hierdie vliegtuie by BOAC gehuur. Ongelukkig was die aanloopbane by die Randse Lughawe te kort vir hierdie vliegtuie. Daar is toe besluit om 'n nuwe lughawe in Kemptonpark te bou. Tot tyd en wyl die nuwe lughawe gereed was, sou die ou lugmagbasis op Palmietfontein naby Germiston gebruik word.

SAL se eerste interkontinentale vlug is op 10 November 1945 onderneem. Die roete was Palmietfontein-Nairobi-Kartoem-Kaïro-Castel Benito-Hurn (Bournemouth). Die vlug het drie dae geduur, met oornagverblyf in Nairobi en Kaïro. Die vliegtyd was meer as 33 uur. Nog 'n rekordprestasie was Qantas se vlug van Sydney oor Perth, Kokoseilande, Mauritius na Palmietfontein. Die vlugtyd was net onder 42 uur. Die eerste straleraangedrewe passasiersvlug was BOAC se de Havilland Comet wat op 3 Mei 1952 op Palmietfontein geland het.

Daar was drie aanloopbane wat 'n driehoek gevorm het. Die langste aanloopbaan, 17/35, was 6 000 voet lank. Aanloopbaan 04/22 was 4 500 voet lank. Beide voormelde bane was geteer. Aanloopbaan 04/22 was met gras bedek.

Nadat Jan Smuts Lughawe in gebruik geneem is, is Palmietfontein omskep in 'n motorrenbaan. In 1956 is die Randse Grand Prix daar gehou. Daarna is die Natalspruit hospitaal op die terrein opgerig. Die ou hoofgebou van die lughawe is vir jare lank deur die hospitaal gebruik. Mens kan nog die ou aanloopbane op Google Earth eien. Sien 26°20'12"S, 28°08′48″E.



</doc>
<doc id="113037" url="https://af.wikipedia.org/wiki?curid=113037" title="Onthoofding van 21 Koptiese Christene in Libië">
Onthoofding van 21 Koptiese Christene in Libië

Die onthoofding van 21 Egiptiese Koptiese Christene in Libië is op 15 Februarie 2015 aangekondig deur 'n groep wat beweer hulle is deel van die terreurgroep Islamitiese Staat (IS).

In ’n berig van 12 Februarie deur die IS in sy internettydskrif "Dabiq" is foto's van die 21 Egiptiese Christene gepubliseer en word gedreig om hulle tereg te stel. Hulle was vissers en 13 was van die dorpie Al-Our (in die Minja-goewernement). Hulle het as ekspats gewerk in Sirte, Libië, en is op twee verskillende geleenthede in Desember 2014 en Januarie 2015 ontvoer. Die IS het gedreig om hulle dood te maak uit wraak vir “die ontvoering van Moslemvroue deur die Koptiese Kerk”.

Vroeër in 2014 het ’n militante groep van Oos-Libië in Sirië en Irak hul affiliasie by die IS aangekondig. Einde 2014 het hulle die Libiese stad Derna verower.

Op 15 Februarie 2015 het die groep ’n video van vyf minute uitgereik waarin die onthoofding van die 21 Egiptenare te sien is. Soos in ander IS-video's het die slagoffers oranje oorpakke aan, ’n verwysing na die gevangenes in die Guantanamobaai-vlootbasis. Aan die einde van die video sê die verteller hulle sal "Rome verower met die toestemming van Allah".

Die onthoofdings is op groot skaal deur die internasionale gemeenskap veroordeel. Die Egiptiese president, Abdel Fattah el-Sisi, het ’n nasionale routydperk van sewe dae afgekondig en ’n reisverbod na Libië ingestel. Op 16 Februarie het die Libiese lugmag kampe van die IS in die omgewing van Derna gebombardeer. In die aanvalle het tussen 40 en 50 militante omgekom. Minstens 20 000 Egiptenare het uit Libië gevlug in die dae ná die bekendmaking van die moorde.

Die Kopties-Ortodokse Kerk van Egipte het aangekondig dat hulle die vermoorde vissers as martelare beskou. Pous Teodorus II van Alexandrië het op 21 Februarie 2015 gesê hulle word as heiliges erken.


</doc>
<doc id="113038" url="https://af.wikipedia.org/wiki?curid=113038" title="Wilhelm von Opel">
Wilhelm von Opel

Wilhelm von Opel (15 Mei 1871 – 2 Mei 1948), bekend as Wilhelm Opel voordat hy veredel is in 1917, was een van die stigters van die Duitse motorvervaardiger Opel. Hy het die monteerlyn aan die Duitse motorbedryf bekend gestel.

Sy pa, Adam Opel, het die familiebesigheid as 'n vervaardiger van naaimasjiene gestig, maar later gediversifiseer na fietsvervaardiging. Na Adam se dood in 1895, is beheer van die maatskappy aan sy vyf seuns oorgedra. In 1898 het Wilhelm, en sy broer Fritz, Opel in die motorindustrie gevestig met die aankoop van die klein Lutzmann-motorfabriek in Dessau.

In 1917 is Wilhelm en sy broer Heinrich Opel tot die adel van die Groot Hertogdom van Hesse ingelyf. Hul broer Karl ontvang dieselfde rang die volgende jaar. Wilhelm het 'n seun en 'n dogter gehad, Fritz von Opel en Eleonore von Opel.

Welhelm Opel sluit in 1933 by die Naziparty aan en word dadelik 'n aktiewe ondersteuner, hy maak ook finansiële bydraes tot die SS en ontvang die titel "beskermheer".

In Januarie 1947 is hy skuldig bevind deur 'n oorlogsmisdaadhof en moes 'n groot boete betaal. Hy is die volgende jaar oorlede.

Opel is die oupa van Rikky von Opel en Gunter Sachs.


</doc>
<doc id="113039" url="https://af.wikipedia.org/wiki?curid=113039" title="Adam Opel">
Adam Opel

Adam Opel (9 Mei 1837 – 8 September 1895) was die stigter van die Duitse motormaatskappy Adam Opel AG.

Adam Opel is op 9 Mei 1837 gebore as die seun van Philipp Wilhelm Opel, 'n slotmaker, en sy vrou, in Rüsselsheim. Adam studeer by sy pa tot die ouderdom van 20, waarna hy sy reispas ontvang. Die pas het hom in staat gestel om 'n leerlingslotmaker te word in België, in Luik, Brussel, en daarna in Parys, waar hy teen die middel van 1858 aangekom het.

Terwyl hy hom in Parys bevind, ontwikkel hy 'n belangstelling in innovasie — die naaimasjien. In 1859 begin hy te werk by 'n vervaardiger van naaimasjiene, om dit van nader te kan bekyk. Adam se jonger broer, George, het ook na Parys gereis om hierdie nuwe tegnologie na te speur. In 1862 keer Adam terug na Rüsselsheim.


</doc>
<doc id="113041" url="https://af.wikipedia.org/wiki?curid=113041" title="Vereeniging (kiesafdeling)">
Vereeniging (kiesafdeling)

Vereeniging was 'n kiesafdeling vir verkiesings vir die Suid-Afrikaanse Volksraad van die algemene verkiesing van 1929 tot dié van 1989. Die Nasionale Party (NP) het die setel in 1929 en 1933 gewen, waarna die Verenigde Party (wat saamgestel is uit die NP en die Suid-Afrikaanse Party [SAP]) dit gewen het in 1938, 1943 en 1948. Die NP het dit in tussenverkiesing in 1949 verower, maar in 1953 wen die VP weer. Daarna het die NP die setel in 1958 teruggewen en dit in al agt verkiesings tot en met 1989 behou. 

In die eerste verkiesing nadat Vereeniging as nuwe setel afgebaken is, het K. Rood van die NP gemaklik gewen met 1 529 van die stemme, vergeleke met H.J. Vorster van die SAP se 1 070. In 1933 se algemene verkiesing, die sogenaamde Smelterverkiesing omdat dit gehou is in die aanloop tot die NP en SAP se samesmelting, is Rood onbestrede vir die NP-koalisie verkies. In die 1938-verkiesing het die Gesuiwerde Nasionale Party se W.F.H. Huyzers 1 634 stemme op hom verenig, vergeleke met Rood se 4 820, oftewel amper driekwart van die uitgebragte stemme. Rood het dié prestasie so te sê herhaal in die verkiesing van 1943, want toe kry hy 4 598 stemme teen die NP se J.W. van Tonder se 1 877.

Rood het Vereeniging vir oulaas in die 1948-verkiesing gewen, dié keer met 5 488 teenoor J.H. Loock van die NP se 4 259. Nadat Rood blykbaar omstreeks 1949 oorlede is, wen Loock Vereeniging vir die NP in 'n tussenverkiesing op 18 Mei 1949 met 'n meerderheid van 16 bo die VP se R.H. Amm. In die 1953-verkiesing was Vereeniging dan ook een van die VP se min winste bo die NP toe Marais Steyn vir Loock met 'n meerderheid van 387 verslaan. Blaar Coetzee verhang egter die bordjies in 1958 toe hy Marais verslaan met 'n meerderheid van 843. Die volkstemming oor republiekwording in 1960 het bewys dat Vereeniging 'n veilige NP-setel geword het, want 6 833 van die kiesers wat vir die republiek en net 5 024 daarteen, 'n veldtog wat gelei is deur die VP. Coetzee kom in 1961 se verkiesing teen J.M. Strydom van die Nasionale Unie onder leiding van Japie Basson te staan en wen met 'n meerderheid van 1 720. 

Dié uitslag het die opposisie daarvan laat afsien om 'n kandidaat in die 1966-verkiesing te stel toe die NP landwyd op die kruin van sy gewildheid was, trouens die NP het 'n groter aandeel van die stemme sowel as die setels gewen as enige ander party sedert Uniewording. In 1970 het die VP weer sy hand gewaag aan Vereeniging toe die eerste driehoekige stryd in die kiesafdeling plaasgevind het: Coetzee kry 6 196 stemme, die VP se P.J. Kleynhans 3 397 en die HNP se G.P. Mills 625 vir 'n NP-meerderheid van 2 799. Coetzee het voor die 1974-verkiesing uit die aktiewe politiek getree om ambassadeur in Rome te word, maar is ses maande later teruggeroep nadat hy sy mond uitgespoel het oor kleinlik aspekte van die regering se apartheidsbeleid.

Die later staatspresident F.W. de Klerk wen die tussenverkiesing op 29 November 1972 met 'n meerderheid van 2 078 bo die VP se T. Roos. Die HNP-kandidaat het 326 stemme gekry en dié van die PP 192. J.N. Cloete vir die L en G het 31 stemme op hom verenig. De Klerk is in 1974 onbestrede verkies, maar in die verkiesings van 1987 en 1989 het hy sterk teenstand van die KP-kandidate gekry.



</doc>
<doc id="113042" url="https://af.wikipedia.org/wiki?curid=113042" title="Wim Vorster">
Wim Vorster

Wim Vorster (1949- ) is ’n Afrikaanse akteur, skrywer en dramaturg.

Wim Vorster is op 6 September 1949 in Kimberley gebore as oudste in ’n gesin van drie kinders. Sy ouers is Johannes Henning Vorster en Debora Marais Badenhorst en sy susters is Debbie en Hanli. Hy bring sy kinderjare op Warrenton in Noord-Kaapland op die oewer van die Vaalrivier deur en matrikuleer aan die Hoërskool Warrenton. Vanaf 1968 tot 1970 studeer hy aan die Universiteit van Pretoria vir ’n onvoltooide B.Sc.-graad. Sy vader is in 1970 oorlede en hy is in hierdie tyd getaak met die verkoop van die plaas en slaghuise en om te reël vir sy moeder en klein sussies se trek na Pretoria. Daarna studeer hy vanaf 1971 vir ’n B.A.-graad in Drama, wat hy aan die einde van 1973 voltooi. Van sy lektore is Anna Neethling-Pohl, Louw Odendaal en Carel Trichardt. Hier ontvang hy die Twentieth Century Fox-prys vir die student wat die beste vordering gemaak het. Van 1974 tot 1977 woon hy in Bloemfontein, waar hy hoofsaaklik aan die Streeks Uitvoerende Kunsteraad van die Oranje-Vrystaat (SUKOVS) verbonde is as akteur vir ’n jaar en daarna verhoogbestuurder en geselskapbestuurder vir die musiekafdeling. Verhoogrolle wat hy hier vertolk sluit in "The jar" van Luigi Pirandello, "Die koningin en die rebelle" van Ugo Betti, "Deathwatch" van Jean Genet en "Die goeie mens van Setzuan" van Bertolt Brecht. Hy werk ook ’n kort rukkie as keurder vir ’n groot boekwinkel.

Hierna trek hy in Desember 1977 George toe, waar hy saam met die akteur Ernst Eloff mede-eienaar is van die Penny Farthing Restaurant. Op George raak hy betrokke by die amateurtoneelgroep die Rederykers en is regisseur en tree op in opvoerings van "Boerneef van Boplaas", die eenmanvertoning "Wimpelwerk" ('n samestelling van verskeie skrywers) en die riller "Skemerstories" (insgelyks 'n samestelling). Hy behartig ook die rubriek "Sê my…" vir die plaaslike koerant "Die Outeniqualander". In November 1983 verkoop hy en Eloff die restaurant en hy bly dan ’n ruk in Kaapstad. In 1985 tree hy by die Afrikaanse Skrywersgilde se beraad te Wits as spreker op. In 1989 word hy aangestel by SUKOVS as Toneelbestuurder en Literêre Adviseur. Vir SUKOVS doen hy onder andere die vertaling en regie van "Diensmeisies" van Jean Genet en die regie van "My arme Marat" van Alexei Arbuzov.  Hy doen ook verskeie ander vertalings van werke soos "Not now darling [Flikflooie]", "It runs in the family" "[Familiest(r)eke]" en "Chase me, comrade" "[Vat so!]" van Ray Cooney; "Oedipus" van Hugo Claus; en Neil Simon se "The sunshine boys" ["Die kwinkslaers"]. Hy verwerk ook prosa vir die verhoog, soos "Die verste grens" van Maretha Maartens en "Maru" van Bessie Head. In 1992 ontvang hy die Piers Nicholson-toekenning vir sy bydrae tot ontwikkeling van die Toneel in die Vrystaat (die grootste teatertoekenning in die land) en in 1993 ontvang hy die spesiale Vita-prys vir verhoogverwerkings en vertalings. Hy is verantwoordelik vir die regie van A.S. van Straten se "Pendoring (Edms.) Bpk." en skryf ’n Afrika–weergawe van "Medea" na voorbeelde van Euripides en Jean Anouilh. Sy verhouding met Ernst Eloff eindig in 1994 en hy bedank aan die einde van September van daardie jaar by SUKOVS en verhuis na Johannesburg.

Tussen 1994 en 2000 doen hy vryskutwerk in Johannesburg. Hy word in 1998 uitvoerende bestuurder van die Johannesburgse Afrikaanse Toneelorganisasie (JATO). Vir hulle behartig hy die regie van Jean-Paul Sartre se "Agter geslote deure [Huis Clos/In Camera]" en speel self ’n rol in die opvoering van sy eie drama "Die Joburg zoo storie". In Junie 2000 word hy aangestel as Outeursregadministrateur en Bibliotekaris by die Dramatiese, Artistieke en Letterkundige Regte Organisasie (DALRO). In hierdie tyd doen hy vertalings van die verhoogverwerking van "Fiela se kind" in Engels en "Trainspotting" "[Treinspoorders]" van Irvine Welsh, "The gypsy’s revenge" van Michael Lambe en "Miss Margarita’s way" van Roberto Athayde in Afrikaans. Op 31 Desember 2009 tree hy amptelik af by DALRO, maar bly aan tot die einde van Mei 2010 om die nuwe persoon op te lei. In November 2010 begin hy weer werk, hierdie keer as hoof van administrasie by Kosie House of Theatre en vanaf September 2011 werk hy by Art and Framing, wat hy aan die einde van September 2012 verlaat. Hierna verhuis hy na Heidelberg in die Wes-Kaap, waar hy in 2013 die Wim Vorster Toneelskool begin.

As beoordelaar is hy tot 2012 betrokke by die toekenning van die ATKV se CR Swart-prys wat jaarliks vir nuutgeskrewe jeugdramatekste toegeken word. In 2005 word hy beskermheer van Edenvale Acting and Drama Society (EADS) en beoordeel jaarliks hulle eenbedryf kompetisies vir skole, terwyl hy ook werkswinkels aanbied vir die skole se regisseurs. In 2009 en 2010 dien hy op die ATKV se beoordelaarpaneel vir die finaal van Tienertoneel te Aardklop in Potchefstroom en van 2010 tot 2012 dien hy op die KKNK Kunstekabinet en Kannapaneel.

Sy gepubliseerde roman "Kruisvaart" is die eerste roman in Afrikaans met openlike gay (homoseksuele) verhoudings as tema. Die situasie raak gaandeweg meer kompleks wanneer die twee hoofkarakters se lewens deur ’n reeks moorde geraak word. Hierna skryf hy "Sirkelstroom", ’n roman bestaande uit elf kortverhale en hoog aangeprys deur André P Brink en Elsa Joubert maar dit word nie gepubliseer nie. Een van die verhale hierin, "Tottie", word in die Februarie 1983 uitgawe van die letterkundige tydskrif "Stet" gepubliseer.

Hy skryf ook dramas. "Die Joburg zoo storie" is 'n parodie op Edward Albee se "The Zoo Story" en word in 2000 by die KKNK aangebied. "Skimmespel"”word in 2005 by die Klein Karoo Nasionale Kunstefees opgevoer en is ’n finalis by die toekenning van die Sanlam Teater-prys. Dit is ’n donker drama oor geslagsverhoudings en die mens se innerlike stryd binne die samelewing wat jou wil dwing om te konformeer: Tydens die Tweede Wêreldoorlog slyt Mara haar dae as ’n stoker se vrou in ’n huis vol roet langs ’n verlate Noord-Kaapse stasie. Sy word gewalg deur haar man se seksuele toenaderings en vlug vir die skimme in haar verbeelding. Dan ontmoet sy ’n Engelse soldaat wat in ’n Duitse interneringskamp daar naby gestasioneer is en hy leer haar om die fisieke te geniet. Wanneer hy vertrek besef sy dat sy liefdesverklarings nie eg was nie, maar sy plek word deur die een naamlose soldaat (of skim) na die ander ingeneem. Haar man kry snuf in die neus oor haar bedrywighede, met tragiese gevolge. "Waterman" oor seksule ontwaking tydens die 1960s in 2006 en "Terugkere" in 2007 is ook finaliste vir die Sanlam Teater-prys. In "Terugkere" draai die gebeure rondom ’n beroemde bruin aktrise, maar wat mens van haar gelees en gehoor het en as die waarheid aanvaar, is vals. Alles rondom haar word streng geheim gehou. Ander dramas van hom sluit in "Kruispad" ('n eietydse riller gegrond op die Oedipus legende wat in 2010 by die Grahamstad Nasionale Kunstefees opgevoer word en die vervlakking en vermorsing van Afrikaans as taal as tema het), "Kuifman" (vertellings oor sy eie lewe veral dan ook ten opsigte van vrede maak met gay-wees in die 1960s en 1970s) en "Alleensaam" (’n spel vir drie spelers).

Vir die jeug skryf hy ook dramas. Vanaf 2000 skryf hy verskeie eenbedrywe vir skole, twee waarvan die eindrondes van die ATKV Tienertoneel haal, naamlik "O, Hex!" en "Nagvoëls" (later "Naguile)". In 2007 skryf hy die eenbedryf "Smeltkroeg" vir die ATKV Tienertoneel.  Die eenbedryf vir ’n solospeler "Pretpark" word in April 2008 deur Hoërskool Jeugland aangebied by die Reza de Wet-fees te Bloemfontein, waar dit as die wenner aangewys word, en in Augustus 2008 by ATKV Tienertoneel. In 2009 verwerk hy die jeugroman "Tippex dit uit" van Annemarie Conradie as eenbedryf vir tieners onder die titel "Skraap". In 2010 skryf hy "Nagmaal" vir die ATKV Tienertoneel, "Vaas" in opdrag van die Hoërskool Jan Viljoen en die eenbedryf "Steriel" vir opvoering deur twee matriekseuns. "Heksekind" word in 2014 deur die Hoërskool Ben Vorster opgevoer tydens die ATKV-Tienertoneelkompetisie. "Steriel" word egter deur skole as te gewaag beskou. In 2017 debuteer dit by die Suidoosterfees, Kaapstad met Du Toit Albertze en Ian van der Westhuizen (twee US dramastudente) as Helm en Waldek. Regie is deur Louisa Steyn. Die werk word baie hoog aangeprys. In 2017 skryf hy vir Selborne College, Oos-Londen die eenbedryf "Solderstebolder" oor dwelmmisbruik onder skoolleerders.

Vir Kosie House of Theatre vertaal hy Donald Churchill se komedie "Twee vir die prys van een" en dit word onder andere in 2015 by Aardklop en in 2016 by die Innibosfees opgevoer. Walter is ’n sukkelende akteur wat verfwerk doen om aan die lewe te bly. Hy daag by ’n belangrike sakeman se huis op om sy studeerkamer te verf. Terselfdertyd kom Janie ook daar aan, ’n vurige vrou wat pas uitgevind het van haar man se skelm verhouding met die sakeman se vrou, Mercia. Walter moet noodgedwonge die rol van Mercia se man speel, met skreeusnaakse gevolge. Anthony Horowitz se sielkundige riller "Mindgame" vertaal hy vir Jacques Theron in Afrikaans as "Kul" en dit word in 2016 by die KKNK opgevoer met Tobie Cronje, Nicola Hanekom en Wilhelm van der Walt. Die drama speel op ’n stormagtige aand op die platteland by ’n inrigting vir geestesversteurdes en gewelddadige moordenaars af. ’n Skrywer kom hierheen om ’n onderhoud te voer met ’n reeksmoordenaar.

Sy gedig "Alleensaam" word deur Johan Lodewyk Marais opgeneem in die versamelbundel "Honderd jaar later". Die gedig vorm 'n sentrale punt in die gelyknamige toneelstuk.

Wim Vorster skryf ook jaarliks die teks vir die Mr Gay South Africa-skouspel. Hy is verantwoordelik vir alle bydraes t.o.v Afrikaanse teaterpersoonlikhede vir die "HAT Taal- en Feitegids" en beoordeel steeds alle nuwe Tienertoneeltekste vir die ATKV. Hy het 'n geweldige voorliefde vir kunsmusiek, ballet, kunsrolprente, letterkunde, die visuele kunste en tennis. Sy gunstelingspeler is Rafa Nadal.





</doc>
<doc id="113043" url="https://af.wikipedia.org/wiki?curid=113043" title="Eva Walter">
Eva Walter

Rita Hubregtse (*20 April 1885, Bethlehem – † 8 Januarie 1974, Edenvale) was ’n Afrikaanse skrywer wat haar boeke onder die naam Eva Walter publiseer. Eva Walter was die naam van haar Hollandse ouma. Sy skryf hoofsaaklik liefdesromans en kinderverhale.

Maria Eva (Rita) Hubregtse skryf onder die naam Eva Walter. Sy is op 20 April 1885 op Bethlehem in die Vrystaat gebore as een van vyf susters van Nederlandse ouers. Haar moeder sterf in ’n konsentrasiekamp tydens die Anglo-Boereoorlog en die vader en die kinders word terug gestuur na Nederland. In Haarlem woon sy vir meer as ’n jaar by ’n oom en ontvang ook lesse van hom. Aan die begin van 1903 keer sy saam met haar vader terug na Suid-Afrika, waar sy haar skoolopleiding voortsit aan die Hugenote-Seminarie op Wellington en daarna op Bethlehem voltooi. Sy studeer dan vanaf 1906 verder aan die Grey Universiteitskollege (waar sy die eerste voltydse damestudent is) en behaal die B.A.-graad in 1908. Op universiteit is N.J. van der Merwe en S.H. Pellissier tydgenote van haar. Hierna hou sy op Ermelo skool, waar M.S.B. Kritzinger en Toon van den Heever van haar leerlinge is en M.E.R. ook vir ’n kort rukkie saam met haar klasgee. Sy word ernstig siek tydens die griepepidemie van 1918, maar herstel weer.

Vanaf 1921 is sy verbonde aan die Pretoria Girls High School as eerste Afrikaans onderwyseres, maar bedank in 1923 uit die onderwys omdat sy begin doof word. Sy trek na die destydse Suidwes-Afrika om ’n hoenderboerdery te begin, maar kom spoedig weer terug Pretoria toe. Sy wy haar nou aan haar skryfwerk en voltooi die roman "Eensaamheid". Dan tree sy toe tot die redaksie van "Die Boerevrou", waar sy vir die kinderblad, "Die Fakkeldraers", verantwoordelik is. Saam met Mabel Malherbe en M.E.R. is sy hier een van die eerste Afrikaanse vroulike joernaliste. In 1931 word publikasie van "Die Boerevrou" gestaak en sy gee dan private onderwys en lewer vryskut bydraes vir "Die Huisgenoot" en "Die Volkstem". Haar vele reise neem haar regoor die wêreld en sy besoek onder andere Oos-Indië, Afrika, Europa en Skandinawië. Sy is ’n vroeë lid van die Afrikaanse Skrywerskring en dien in verenigings soos die Universiteitsvroue, Nasionale Vroueraad en die Leesunie. Vir baie jare tot met haar dood woon sy in ’n woonstel in Joubertpark in Johannesburg.

Sy is op 8 Januarie 1974 in Edenvale in die plaaslike hospitaal aan ’n hartaanval oorlede, nadat sy ’n paar weke voorheen in die middestad van Johannesburg geval en ook vir ’n maagseer behandel is.

"Eensaamheid" is ’n liefdesverhaal wat hom hoofsaaklik in Suidwes-Afrika afspeel, nie lank na die Anglo-Boereoorlog nie. Rina van Dalen is een van vier kinders van ’n gegoede gesin, wat na lang weifeling en selfs ’n kortstondige verlowing met Gert de Wet, met die introverte Frans le Grange trou. Frans koop ’n verafgeleë beesplaas in Suidwes-Afrika, waar Rina so ongelukkig is weens die afsondering en Frans se afsydigheid dat sy ’n senu-ineenstorting kry. Na haar herstel wil sy na haar ouerhuis terugkeer. Frans kom dan tot sy sinne en die twee vestig hulle in die meer sosiale Pretoria. Die sentrale tema van eensaamheid word goed uitgebeeld in verskeie karakters se lewens, soos byvoorbeeld in Gert se lewe na die beëindiging van sy verlowing met Rina; in Rina se ma se lewe, wat nooit naby haar kinders was nie en na haar man se vroeë dood eensaam agterbly; en natuurlik in Rina se ervarings op die plaas in Suidwes-Afrika. Die karakter van Rina van Dalen kan beskou word as een van die sterkste karakters in die Afrikaanse prosa van hierdie tyd. In 1924 verower hierdie roman die gesamentlike tweede prys in Van Schaik se romanwedstryd.

"Vier vriendinne" is die eerste Afrikaanse skoolverhaal en beeld die tipiese koshuislewe van die tyd uit. Hierdie verhaal word aanvanklik in "Die Fakkeldraers", kinderblad van "Die Boerevrou", gepubliseer. "Vakansie tye" is ’n bundel met sketse en stories oor verskillende vakansiebestemmings, wat byeengebring is uit bydraes wat voorheen in publikasies soos "Spoorwegtydskrif", "Die Volkstem", "Die Huisgenoot" en "Die Boerevrou" verskyn het.





</doc>
<doc id="113044" url="https://af.wikipedia.org/wiki?curid=113044" title="George Weideman">
George Weideman

George Weideman (*2 Julie 1947, Cradock – †28 Augustus 2008, Belville) was 'n Afrikaanse digter, skrywer en dramaturg. Weideman beperk homself nie tot een genre of skryfstyl nie. Benewens die verskeie dramas en radiodramas wat uit sy pen verskyn, publiseer hy ook kortverhaal- en digbundels. Hy publiseer ook romans, onder sy eie naam, sowel as die skuilnaam S.E. Lessing. Verder is hy is ook 'n bekroonde kinder- en jeugverhaalskrywer en lewer hy ook 'n bydrae tot die Afrikaanse letterkunde deur middel van die onderskeie vertalings en samestellings waarby hy betrokke is.

George Henry Weideman is op 2 Julie 1947 op Cradock gebore as die laatlam van vier kinders in ’n onderwysgesin. Hy het ’n broer, Hennie, en twee susters, Marietjie en Fesia. Sy pa, Floris Johannes Weideman (1903–1986), was nie net onderwyser nie, maar ook boer, skrynwerker, kulkunstenaar en dramaturg. Sy ma was Johanna Catharina Hendrika Shaw (1914–1994). Saam met Hugo Gutsche lewer sy pa (in samewerking met sy ma) die liedjies "Hoe ry die boere", "Die kat kom weer" en "Bobbejaan-kleinspanlied", wat almal in die FAK-Volksangbundel opgeneem word, terwyl hy ook dramas soos "Klaas Droster" en "Rommelwerk" skryf. Floris het ’n groot liefde vir boer, maar wend hom telkens weer tot die onderwys vir ’n heenkome wanneer sy sporadiese boerderypogings misluk.

George begin sy laerskoolopleiding in 1952 op sy geboortedorp Cradock. Op die plaas De Novo, waar hy grootword, lees hy aand vir aand by lamplig klassieke verhale aan sy ouers voor. Wanneer die gesin in 1957 na ’n plaas tussen Modderrivier en Kimberley verhuis, help hy sy vader smiddae ná skool om blomplante te verkoop en kry as beloning een keer per week die geleentheid om ’n hele middag in die openbare biblioteek deur te bring. Hy gaan vanaf 1957 skool in Kimberley. Sy skryflus ontwaak in 1960 in standerd ses onder aanmoediging van dr. Jolly Jacobs, onderwyser aan die Hoërskool Adamantia in Kimberley, en sy eerste skryfpogings in standerd ses verskyn in die heel eerste jaarblad van die Hoërskool Adamantia. Reeds op hierdie stadium weet hy dat hy eendag gaan skryf. Van dertienjarige ouderdom kry hy ’n uitlaatklep vir sy kreatiwiteit deur telkens ’n skoolkoerant te begin, waar hy tegelykertyd die redakteur, drukker en grootste bydraer is. Die gesin vestig hulle in sy standerd sewe-jaar vir ’n rukkie in Clocolan in die Vrystaat waarna hulle verhuis na ’n besproeiingserf by Onseepkans aan die Benede-Oranje. Hy voltooi sy skoolloopbaan in 1964 aan die Hoërskool Namakwaland op Springbok, waar hy die skoolkoerant, "Die Namakwa", bedryf. In hierdie tyd reeds skryf hy talle gedigte oor sy streek, die Karoo, Noord-Kaap en Noordwes-Kaap.

Vanaf 1965 studeer hy verder aan die Universiteit van Pretoria, waar hy in die koshuis Sonop inwoon. Hier behaal hy die B.A.-graad met Afrikaans-Nederlands en Duits as hoofvakke in 1967 en die Hoër Onderwysdiploma in 1968.

Hy begin daarna in 1969 skoolhou op Fraserburg in die Karoo. Hier ontmoet hy Celién Nel, een van sy leerlinge, met wie hy in 1973 trou terwyl hy op Kenhardt skoolhou. Uit die huwelik word twee dogters, Melita (1983) en Siobhan (1988) gebore.

Hy sit sy studies deeltyds voort aan die Universiteit van Suid-Afrika en verwerf die B.A. Honneurs-graad met lof.

In 1971 word hy as senior onderwyser aangestel by die Hoërskool Nassau in Mowbray in Kaapstad en daarvandaan hou hy skool op Kenhardt. Na sy troue doen hy in 1974 aansoek vir ’n pos by die Hoërskool Framesby in Port Elizabeth, wat aan Celién die geleentheid gee om musiek en onderwys aan die Universiteit van Port Elizabeth te studeer.

In 1978 neem hy vir drie kwartale waar as junior dosent aan die Paarl Onderwyskollege en later dieselfde jaar aanvaar hy ’n pos as dosent aan die Windhoek Onderwyskollege. In hierdie tyd begin hy werk aan ’n M.A.-verhandeling. Hierdie studie is so omvattend dat dit spoedig ’n Ph.D.-skripsie word en in 1982 promoveer hy aan die Rhodes Universiteit in Grahamstad onder leiding van André P. Brink met sy proefskrif getitel "’n Ondersoek na aspekte van die verhouding tussen betrokkenheid en universaliteit in die literatuur". Hy is in 1975 ’n stigterslid van die Afrikaanse Skrywersgilde en woon op gereelde grondslag hierdie groep se berade by en word in 1986 tot voorsitter van hierdie liggaam verkies. Die jaarlikse beraad is daardie jaar in Windhoek gehou.

In 1981 word hy senior lektor aan die nuut gestigte Akademie vir Tersiêre Onderwys in Windhoek en beklee hier vanaf 1986 die pos van departementshoof en medeprofessor. In Namibië raak hy betrokke by die politiek en in Junie 1988 is hy lid van die eerste Namibiese afvaardiging wat met Sam Nujoma in Stockholm gaan praat. Weens asma-aanvalle van sy jongste dogter besluit die gesin om Namibië te verlaat en terug te keer na Suid-Afrika.

In 1989 aanvaar hy ’n pos by die Skiereilandse Technikon in Bellville, waar hy senior lektor is onder Abraham H. de Vries en die gesin in De la Haye in Bellville gaan woon. Hierdie pos beklee hy totdat hy in 1997 weens swak sig moet aftree. Hierna skryf hy voltyds, terwyl hy tussen 1999 en 2002 as inwonende skrywer en navorsingsgenoot belangrike publikasies lewer vir die Universiteit van die Oranje-Vrystaat. Hy is ’n stigterslid van die Afrikaanse tak van die skrywersorganisasie Pretoria PEN. In 2003 word hy uitgenooi na ’n internasionale jeugboekskrywersimposium in Antwerpen in België. Tydens ’n reis in Kroasië in April 2005 word hy so siek dat hy en sy vrou die reis moet kortknip en kort daarna word bloedkanker by hom gediagnoseer.

Van Oktober tot Desember 2005 lei hy saam met Elsa Joubert, Abraham H. de Vries en Leonard Koza ’n protesaksie teen die instelling van dubbelmediumonderrig aan die Universiteit van Stellenbosch. Hierdie aksie word opgevolg met ’n brief aan "Die Burger" waarin ’n versoek oor die taalkwessies aan die universiteit aan die Raad van die universiteit gerig word.

In 2006 lewer hy die D.F. Malherbe-gedenklesing oor "Die skrywer se verantwoordelikheid teenoor sy taal". Daarin benadruk hy dat skrywers nie net “intern” die taal moet dien deur letterkunde daarin voort te bring nie, maar ook bereid moet wees om “ekstern” weerstand te bied wanneer dit afgetakel word.

Hy is op Donderdag 28 Augustus 2008 in die Louis Leipoldt-hospitaal in Bellville oorlede nadat hy lank aan leukemie (bloedkanker) gely het.

Hy is een van die veelsydigste skrywers in Afrikaans en publiseer met goeie gevolg in al die genres. As jeug- en kinderboekskrywer verower hy al die belangrikste pryse, sy digbundels word goed ontvang en sy romans word eweneens met literêre pryse bekroon. Ook sy dramas en radiodramas verower talle pryse, terwyl hy etlike bundels kortverhale laat publiseer. Hy vertaal ook ander werke in Afrikaans, veral die geestelike romans van Walter Wangerin, soos "Die boek van God", "Die verhaal van Paulus" en "Jesus: ’n roman" asook Trevor Dennis se "Die Boek van alle tye: die storie van die Bybel".

Saam met Anastasia de Vries is hy samesteller van die bloemlesing "Nuwe stemme 1" wat in 1997 verskyn en waarin nuwe digters wat nog nie voorheen gebundel het nie, kans kry om gepubliseer te word. Hierdie is die eerste van ’n aantal soortgelyke bloemlesings, wat alreeds ’n hele aantal digters opgelewer het wat selfstandige bundels uitgegee het. Verder verskyn ’n menigte artikels en resensies van hom in vaktydskrifte en tree hy ook gereeld as spreker op by openbare geleenthede.

Vanaf standerd ses skryf hy gedigte en hy lê sy eerste manuskrip reeds teen die einde van 1963 (sy standerd nege-jaar) aan ’n uitgewer voor. Hy trek ook in hierdie tyd reeds aandag met sy deelname aan die radioprogram "Skrywers van die toekoms". Sy gedigte verskyn periodiek in letterkundige tydskrifte soos "Standpunte", "Tydskrif vir Letterkunde" en "Donga" en reeds op skool in die CSV-tydskrif "Ons bou".

Sy verblyf in die Noordweste is die vernaamste aanleiding tot sy jeugverse, wat gebundel word in "Hondegaloppie". Die titel van die bundel is ’n bekende woord in die Noordweste en verwys na ’n mengsel van bier, wyn en brandewyn. Die streek met sy mense, diere, plante en gesteentes en sy taalgebruik vorm die kern van hierdie bundel en die gedigte is merendeels ’n viering van die wondere van hierdie streek. Die bundel is dan ook ’n versameling van hoofsaaklik losstaande verse, sonder ’n dwingende bundel-eenheid, waarin veral die idiomatiese taal van die Griekwas en Namas ontgin word. Dit is hoofsaaklik ’n tipe volksgedig, sterk ritmies en klankryk, met ’n oog en oor vir die natuur en die lokale werklikhede.

In "Aan ’n spoelklippie van Aughrabies" skuur die spreker die eens dowwe klippie totdat dit vonkel en die prag van die waterval daarin gesien kan word. Hierdie klippie word dan simbolies van die stroom water wat seewaarts vloei, met die spel van klanke en eiename wat ’n eiesoortige bekoring aan die gedig gee.

"As die son" "kliplangs spring", wat gepubliseer word terwyl hy nog op universiteit is, sluit ten nouste by die tematiek van die eerste bundel aan. Daar is egter meer gebruik van ironie in die beskrywing van die streek as in sy debuutbundel, terwyl die knap woordspeling en sin vir humor opvallend is. Hierdie bundel is baie meer omvangryk as sy debuut, sonder dat daar veel variasie in toonaard en tema is.

"Legende van die watersoekers" kontrasteer hoe verskillende kulture na water soek, vanaf die swart toordokter en die waterwyser met sy mikstok tot die moderne geoloog met sy wetenskaplike hulpmiddele – maar die boorman laat slegs drie droë gate agter. Dit is eers as die boer op sy knieë gaan dat hy met die opstaan klam sand aan sy velbroek kry. "Soverby se lam" se ritme gee aanleiding tot die toonsetting daarvan as "Bella boklam" deur Louis van Rensburg. "Hongerjaar" beskryf kernagtig die impak van hierdie harde wêreld, met die mooi beskrywing van die ellende wat wit in die blom staan.

"Klein manifes van ’n reisiger" bou voort op hierdie fondament en bevat weer ’n aantal volksgedigte oor sy streek. Die gedigte het ’n sterk musikaliteit en is besonder klankryk, wat daaraan ’n positiewe uitkyk gee, al is dit steeds ’n jeugdige een. Soos die titel aandui word die reismotief wat later sy digkuns sal oorheers, hier ingelei. Die losstaande openingsgedig "Die wonderbaarlike terugreis van ’n orde vasberade digters" koppel die digterlike ambag met reis, waar die vreemde en gefantaseerde beleef word. Die bundel word in vier genommerde afdelings verdeel. Die eerste afdeling bevat liefdesverse, met "Ontdekkingstog (om met vuur te speel)" wat die opwinding en gevaar van liefde uitbeeld. Die tweede afdeling fokus op die bedreigende in die kontrei en behandel ook die pionierstema, soos in die sterk gedig "Droomreis na Ysland". Afdeling drie se oorheersende tema is die onsimpatieke stadsbestaan. "Oor die afsterwe van ’n man van ons groot stad" belig die eensaamheid binne ’n groot stad, met die mooi beeld van geboue wat soos grafstene uittroon. In hierdie afdeling is daar ook verse met eerste aanduidings van politieke gevoeligheid, met "En die wildernis sal blom soos van ouds, ’n oorwinningslied" wat intertekstuele verwysings na Van Wyk Louw en Breyten Breytenbach se werk insluit, soos die “smal swaard en blink” en “maer mense met groen truie”. Die vierde afdeling bevat reisverse. "So is die reis dan ’n begin en ’n einde" skakel weer met die openingsgedig in sy koppeling van reis met die digkuns.

"Hoera hoera die ysman" verbreed die tematiek om ook satire en politiek gevoelige verse in te sluit, terwyl hy al groter bewys lewer van sy woordvernuf en tegniese vaardigheid. Die ysman van die titel is die dood, wat alreeds die dubbelslagtige van die bundel illustreer, aangesien daar maar min is wat toegejuig kan word en wanneer dit gebeur, is dit meesal ironies. Hierdie digbundel het ses afdelings. Die eerste, "Woestynkruistog", bestaan uit slegs twee gedigte, waarin die natuur in sy dorheid en hitte, maar ook in sy kortstondige skoonheid en reën beskryf word. Die gedig "Pella lê ’n kruistog ver" is ’n hoogtepunt in die bundel, wat gestalte kry in ’n denkbeeldige gesprek omstreeks 1875 tussen Pella se eerste Romeins-Katolieke sendeling en sy reisgids. "Kenhardt – voor en na die reën" gee indrukke oor die barre landstreek. Saamgelees bevat hierdie twee gedigte benewens ’n reis deur die Noordweste landstreek ook die dimensie van die lewensreis op pad na die ewigheid. Die tweede afdeling, "Slagboom", bevat maatskaplik betrokke gedigte, waarin veral kommentaar gelewer word op die lot van anderskleuriges, met die gedig "By Kalkbaai roei die vissers uit" wat geslaagd is met sy treffende gebruik van die volkstaal en die vereenselwiging van die motor met sy vinne en die see. "Fin de partie" is ’n Franse beskrywing vir die slim sette van kaart- of skaakspelers om die teenstander te uitoorlê, waar die datum onderaan die titel, Kersfees tot Nuwejaar 1975–76, verwys na ’n tyd van Suid-Afrikaanse militêre betrokkenheid in Angola. Teen hierdie agtergrond is die kunsmatige viering van die Kersfees in ’n staat van oorlog ironies en word die kontras tussen vrede en oorlog selfs meer intens aangevoel. Die afdeling "Begrafnis en opstand" is geleentheidsgedigte met die Taalfees van 1975 en "Moerland" bevat meer persoonlike verse oor disfunksionele verhoudings tussen die land en mense en tussen mense onderling. In hierdie afdeling is "Blommekykers" tipies van die toeriste wat slegs belangstel in die kort jaarlikse blommeprag in Namakwaland en minder gepla is oor die inwoners wat in hierdie bar streek ’n lewe moet maak. "Hartland" bestaan uit liefdesgedigte, met "Sonder jou is my dae leeg" ’n gedig wat die spreker aan die afwesige geliefde vrou rig. Hier word sy eensaamheid gelykgestel met die droë landstreek waarin hy woon, met die geliefde se koms wat soos reën uitkoms sal bring en die landstreek (en hom) weer vrugbaar en produktief sal maak. Die gedigte in "Kougoed uit Kro en Kamiesberg" sluit aan by die kontreikuns van sy vorige bundels.

"Uit hierdie grys verblyf" ondersoek die verband tussen kuns en werklikheid en toon ’n groot tegniese vooruitgang met die afronding van die formele versvorm en die elegiese toonaard van die bundel. Die titel verwys na die lewe, die grys verblyf, waaruit daar sin gemaak moet word, wat tot kleur verwerk moet word en waaruit daar veral deur kuns ’n erfenis nagelaat moet word. Elemente uit die essensie van die lewe word ondersoek, soos die verhouding en aanraking met ander mense, die wêreld en die nabyheid van God. Die nabye wêreld, soos Afrika met sy mitiese onderbewussyn en die aktualiteit van eietydse gebeurtenisse word ook ondersoek. Die verse in afdeling 1 ("Nouliks") fokus op die hede, terwyl afdelings 2 ("Register") en 3 ("Homo faber") op die verlede fokus. Die ongetitelde vierde afdeling se gedigte is toekomsgerig. Hierdie indeling vanuit ’n tydsperspektief suggereer reeds die verganklikheid van alle dinge. Die bundel open met ’n opdragvers "(aan pa)", ’n indrukwekkende gedig wat bestaan uit die openingsreëls van die gedigte in die afdeling "Homo faber". In "Nouliks" fokus die gedigte op die kwesbaarheid en verganklikheid van die bestaan. Polities aktuele verse sluit in "Geskiedenisles" en "Homo ferox". Die afdeling begin en eindig met "Ars poetica" verse, waarin die digkuns se verganklikheid en die onsekerheid van die doel of teikengehoor daarvan betreur word. "Register" se gedigte het ’n elegiese toonaard en hier is dan ook vyf lykdigte, gerig aan die kunstenaar Salvador Dali, die musikant Liberace en die akteur James Dean en aan ’n onbekende boervrou en kluisenaar. Hoogtepunte hier is die ballade "Lied vir Johnny se vrou" en die volkse herinneringsvers "Ek kan nie meer my oë sluit nie". "Swane op ys" is die uitbeelding van die rampspoedige besluit om te lank te wag voordat aksie geneem word, met die slotstrofes wat subtiele toespeling op die rassekwessie is met die verandering van wit na git (swart). "Homo faber" bevat gedigte oor die digter se pa, aan wie die bundel in die openingsgedig opgedra is. Die laaste afdeling sluit af met twee hoopvolle verse opgedra aan die vrou ("En nou het alles winter geword" en "Sug") en een opgedra aan die kind ("Bibliogliewe").

"Pella lê ’n kruistog ver" is ’n eie keuse uit hierdie digbundels, waarvoor hy van die gedigte hersien en verwerk. Die bundel word afgesluit met ’n bespreking van sy poësie onder die titel "Kruistog: ’n agternawoord oor my verhouding met die poësie".

In "’n Staning onder sterre" suggereer die titel reeds die inhoud van teenstelling en saamvoeg van tydelikheid en ewigheid, die lokale en kosmiese, die alledaagse en die wonderbaarlike. Die gedigte word hoofsaaklik geplaas in Namakwaland en die Richtersveld en die mense, hulle name en die natuur van daardie streek. Hierteenoor staan die son en die ganse melkweg en die besef dat die mens vir hom ’n plek tussen die sterre kan verwerf. Gedigte oor die digkuns word in die eerste afdeling onder die titel "Verbeelde paradys" versamel. "Skepping" beeld die wisselwerking tussen die natuur en die digkuns uit, met die koue digkuns wat afsteek teen die warmte en verskeidenheid van die natuur, maar tog ’n ooreenkoms daarmee toon in sy skeppingsarbeid. "Koloniale diskoers" weerspieël die onsekerheid oor die verblyf- en eiendomsreg van die paradyslike skepping. Die tweede afdeling heet "Ouma Baai" en bevat gedigte oor die ouma en ook jeugherinneringe. Die merkwaardige persoonlikheid van Ouma Baai word in opeenvolgende gedigte beskryf, wat ten spyte van haar uitgebreide daaglikse verpligtinge steeds weetgierig en avontuurlustig gebly het. "Plaaswerf" is gedigte oor die gewone, waarin telkens die uitsonderlike ontdek word. Hierdie afdeling bevat ook vrye vertalings van enkele gedigte van Norman MacCaig. "’n Doodgewone dag" beskryf die normale van buitengewone dinge en die uitsonderlike van die gewone. Dan word in gedigte soos "Varkhok", "Handpomp" en "Ramkamp", wat doodgewone aardse dinge as objek het, steeds die teenwoordigheid van drome en emosies geskets. Die vierde afdeling is verse oor die Boesmanlandse kontrei onder die titel "Anderkant Blomveld-se-vlei". Die natuurlike omgewing word hier gestel teen die kunsmatige en omgewing-vernietigende moderne leefwyse. "Skrywelekkers" se titel verwys na die harde lekkers met boodskappe wat daarop geskryf staan. Hierdie afdeling bevat hoofsaaklik liefdesverse. Die twee gedigte in "Plaaswysies" het klank as tema. Een van die knapste afdelings van die bundel (onder die titel "Variasies: tussen son en sand") word gewy aan ’n gesprek met die Suid-Afrikaanse Engelse skrywer W.C. Scully se neerbuigende kommentaar op die noordelike “Trek-boers” in sy boek "Between sun and sand", waarin Weideman telkens digterlik op ’n aanhaling uit hierdie werk reageer. Die slotafdeling is "Elegiese variasies" met huldigings aan afgestorwenes, waarin veral die gedig "Selfgemaak", oor die digter se vader wat self sy eie doodskis maak, ontroer. "Verskombuis" is ’n kookboek met ’n kombinasie van eie resepte en gedigte oor kos en bestanddele. Die resepte is opgedeel in afdelings wat die dag se verloop volg, vanaf ontbyt (doudagdisse) tot met die poedings na aandete (agteroppies).

Sy gedigte word in verskeie versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Digters en digkuns", "Nuwe verset", "Die mooiste Afrikaanse liefdesgedigte", "Die dye trek die dye aan", "Goudaar", "Kraaines", "Honderd jaar later", "Woordpaljas", "Die goue vreugde", "Voorspraak" en die "Versindaba" bundels wat jaarliks na hierdie fees uitgegee word. Hy publiseer ook gedigte in tydskrifte, waaronder "Standpunte". By verskeie geleenthede lees hy van sy gedigte in die openbaar voor, onder andere by Versindaba op Stellenbosch. In 2006 kry hy by die Versindaba by die Universiteit van Stellenbosch die Akkertoekenning vir iemand wat besonder baie in sy loopbaan doen om die Afrikaanse digkuns in die breë te bevorder.

Na sy dood verskyn die CD "Doepa!", waarin van sy gedigte voorgelees word en sommige ook getoonset is en hy self ook sommige van sy gedigte voorlees. Weens die musikaliteit daarvan word sy gedigte gereeld getoonset en sy gedig "Bella is ’n bielie van ’n boklam" word as lied baie gewild.

Weideman se dramas spreek feitlik sonder uitsondering aktuele kwessies aan. Maatskaplik-sosiale kwessies soos rasseverhoudinge, die impak van onreg, sosiale wanpraktyke, die futiliteit van geweld as oplossing vir politieke probleme, asook grondhervorming, staan sentraal in ’n aantal van sy dramas en sy oeuvre sou dan ook as oorwegend protesteater getipeer kon word. Reeds op universiteit skryf hy die ongepubliseerde drama "Man op die treinspoor". Gedurende sy verblyf in Namibië skryf hy drie maatskaplik-sosiale dramas, "M29", "’n Smeerige geskiedenis" en "Gyselaars", wat onderskeidelik in 1986, 1987 en 1988 met groot sukses tydens die ATKV se Kampustoneelfeeste opgevoer word, asook deur die Departement Drama van die Universiteit van Namibië.

"M29" se titel is gekies na aanleiding van die gedwonge verskuiwing van etniese groepe onder die apartheidsbeleid in Suidwes-Afrika (tans Namibië). Verskillende etniese groepe is in verskillende blokke in woongebiede geplaas, met erwe wat aangedui is met ’n letter (wat die etniese groep soos byvoorbeeld Damara of Herero aandui, met syfers vir die erfnommer. M29 verwys dan na erf nommer 29 vir die etniese groep “Mens”. Die drama spreek die sosio-politieke kwessies van die Namibiese samelewing onder Suid-Afrikaanse beheer. Die interteks is met die towenaar Merlyn-legende uit die Middeleeue. Merlyn se leerling Ambrosius toor per ongeluk sy meester in ’n boomstam vas, maar is nog nie kundig genoeg om hom weer te bevry nie. As straf word hy na moderne wêreldkrisisse gestuur om ’n towerformule te vind wat die wêreld se ellendes kan genees. Telkens word hy egter met oorloë en menselyding gekonfronteer en sterf dan as sondebok. Die inwoners van die township Smartie Town vind Ambrosius in verbande toegedraai op Erf M29. Hulle vermoed dat hy Broertjie is, die kind van Abram en Eva, wat op M29 gewoon het en tien jaar tevore as vryheidsvegter verdwyn het. Ander karakters is onder andere die opvoedkunde-student Benjy en Sylvester. Die drama eindig waar Ambrosius (of Broertjie) vasgebind word aan Penny, Eva se kleinkind, en hulle met motorbande om die nek op die punt is om deur die regime-ondersteuners op die halssnoermetode vermoor te word. So word uiting gegee aan die drang om die boodskapper (Ambrosius as bemiddelaar van die konflik) te vernietig as die waarheid van die boodskap nie aanvaar wil word nie.

"’n Smeerige geskiedenis" is ’n vervolg op "M29" wat afspeel sewe jaar na die gebeure in "M29". Die titel is ’n verwysing na die aanranding van die sendeling Frans Smeer in 1904. Die karakters van M29 stig nou Club-M29, wat op dieselfde erf repeteer aan ’n toneelstuk onder Benjy se regie. Ambrosius keer terug as Voete, ’n soort hofnar. Die rebel Sanna, die wit filantroop Babs en Slôwes, verteenwoordiger van die regime, is nuwe karakters. Die drama eindig wanneer Slôwes in die repetisie ingetrek word en so gedwing word om die situasie te konfronteer eerder as om dit te ontken. "M29" en "’n Smeerige geskiedenis" word in 1989 onder die titel "Tweesprong" aan De Jager-HAUM voorgelê vir publikasie, maar word eindelik afgekeur weens die swak verkope van dramas in die algemeen, al word "M29" deur Dalro gepubliseer.

"Gyselaars" handel teen die agtergrond van die politieke onrus van die tagtigerjare, maar word gesitueer ’n paar jaar die toekoms in. Dr. Black is ’n psigiater wat alternatiewe metodes vir behandeling van sy getraumatiseerde pasiënte gebruik. Hy huur ’n saal in ’n gebou, waarbinne hy sy pasiënte lei in rolspel van die oorsaak van hulle probleme, waaruit dit blyk dat sommiges betrokke was by onreg wat op verskillende vlakke in die samelewing gepleeg is. Buite die gebou in die straat is daar terselfdertyd politieke onrus, waarby sommige van die karakters in die gebou belang by het. Daar is ook drie akteurs binne die spel, gehuur om dr. Black met die rolspel te help, met twee van hulle wat eintlik aktiviste is en die res van die karakters dan as gyselaars aanhou. Die klimaks kom wanneer een van die pasiënte noodgedwonge die spreker in die straat buite skiet, waarna die ambulans opdaag en daar sprake is dat die gyselaars in die gebou met gifgas vermoor sal word. In die drama word geïllustreer dat rewolusie ’n proses is wat nooit afgehandel word nie en dat eiebelang die gemeenskaplike belang gedurig in die agtergrond sal druk, wat die wêreld ’n oorwegend liefdelose plek maak.

Ander vollengte dramas uit hierdie tyd is "Soos voëls op koringlande" (1990) en "Herberg van die wit madonnas" (1991). "Soos voëls op koringlande" se titel verwys na die voëls wat weggejaag word uit die boer se lande, maar dan doodgewoon op ’n ander plek gaan sit want hulle moet iewers wees. Die drama ontstaan as werkwinkelproduksie op aanvraag van Franklin Sonn, rektor van die Skiereiland Technikon. Die versoek is om ’n drama te skep waarbinne die behoeftes en wense van die breër Suid-Afrikaanse samelewing op die verhoog uitgebeeld word. Die Ouditorium van die Technikon word met die opvoering van hierdie drama in 1991 ingewy. In nege tonele word die lotgevalle van ’n plakkersgesin uitgebeeld. Die grond het voorheen aan die stamvader, Wisdom, behoort, maar is deur die regering onteien en daarna vir verskillende doeleindes gebruik, totdat dit gesoneer word vir nywerheidsontwikkeling. Die plakkers eis hulle grond terug en hulle pogings om die stootskrapers te keer en hulle woonplek te beskerm, vorm die kern van die drama. Die drama het benewens realistiese ook surrealistiese elemente, met een van die karakters wat soos ’n Rip van Winkel dertig jaar lank geslaap het en dan in ’n nuwe Suid-Afrika ontwaak, terwyl die einde met die disintegrasie van die stootskrapers en die uitdeel van kerse as simbool van hoop ook surrealisties is. Die drama toon aan dat die verwagtinge, gevoelens en drome van mense dieselfde is, ryk of arm, en dat die behoud van menswaardigheid van almal die belangrikste doelwit behoort te wees.

"Herberg van die wit madonnas" het as tema die regstel van ongeregtigheid. Dit word in 1991 opgevoer met die inwyding van die Aula op die Skiereiland Technikon kampus. Alice verlaat as swanger sewentienjarige meisie haar geboortedorp, Leliepan, nadat sy en haar pa uit die gemeenskap geskuif is oor haar toestand. Ná 25 jaar keer sy as die fortuinverteller Madame Rosita saam met haar dogter Eunice terug na die dorp en bly in die hotel wat aan Basjan (B.J.) (die vader van Eunice) behoort. Haar doel vir die terugkoms is om wraak te neem op B.J. en hom tot verantwoording te roep. Die datum is reeds bepaal, want hulle verjaar op dieselfde dag. Hy herken haar nie en gee haar toestemming om haar karavaan op die hotelperseel te parkeer en vandaar haar kliënte te bedien. Die sentrum van die aksie is rondom die handpomp, wat met bloudraad toegedraai is om te voorkom dat iemand die giftige water daarvan inkry en terselfdertyd ’n metafoor word van die toesmeerdery van die onreg wat Alice en ander aangedoen is. Dit blyk dat die kelner Boesman ook een van B.J. se buite-egtelike kinders is en sonder dat hulle besef dat hulle halfbroer en -suster is, raak hy en Eunice danig met mekaar. Daar word die aand van B.J. se verjaarsdag groot partytjie gehou, waartydens Alice vir B.J. as waarsêer die dorpsbewoners se geheime ontbloot. Dan speel sy vir B.J. die dodemars. Wanneer eindelik, lank na middernag, net Alice, Eunice en B.J. oorbly, speel hulle vir B.J. ’n toneel en betrek hom daarby, wat hom laat besef dat hy die giftige water van die handpomp saam met sy whiskey gedrink het.

Sy eerste eenpersoondrama is "Die laaste ure van meneer Fabricius, of, Asiel", wat hy spesiaal vir die bekende akteur Mees Xteen skryf. Hierdie stuk word vir die eerste keer in 2000 in die Sterrewagteater in Bloemfontein opgevoer. Dit speel af in die negentigerjare van die twintigste eeu in Suid-Afrika, waar in die nuwe Suid-Afrika dit moeilik is om enigeen te vertrou. Hoewel daar net een akteur is, vertolk hy verskillende rolle. ’n Akteur bevind hom in ’n sielsieke-oord nadat hy die laaste ure van meneer Fabricius meegemaak het. Fabricius was ’n lojale staatsamptenaar wat in besit gekom het van inkriminerende inligting wat sekere ministers se betrokkenheid by moord en korrupsie bevestig. Die akteur word gehuur om uit te vind of Fabricius wel oor die inligting beskik en of hy beplan om dit bekend te maak. Fabricius sterf egter gewelddadig in die teenwoordigheid van die akteur, wie se lewe nou ook in gevaar is oor wat hy weet. In die drama word die akteur aangemoedig om meneer Fabricius se laaste ure voor sy medepasiënte (sy gehoor) uit te speel. In hierdie aktuele stuk word die morele waardes van mense in magsposisies bevraagteken en die universele vraag gevra van wie vertrou kan word. Die sielkundige impak en stres van leuens teenoor waarheid, geheimhouding teenoor openbaarmaking en werklikheid teenoor illusie word ondersoek.

"My plaas se naam is Vergenoeg" speel af tydens ’n Kommissiesitting waarin bepaal moet word of die eertydse plaashulp, Grace Boois, die reg het om haar seun Whitey op die plaas Vergenoeg te begrawe. Die geskiedenis en die hedendaagse aktualiteit van rasseverhoudinge en wedersydse vooroordele word hier ondersoek, asook kwessies van grondhervorming. Grace is sewe jaar tevore van die plaas verjaag nadat Whitey se pa, Ouboet Veldsman, in ’n plaasbrand gesterf het. Die eienaar, Jan Veldsman, grond sy argumente op kaart en transport, terwyl Grace haar argumente grond op historiese oorwegings. Terselfdertyd eis die diere van die veld ook grond en hulle eis neem die vorm aan van ’n reeks tonele wat gelyktydig op ’n ekstra bo-verhoog plaasvind, waar hulle die gebeure op die verhoog naboots of daarop kommentaar lewer. Die diere se kommentaar wentel veral rondom die mens se selfsug en vernielsug, waardeur die aarde vernietig word en waardeur die mens se alleenregte op grond betwis word. Hierdie drama maak sy debuut by die Klein Karoo Nasionale Kunstefees in 2004, waarna die eerste Sanlamprys vir Afrikaanse teater daaraan toegeken word. Twee fragmente uit hierdie drama word reeds in 2003 in "Tydskrif vir Letterkunde" gepubliseer.

Hy is die samesteller van die versamelbundel "Alles op die spel", waarin jeugdramas opgeneem word, insluitende sy eie "Die saalspook" en "Wees", wat eweneens verskeie kere suksesvol opgevoer word. "Die saalspook" handel oor ’n klomp kinders in ’n skoolsaal wat ’n toneelstuk oor lugbesoedeling repeteer. Die hele saal ruimte, verhoog en ouditorium, vorm deel van die speelruimte van die teks sodat die gehoor direk binne die aksie geplaas word. Die karakters wag op ’n afwesige lid van die toneelstuk, Markus, wanneer die lig skielik afgaan en ’n “ongewone spook” opdaag. Binne hierdie drama word die temas van die rol van die skrywer en kuns in kommunikasie, natuurbewaring en die bonatuurlike aangespreek. "Wees" speel in ’n weeshuis af op die vooraand van ’n vakansie. Die gelukkiges het ’n vakansiehuis gekry waarnatoe hulle kan gaan, die ander moet in die weeshuis agterbly. Die titel verwys aan die een kant na die wesies in die weeshuis, maar aan die ander kant die kinders wat soek na beter en kinders wat soek om iemand te wees en om te behoort. Die konflik ontstaan omdat die skynheilige Muis geld steel en dan vir Tjoppie beskuldig van die misdaad, wat as gevolg daarvan na ’n verbeteringskool gestuur word. In die epiloog is die volwasse Muis ’n stadsbeplanner. Hy is nou ’n suksesvolle beroepsman, maar sy verlede gooi steeds ’n donker skaduwee oor sy lewe. Temas wat in die stuk aanwesig is sluit in verraad, vriendskap, verval, maatskaplike probleme, seksuele molestering en groepdruk.

Hierdie drama was eers ’n kortverhaal wat in "Tuin van klip en vuur" verskyn het en deur Shirley van Jaarsveld vir die verhoog bewerk is. Die drama verower in 1994 die eerste prys tydens die Jeugdramafees in Port Elizabeth, waar dit deur die leerlinge van die Hoërskool Framesby opgevoer is. Sy kinderboek "Die geel komplot" word ook tot drama verwerk en dit word in 2005 deur die Universiteit van Kaapstad se dramaskool opgevoer.

Hy skryf ook verskeie radiodramas wat op Radiosondergrense uitgesaai word. "Sneeu" word op 1 Oktober 1996 uitgesaai. Die jong joernalis Gisela Kirst trotseer sneeubedekte plaaspaaie om ’n laaste onderhoud met die bejaarde skrywer Abel Olivier te gaan voer. Abel se verlede word broksgewys onthul, waaruit die vermoede ontstaan dat hy Gisela se moeder vermoor het omdat sy hom afgepers het oor die kind (waarskynlik Gisela) wat sy verwag het. Die spanning laai op wanneer Abel in die onderhoud vertel van die roman waaraan hy werk, waarin ’n joernalis by ’n kunstenaar gaan bly om uit te vind hoe sy kop werk. Hy is egter nog op soek na ’n gepaste einde, wat afspeel op juis so ’n aand as hierdie een. Die drama word afgesluit met ’n radioberig waarin die omroeper berig van die dood van Gisela op die sneeubedekte paaie van die Karoo. In hierdie drama word dit gou duidelik dat Gisela nie net ’n storie soek by Abel nie, maar dat sy ook op soek is na die waarheid omtrent haar moeder se dood, wat van die drama beide ’n speurverhaal en ’n riller maak.

"Lig" verower in 2000 die derde plek in Sanlam en Radiosondergrense se jaarlikse radiohoorspelwedstryd en is op 24 April 2001 uitgesaai. Hierdie drama bewoord die verganklikheid en weerloosheid van die mens, met veral die verhouding tussen ouer en kind en wedersydse aanhanklikheid wat ondersoek word. Jess is ’n jong kankerlyer wat vanaf die platteland na die stad kom vir behandeling. Hy woon tydelik saam met sy ma, Megan de Wee, in ’n woonstel. Megan is vervreem van Johnny, Jess se pa. Langs hulle woon die blinde oom Salmon, wat daarop hoop dat sy seun Frans hom sal kom haal om in Kanada by hom te kom bly. Jess en sy ma word verras met ’n besoek deur Johnny, wat in die stad is om ’n Porsche vir iemand te kom afhaal. Om Jess op te beur, neem hy hom vir ’n rit in die Porsche. Terwyl hy nog by Jess en sy ma kuier, vererger Jess se toestand en word hy met die ambulans hospitaal toe geneem, waar hy sterf.

"Sand" verower in 2003 die Sanlamprys vir die beste radiodrama en in 2006 ken die Akademie ’n erepenning vir Afrikaanse radiodramas aan hierdie drama toe. Dit word op 11 Mei 2004 die eerste keer uitgesaai. Die titel verwys na sand wat alles toewaai en bedek en gedurig beweeg en rondskuif. Dit is onstandvastig en onbetroubaar en vorm saam met die gedurige wind ’n mistroostige atmosfeer. Dit is ’n spanningsdrama, waarin die sielkundige impak van onreg op die mens ondersoek word, met motiewe soos gierigheid, wraak en selfsug wat ook aangeraak word. Petra en haar ma Ragel woon op die afgeleë plaas Waaisand in die dorre streke van Namibië naby Sossusvlei. Petra se pa het weggeloop toe sy nog ’n baba was en sy koester steeds ’n wrok teen hom oor hierdie verraad. Sy verwag dat hy tog eendag sal terugkeer, soos ’n misdadiger terugkeer na die toneel van die misdaad. Twintig jaar later kom ’n sekere Herman by die plaas aan, op soek na ’n potjie robyne waarvan die triekster-figuur, die swerwer Sysie, hom vertel het. Petra lê hom voor en skiet hom dood, waardeur ’n onreg van die verlede reggestel word en die bewyse deur die sand toegewaai word. Op knap wyse word die temas versterk deur die simboliek, byvoorbeeld robyne met bloed, waar die robyne vir Herman nie die geluk bring waarna hy soek nie, maar die dood.

"Moord in die ateljee" wen in 2005 Sanlam en Radiosondergrense se radiodramakompetisie en word op 9 Mei 2006 uitgesaai. Dit is ’n kombinasie van ’n intrigeverhaal en speurverhaal. Die omroeper van Radio Sonbesie, Sarel Malan, word vermoor tydens ’n uitsending. Dit blyk dat hy ’n moord verwag het en deur sy keuse van musiek vir die program die speurders op die spoor van die skuldige wou sit. ’n Tweede moord op sy vrou Maryna word afgeweer wanneer die moordenaar op heterdaad betrap word. Daar is tot die einde onduidelikheid oor wie die moordenaar is, veral nadat die konflik tussen die Bothas en die Malans, die luisteraars en die omroepers en die omroepers onderling en met die radiostasie se eienaar uitgewys is. Die skuldige blyk eindelik die naïewe rykmansdogter en sekretaresse van Radio Sonbesie, Nadia, te wees. Nadia het ’n verhouding met die omroeper Ben Bruwer, wat in ’n magstryd met die Malans gewikkel is. Sy beweer dat sy voorheen by die sielkundige hospitaal gewerk het, maar dit blyk dat sy ’n pasiënt daar was. "Die bode" behaal in 2007 ’n derde plek in die Sanlam Radiosondergrense radiodramakompetisie. Hierdie drama handel oor die wroeging van iemand wat iets gedoen het waaroor hy baie spyt is en dan daarmee moet saamleef.

Sy radiovervolgverhaal "Soekers" word in 2006 op weeksmiddae oor radiosondergrense se senders uitgesaai. Hierin word gefokus op twee gesinne in Kaapstad. Die skrywer Gawie Malan sukkel om alledaagse dinge te verwerk, terwyl sy vriend Johnny Mowers ’n speurder is in die Polisie en sy vrou ’n maatskaplike werker. Uit die aard van hulle werk kom hulle met allerhande sosiale probleme te doen, wat vererger word deurdat die Malans se seun nie goeie oordeel het wanneer dit by die keuse van vriende kom nie.

Op prosagebied publiseer hy reeds in 1965 ’n kortverhaal in "Die Perdeby", studentetydskrif van die Universiteit van Pretoria. Die verhaal beeld die verbittering en ongeloof van ’n jong werker op sy motorfiets uit, waarna hy as “godslasteraar” gebrandmerk word. Hierna verskyn ’n aantal kortverhale in letterkundige tydskrifte.

Hy debuteer dan met die knap kortverhaalbundel "Tuin van klip en vuur", waar die tuin ’n geslote ruimte verteenwoordig en dus perke en grense stel, maar ook tekenend is van groei. Die klip en vuur is egter nie tipies van ’n tuin nie en spreek eerder van konflik en krisis. Daar is dus ’n aantal grensverhale en ander verhale waar hierdie temas aangespreek word en waarin sommige van die verhale die dood en lewe letterlik die grens of perk is wat gestel word. Die slim gebruik van ironie is ’n besondere sterkpunt in die verhale. In "Terminus" agtervolg ’n owerspelige privaatspeurder byvoorbeeld ’n bejaarde man wat deur sy vrou van ontrouheid verdink word, net om agter te kom dat hy eintlik self ’n afspraak met die dood het. "Gelykenis" is ’n grensverhaal, waar die kapelaan en die verteller-skrywer die aard van menswees in ’n verskeurde wêreld teenoor die skrywerskap stel, waar die boeke beskutting bied teen die aanslae van die lewe. Daar is kommentaar op ’n voorval waarin ’n medesoldaat deur die skoolkinders vermoor word aan wie hy onderwys gee. Sy boodskap was die gelykenis van die landbouers in Markus 12: 1-12, waar die landbouers die seun van die eienaar doodmaak en uit die wingerd gooi. In die moord sny die kinders ’n jong varkie oop en sit dit op die hekpaal in die vorm van ’n kruis neer, wat geïnterpreteer kan word as ironiese verwysing na die soldaat as ’n Christus-figuur, waar die vark ook hierdie gelykenis ontmitologiseer. "’n Tuin van optelglas" beeld op skrynende wyse die verhouding uit tussen die twee uitgeworpe karakters Janie en Naas. Hulle verwerk hulle pyn deur ’n tuin van brokstukke aan te lê wat hulle eie paradys word. Die gebreekte porseleinvaas wat Naas se pa in sy woede stukkend gegooi het (simbool van die verbrokkelende huwelik) word ’n geskenk aan Janie, waarmee sy die tuin kan ophelder en deur kreatiwiteit iets wat stukkend was weer in ’n nuwe, mooier geheel kan omskep. Die skrywer raak ook subtiel die kleurbeleid aan, waar veral die verhaal "Die laatlam" ’n kragtoer is. ’n Vooraanstaande egpaar vind uit dat hulle dogter op universiteit swanger geraak het. Die moeder stuur die dogter weg Kaap toe en begin met verloop van tyd haar eie klere aandik sodat mense moet dink dit is sy wat swanger is. Twee maande voor geboorte gaan sy dan self Kaap toe, maar wanneer die baba gebore word, is hy nie blank nie. "Wees" se titel verwys na die weeskind, maar ook veral na die syn (“om te wees”). Om werklik te lewe moet die mens vrede kan maak met sy verlede en die skuld daaraan verbonde. As dit nie slaag nie, bly hy steeds op figuurlike wyse ’n weeskind. Hierdie verhaal word later suksesvol tot ’n jeugdrama omskep. In 1984 is "Tuin van klip en vuur" op die kortlys vir die toekenning van die Louis Luyt-prys.

Dit word opgevolg met die bundel "Die donker melk van daeraad", waar die bundel ’n hegte eenheid vorm rondom die deurlopende tema en bundeltitel, wat verwys na die skarabee of wondersteen wat die kleur van die nag het net voor die dag breek. Die skarabee was ook draer van stories en geskiedenis, sodat die titel ook verwys na stories in die algemeen en die steen en stories dus aan mekaar gelykstel. Die sterk storiemotief word versterk deur die subtitel van die bundel, "Oustories en nuwe stories", en die motto van Eriwetsky, “Al wat sin maak van die lewe is stories”. Die bundel word opgedra aan die skrywer se moeder asook Elsie en Ruiter van Onseepkans. Die verhale is almal in die vorm van eerstepersoon vertellers (waarin Elsie, Ruiter en die Hongaarse vlugteling prominent is) en ondersoek in besonder die skadukant van die mens se psige en besin oor die aard van die vertelkuns. Bonatuurlike magte en alledaagse ervarings word saamgesnoer in ’n meesleurende leeservaring en daar is ’n sterk bundeleenheid en innerlike verband tussen verhale deurdat dieselfde karakters telkens in ander omstandighede opduik. Onderliggend aan die verhale is die sentrale geloof dat stories al is wat sin kan maak van die lewe en dat alle stories daarom in minder of meerdere mate waar is. Die vertelkuns is dan ook ’n tema in feitlik al die verhale. Die 31 verhale in die bundel word in nege (heilige getal in Boeddhisme) afdelings verdeel, met nege wat ook vrugbaarheid suggereer.

"Newelig" is letterlik dynserig en dus half-versluierd, wat aandui dat die verhale self nie onmiddellik duidelik is nie. In die bundel val die lig op uiteenlopende gebeure uit verskillende tydperke, streke en agtergronde. Hy maak gebruik van ’n veelvoud vertellerstemme, vanaf ou mans tot jong meisies. Temas soos liefde, onreg, ontnugtering, wraak en vergelding word aangeraak, terwyl die lyne tussen goed en kwaad, waarheid en leuens, raaisels en onthullings soos ’n goue draad deur die stories loop. Die somtyds achronologiese vertelling, vermenging van tydsperiodes en die onvermoë van vertellers om die verhale koherent te verhaal, versterk die rol van herinnering en onbetroubaarheid van die geheue. Terselfdertyd verseker dit dat daar nie maklike afleidings gemaak kan word nie en bly die leser agterna steeds nadink. ’n Hoogtepunt is die verhaal "Loop soek vir my ’n mens!" ’n Wewenaar-pa met ’n klomp kinders om te versorg en werftake wat nie gelos kan word nie, stuur sy veertienjarige seun om vir hom ’n mens (nie vrou nie) te gaan soek, wat hom as lewensmaat kan bystaan. Een van die eienskappe van Weideman se werk is dat daar dikwels ’n magiese element teenwoordig is, wat veral opvallend is in hierdie bundel.

"Bloujare se stories" bevat onpretensieuse stories, waarvan meeste voorheen in "Tydskrif Rapport" verskyn het. Die “bloujare” van die titel verwys na jare wat ver in die verlede lê. ’n Aantal verskillende vertellers vertel hierin stories oor die mense en eienaardighede van die Noordwes-streek, feitlik altyd met humor en baie keer met ’n goeie skeut spekskiet daarby.

Verskeie van sy kortverhale word voorgeskryf, onder andere "Die muisvoëls en die vyeboom" en "Angie word ’n gangster. ’n Fairytale".

Sy kortverhale word in skoolbloemlesings en ander versamelbundels opgeneem, insluitende "Blommetjie gedenk aan my" en "Wys my waar is Timboektoe", beide onder redaksie van Hennie Aucamp; "Die Afrikaanse kortverhaalboek", "Steekbaard" en "Uit die kontreie vandaan", almal saamgestel deur Abraham H. de Vries; en "Keerpunt" saamgestel deur Linda Rode en Jakes Gerwel. Hy publiseer ook kortverhale in verskeie letterkundige tydskrifte, insluitende "Tydskrif vir Letterkunde" en "Boeke-Insig".

Sy eerste roman is "Die onderskepper" (met die subtitel "Die dorp wat op ’n posseël pas"), wat afspeel op die dorp Salpeterput in die middel van Suid-Afrika, in die laaste veertig dae van die twintigste eeu. Salpeterput se mense maak tesame ’n mikrokosmos van die samelewing uit, terwyl die dorpsuitleg rondom ’n toegemesselde put simbolies is van die dorre en geestelik onvrugbare gemeenskap. Die verteller van die verhaal en ook die onderskepper van die titel is die posmeester, Arend Visser, wat briewe oopstoom en lees en sodoende feitlik alles weet van die mense en wat op die dorp aangaan. Amper vyftig jaar gelede is die mooi Helena “Sybokkie” Sybrandse op die dorp vermoor (waarskynlik weens haar verhouding met iemand van ’n ander ras) en veertig dae voor die eeuwending kom ’n brief van haar op Salpeterput aan. Sy het dit aan haar suster geskryf, maar die brief is nooit afgelewer nie en vind nou eers sy weg terug na die oorsprong. Terselfdertyd daag ’n prokureur uit die buurdorp op met die nuus dat Joachim von Niemeyer, ’n boorling van die dorp wat almal gedog het in die oorlog gesterf het, agt en twintig miljoen Duitse mark aan die dorp bemaak. ’n Derde van die bedrag sal gaan aan diegene wat die ware geskiedenis van die dorp in ’n kunswerk uitbeeld en terselfdertyd die onreg en skandes van die verlede bieg en bely, sodat dit uitgewis kan word. Arend weet deur sy onderskeppings dat elkeen iets het om te bely en so kom daar ontboesemings van geheime liefdesverhoudings, aborsies, diamantsmokkelary, politieke misdrywe en moord. Die daaropvolgende geskarrel beeld die kunstige wat in elkeen skuil uit, terwyl die samewerking tussen almal op die dorp oor kleurgrense en ander verskille heen lei tot die genesing wat vir almal kom. Van die enorme erflating word nie weer gehoor nie, maar die nuwe millennium breek aan, die droë put begin weer water gee en daar is versoening en genesing in die gemeenskap. "Die onderskepper" verower in 1997 ’n tweede prys in "De Kat" en Sanlam se romankompetisie. Dit word in 1998 met die W.A. Hofmeyr-prys bekroon en is in dieselfde jaar op die kortlys vir die toekenning van die M-Net-prys.

"Draaijakkals" beskryf die jeug van die antiheld en amper-dwerg Nicolaas Alettus Lazarus (bygenaamd Vossie) in die tradisie van die ou-Spaanse “skelmroman”, waar die held terselfdertyd ’n skelm en randfiguur in die samelewing is. Die titel dui op ’n skelm karakter wat op sy spoor terugdraai om dan sy agtervolgers van agter te bekruip. Die hoofpersoon, ’n weeskind wat nooit sy vader geken het nie, se omswerwinge op soek na sy herkoms en wie sy vader was, word beskryf as ’n soeke na identiteit. Identiteit word egter aangebied as iets wat nie êrens in die verlede te vinde is nie, maar gevind word in stories en deurentyd nuut aanmekaar geweef moet word. As gevolg van sy omstandighede word Vossie ’n oorlewingskunstenaar en hier word hy gementor deur George McLachlan Lazarus (Uncle) saam met wie hy sy reise aanpak. Uncle se vindingrykheid en wysheid gee besondere kleur aan hierdie roman. Die gebeure speel af in die Onderveld (Noord-Kaap, Betsjoeanaland, Duitswes) tussen 1913 (na die aanvaarding van die Landswette wat bepaal wie watter grond mag besit) en 1940, waardeur ’n alternatiewe geskiedenis van die streek geteken en subtiel politieke kommentaar gelewer word. Die ATKV-prys en die M-Net-prys word in 2000 toegeken aan "Draaijakkals".

Onder die skuilnaam S.E. Lessing skryf hy die spanningsroman "Gaping vir ’n moordenaar", wat handel oor die moord op ’n bekende rugbyspeler in Wêreldbekertyd. ’n Rukkie later kry sy plaasvervanger skielik epileptiese aanvalle en beswyk ook. Die moordenaar wil voorkom dat spelers gekies word waarvan hy nie hou nie en probeer deur sy moorde verseker dat die “regte” span eindelik op die veld draf.

Ook vir die jeug skryf hy romans. "Los my uit, paloekas" is kennelik outobiografies van aard, waar die era van eendsterte, Elvis Presley en groeiende apartheid in die laat vyftigerjare beskryf word. Dit is die verhaal van Archie Appelgryn wat teen die einde van 1959 ná ’n bankrot-vendusie met sy ouers van ’n plaas in die Vrystaat na Kimberley verhuis. Hier raak hy bewus van die onreg van rassediskriminasie wanneer hy betrokke raak by die kinderhuismeisie Eileen in sy klas, wat die swaard van rasse-herklassifikasie na Kleurling het wat oor haar kop hang. Die paloekas van die titel verwys na vele persone en instansies, soos die mense wat die politieke stelsel onkrities navolg, die bekrompe skoolstelsel, die bendekultuur en ook die hele politieke sisteem van apartheid. "Los my uit paloekas" word bekroon met die Silwertoekenning van die Sanlam-prys in 1992.

"Die optog van die aftjoppers" het as hoofkarakter ’n oorgewig, swaksiende, arm seun (Jacques Joubert of Jakkie) wat nie juis op die rugbyveld presteer nie, maar dan in die wedstryd vir jong entrepreneurs ’n karnavaloptog organiseer van al die verskoptes in die samelewing, oud en jonk en van alle rasse, en hulle sodoende tydelik in status verhoog. Jakkie word groot in ’n enkelouergesin, wat hierdie probleem dan ook subtiel vir die jeug uitbeeld. Die karakters in die boek is ’n besonder kleurryke versameling van ploerte en flentergatte, wat die meelewing vir enigiemand wat op enige gebied uit voel, soveel makliker maak. "Die optog van die aftjoppers" verower die Sanlamprys Goue toekenning in 1994, die Scheepersprys in 1995 en is ook in 1995 die naaswenner van die ATKV-kinderboekprys vir ouderdomsgroep 13-15 jaar. Die boek word ook deur die Kinderboekforum genomineer vir ’n toekenning deur die International Board on Books for Young People (IBBY).

"Dana se jaar duisend" vertel die verhaal van die oorlewendes van ’n aanval teen die einde van die eerste millennium, waar die toestande simbolies tegelykgestel word aan die vrese van die eietydse mense aan die einde van die tweede millennium. Die skatryk Viking, Olaf Roesbaard, word in sy vesting oorval en doodgemaak en slegs sy dogter Dana, twee patetiese slawe en ’n bok ontsnap. Hulle moet oorleef in ’n onherbergsame omgewing met die winter wat vinnig nader, terwyl ander vlugtelinge en swerwers ook by hulle aansluit. Dana neem leiding en ontdek die verskuilde talente van elkeen van haar geselskap, waardeur hulle oorleef. Die Bronstoekenning van die Sanlam-prys word in 1998 verower deur "Dana se jaar duisend" en die Wes-Kaapse Kinderboekforum plaas dit op die erelys van boeke wat in 1998 gepubliseer is.

Hy skryf ook verskeie kinderboeke, waaronder "Die geel komplot" vir 8-12-jariges. Hierdie boek is ’n muisavontuur waar Tara Tandmuis van Verlatedorp tande soek vir oom Mozzarella Muis se tandpaleis. Wanneer sy in Muisbosdorp kom, vind sy uit dat die dorpsraad beplan om die katte uit te honger en hulle dan op die muise los te laat. Die muise kom dan vorendag met ’n teen-offensief, wat hulle “die geel komplot” noem. Die stryd in hierdie kat-en-muis-speletjie kom op die dag van die jaarlikse muismarathon tot ’n klimaks. Weideman maak hier op kreatiewe wyse gebruik van letterlike vertolkings van bekende uitdrukkings. Die gevreesde kat Dierasie het byvoorbeeld “nie ’n kat se kans nie”, Tara sit “so stil soos ’n muis” en aan die einde het Tara behoorlik muisneste, om slegs ’n paar voorbeelde te noem. "Die geel komplot" is in 2004 op die kortlys vir die toekenning van die M.E.R.-prys vir kinderlektuur. ’n Besondere verdienste is dat die boek in suiwer, vindingryke Afrikaans geskryf is en nie in die mengeltaal van meer Engels as Afrikaans wat die mode geword het vir jeugboeke nie.

In die Rimpelstories-reeks (leesboekies vir gebruik op laerskool) skryf hy etlike boekies, insluitende "Rykdom uit rommel", "Ben, Babi, en die geel helikopter", "Die raaisel van die spuitnaalde", "Die storie van die lieweheersbesie" en "Koeries se rivier". Van sy verhale vir die jeug word in die versamelbundels "Stories suid van die son" en "Goue fluit my storie is uit" opgeneem.

In 1991 ontvang hy die erepenning van die Oudleerlingbond van die Hoërskool Namakwaland op Springbok. Die Versindaba in Stellenbosch vereer hom in 2006 met ’n Akkertoekenning vir sy bevordering van die Afrikaanse poësie. In 2007 vereer die ATKV-tak in Kraaifontein hom met ’n ATKV Afrikoon-toekenning vir sy “enorme bydrae om die Afrikaanse letterkunde te verruim deur die beoefening van etlike genres, sy betrokkenheid by skrywersontwikkeling en sy verbintenis om die orale tradisie te bevorder”.





</doc>
<doc id="113045" url="https://af.wikipedia.org/wiki?curid=113045" title="Annemarie Wessels">
Annemarie Wessels

Annemarie Wessels (1904–1986) was die skrywersnaam van Mary-Ann Elizabeth Adler, wat Afrikaanse romans en kindertoneelstukkies geskryf het.

Annemarie Wessels is op 21 Maart 1904 in die distrik Robertson gebore. Haar ouers was mnr. en mev. J.J. Wessels. Op vyfjarige leeftyd verhuis die gesin na die distrik Lindley in die Vrystaat, waar sy aan die plaaslike hoërskool matrikuleer. Een van haar onderwysers op skool was F.C.L. Bosman, wat haar aangemoedig het om te skryf. Aan die Bloemfonteinse Normaalkollege bekwaam sy haar dan as onderwyseres. Ses jaar lank het sy onderwys aan ’n plaasskool in die Kroonstad-distrik gegee. In 1929 hetsy met ds. John Adler van Pretoria-Wes getrou en vier kinders is uit die huwelik gebore, drie dogters (Bettie, Janetta en Mary-Ann) en 'n seun (Johan). Een van haar dogters, Mary-Ann van Rensburg, word later 'n bekende skrywer. Ná die huwelik bedien sy en haar man ’n aantal gemeentes, onder andere vanaf 1948 20 jaar lank Berea in Durban. Haar man was in hierdie tyd ook assessor van die Natalse Sinode. Haar man is op 6 Junie 1968 in Durban oorlede. Sy gee eindelik 21 jaar lank onderwys en dien ook in die beheerraad van die Suid-Afrikaanse Uitsaaikorporasie. Sy is op 10 Julie 1986 in die St. Lukas Hospitium in Kenilworth in Kaapstad oorlede.

Om in die behoefte van goeie opvoerings vir kinders te voldoen, skryf sy self as pastoriemoeder ’n aantal kindertoneelstukkies, wat almal opgevoer word en later saamgebind en deur die C.S.V. Boekhandel as "Onskuldig gestraf en ander toneelstukkies" uitgegee word. Na ’n gesprek met haar niggie, die skryfster A.E. Carinus-Holtzhausen, besluit sy om haar skryfwerk ernstiger op te neem. Hierna spits sy haar toe op romans met ’n stigtelike strekking. "Sy roeping" is die verhaal van ’n jong man wat gehoorsaam is aan sy roeping om predikant te word, maar in die proses sterk teenkanting van sy pa en ander versoekings te bowe moet kom. Die verhaal beskryf ook sy eerste jare van bediening. "Verdiende loon" vertel van ’n armblanke seun wat bo sy milieu uitstyg en eindelik self ’n plaas besit. "Wie is sy?" het die natuur en die skoonheid daarvan as onderwerp, terwyl "Mense van anderkant" die Bybelse standpunt in verband met egskeiding en die verhouding tussen rykes en armes uitbeeld. "Die groot gebod" waarsku teen die bedreiging van verengelsing en die gevaar wat Rooms-Katolieke skole inhou, terwyl "Ester" ’n roman is met die Bybelse Ester as inspirasie. "Hulle dien" se onderwerp is die lotgevalle van ’n aantal jongmans in die polisiediens. "Haar geheim" se hoofkarakter is Heila Kotzé, wat verlei word en dan deur sosiale verwerping swaar vir haar sonde gestraf word. Sy soek haar troos in die Bybel en word dan herenig met die man wat verantwoordelik is vir haar swangerskap en haar nog steeds liefhet. Haar laaste roman, "Oor grense heen", word drie weke na haar dood vrygestel.

Die dramadepartement van die Durbanse Onderwyskollege gee haar "Handboek by die studie en onderrig van Laban se bewegingsleer" uit.





</doc>
<doc id="113046" url="https://af.wikipedia.org/wiki?curid=113046" title="Tom Weber">
Tom Weber

Tom Weber is ’n Afrikaanse dramaturg. Hy werk as joernalis by "Die Transvaler" en bly in Johannesburg.

Sy drama "Bitter einde" handel teen die agtergrond van die Anglo-Boereoorlog en het ’n familie wie se plaas afgebrand is as tema. Die stuk speel af in die laaste maande van die oorlog. Getroue en ontroue Boere word as karakters teen mekaar afgespeel, met ’n oupa-figuur wat die leiding verskaf. Hierdie drama word in 1955 deur JAATS en in 1956 en 1957 deur die Nasionale Toneelorganisasie opgevoer. Hy skryf ook die vollengte drama "In liefde verlore" (wat in 1956 deur die amateur toneelgroep JAATS opgevoer word), die vollengte drama "Kryg en Konfyt, of Tant Truida van Pretoria" (wat deur Dalro gepubliseer word) en die ongepubliseerde radiodrama "Julle het omgedraai". Hy vertaal "Edward my seun", die radiodrama geskryf deur Robert Morley en Noel Langley, asook ander dramas soos “"Antigone"” van Jean Anouilh wat deur die Afrikaanse radiodiens van die Suid-Afrikaanse Uitsaaikorporasie uitgesaai word.

"Eendag is eendag" is ’n roman.




</doc>
<doc id="113054" url="https://af.wikipedia.org/wiki?curid=113054" title="Broodvrugteboom">
Broodvrugteboom

'n Broodvrugteboom ("Artocarpus altilis") is ’n spesie in die familie Moraceae wat in die Suidsee ontstaan en van daar na die res van Oseanië versprei het. Britse en Franse seevaarders het in die laat 18de eeu ’n paar Polinesiese saailinge na die Karibiese Eilande gebring en vandag groei dit in sowat 90 lande in Suid- en Suidoos-Asië, Oseanië, die Karibiese streek, Sentraal-Amerika en Afrika. Die naam is afgelei van die tekstuur van die vrug; as dit gekook word, het dit die tekstuur van varsgebakte brood. Dit het ’n aartappelagtige smaak.

Voorouers van die Polinesiërs het die bome sowat 3 500 jaar gelede in Noordwes-Nieu-Guinee aangetref. Hulle het dit oral in Oseanië geplant. (Paaseiland en Nieu-Seeland is te koud vir dié bome.) Hul Oos-Indonesiese neefs het die plant wes- en noordwaarts versprei deur Suidoos-Asië. Dit is ook in die Karibiese streek geplant. 

Behalwe dat die vrug in baie lande ’n stapelvoedsel was, is die bome se ligte, sterk hout gebruik vir die bou van vlerkproue, skepe en huise.




</doc>
<doc id="113056" url="https://af.wikipedia.org/wiki?curid=113056" title="Tautatomo Mairau">
Tautatomo Mairau

Tauatomo Mairau (oorl. 17 Mei 2013) was ’n lid van die koninklike familie van Tahiti en ’n afstammeling van koningin Pomare IV. Hy is op die eiland Rurutu gebore. 

Sedert Februarie 2009 het Mairau aanspraak gemaak op die titel erfgenaam van die Tahitiaanse troon en probeer om die status van die koninkryk in die Franse hof erken te kry. Frankryk het egter nie sy eise erken nie.

In 2010 het hy beweer hy word erken as die erfgenaam van die troon en dat hy die titel "prins Marau van Tahiti" het. Hy het hom daarvoor beywer dat die koninklike trustgrond aan hom en sy familie terugbesorg word. Volgens hom het die Franse regering die grond ná die Tweede Wêreldoorlog onder verband geplaas en so die voorwaardes verbreek van die ooreenkoms wat in 1880 met Pomare V onderteken is.

Hy is op 17 Mei 2013 in Papeete oorlede.



</doc>
<doc id="113059" url="https://af.wikipedia.org/wiki?curid=113059" title="Otea">
Otea

Die otea of ōtea is ’n tradisionele dans van Tahiti wat gekenmerk word deur ’n vinnige swaai van die heupe op maat van slaginstrumente. Die dansers, wat in verskeie rye staan, kan in verskillende figure dans, soos kringe, halfkringe of die syfer 8, terwyl hulle hul heupe swaai. Die heupbeweging self kan gesinchroniseer wees tussen verskillende dansers of op die maat van die musiek.

Die dans het ’n vinnige ritme en word deur verskeie soorte tromme begelei; daar is geen sang nie. 

Die otea is een van die min danse wat in vooreuropese tye as ’n dans vir mans bestaan het. Die hura, ’n dans vir vroue, en die upaupa, ’n dans vir paartjies, bestaan nie meer nie. Deesdae kan die otea egter deur mans, vroue of albei geslagte gedans word.

Dansers van die otea beeld verskillende daaglikse bedrywighede uit: vir die mans oorlogvoering of seevaart met spiese of roeispane, en vir die vroue die kam van hul hare of die vlug van die skoenlapper. Daar is ook meer ingewikkelde temas, soos wanneer die dansers eindig in die vorm van ’n kaart van Tahiti met belangrike plekke uitgelig. In ’n goeie otea oorheers die tema die hele dans.

Die kostuums is gewoonlik glansryk, met lang grasrompe, hooftooisels, kleurtemas en tossels wat die heupswaaie beklemtoon.



</doc>
<doc id="113060" url="https://af.wikipedia.org/wiki?curid=113060" title="Mana">
Mana

Mana is ’n woord in die Austronesiese tale wat "krag, doeltreffendheid of aansien" beteken. In die meeste gevalle word die krag as bonatuurlik beskou. Die presiese betekenis van die woord verskil van taal tot taal. 

Dit is ’n belangrike begrip in Polinesiese kulture. Die term het onder die aandag van Westerse antropoloë gekom deur die verslae van sendelinge op die eilande. 

In Polinesiese kulture is "mana" ’n spirituele eienskap met ’n bonatuurlike oorsprong, ’n heilige krag wat in die heelal bestaan. Om "mana" te hê, beteken dus om invloed en gesag te hê – die krag om in ’n gegewe situasie op te tree. Dit is nie tot mense beperk nie; ook volke, regerings, plekke en nielewene voorwerpe kan dit hê. Daar is twee maniere om "mana" te bekom: deur geboorte en oorlogvoering. Mense en dinge met "mana" kry respek omdat dit hulle mag en aansien gee. 
In die Hawaise en die Tahitiaanse kultuur is "mana" ’n soort spirituele energie, asook ’n helingskrag in plekke, mense en dinge. ’n Mens kan "mana" wen of verloor in alles wat hy doen. Dit kan ook ’n interne of eksterne ding wees. Sekere terreine soos die Hawaise Eilande of die argipels van Frans-Polinesië (Tahiti) het sterk "mana". Die rand van die Haleakala-vulkaan op die eiland Maui en die "marae" Taputapuatea op Raiatea het ’n voelbare "mana".

Die Hawaise voorvaders het ook geglo die hele eiland Molokai het ’n sterker "mana" as die ander eilande. Baie gevegte onder die vroeë eilandbewoners het plaasgevind oor die besit van dié eiland, deels om hierdie rede (asook die besit van die talle antieke visdamme wat voor die laat 19de eeu aan die suidkus voorgekom het).

In die hedendaagse Nieu-Seeland verwys die Engelse woord "mana", wat uit Maori ontleen is, na ’n persoon of organisasie met ’n groot persoonlike aansien of karakter. Daar word geglo sir Edmund Hillary het groot "mana" gehad vanweë sy talle suksesse en diens. Iets soos egoïsme kan "mana" verminder.



</doc>
<doc id="113064" url="https://af.wikipedia.org/wiki?curid=113064" title="Suid-Afrikaanse Noodhulpliga">
Suid-Afrikaanse Noodhulpliga

Die Suid-Afrikaanse Noodhulpliga verleen hulp tydens rampe en ongelukke om die menslike leed te verlig en verskaf opleiding om aan hierdie eise te voldoen. Sy ideale kom nogal ooreen met dié van die St. John-ambulansbrigade en die Rooi Kruis.

Die eerste doelwit is om die publiek gesondheidsbewus te maak deur belangstelling in 'n gesonde leefwyse aan te wakker. 'n Gees van selfopoffering in diens van die medemens word as noodsaaklik beskou. Daarom moet lede leer om op doeltreffende wyse tydens noodgevalle op te tree. Om hierdie ideale te verwesenlik verskaf die organisasie opleiding en handleidings in volksgesondheid, noodhulp, tuisverpleging, openbare gesondheid, kindersorg, moederkunde en voedingsleer in Afrikaans, Engels, Xhosa, Zulu, Suid-Sotho, Venda en Pedi. Klasse word by fabrieke, kantore en skole aangebied.

Die hoofkantoor van die Liga is in Centurion, maar dit tree landswyd op. Takkantore is in Bellville en Alberton. By al drie kantore is noodhulptoerusting te koop.

Op inisiatief van George Nezar van die ATKV en M.C. van Schoor, 'n Afrikaner-kultuurleier en ingenieur by die SAS & H (nou Transnet), is die Noodhulpliga in April 1935 gestig. Metteryd het dit takke landswyd en in Namibië gehad. Die aanvanklike doel was om die Afrikaner in sy moedertaal op 'n Christelike grondslag in noodhulp op te lei. By die skryf van die handleidings moes 'n Afrikaanse mediese terminologie geskep word, want Afrikaanse mediese skole het toe nog nie bestaan nie. Die Liga het dus ook so 'n besondere bydrae tot die ontwikkeling van Afrikaans gelewer. Aanvanklik was die Liga Afrikaans en blank, het lede in die openbaar 'n uniform gedra en was dit op 'n semi-militêre lees geskoei. In die beginjare het die lede opgetree onder beskerming van die ATKV, maar vanaf 1943 het dit 'n onafhanklike nie-winsgewende organisasie geword.

Die leuse op die Liga se wapen lui: “Kennis Liefde Diens”. “In diens van die medemens” is die slagspreuk.



</doc>
<doc id="113065" url="https://af.wikipedia.org/wiki?curid=113065" title="Willem Kempen">
Willem Kempen

Willem Kempen (1909–1986) was ’n taalkundige, professor in Afrikaanse taalkunde aan die Universiteit van Stellenbosch, voorsitter van die Taalkommissie van die Suid-Afrikaanse Akademie vir Wetenskap en Kuns en skrywer van taalkundige boeke.

Willem Kempen is op 3 Julie 1909 te Prieska gebore, waar hy ook begin skoolgaan. In 1923 is hy na De Aar, waar hy in 1927 matrikuleer. Hy studeer hierna verder aan die Universiteit van Stellenbosch waar hy in 1930 ’n B.A.-graad en in 1932 ’n M.A.-graad verwerf. Na voltooiing van hierdie graad werk hy vir ses maande op die redaksie van "Die Burger" en gaan dan teen die einde van 1933 met behulp van ’n Webb-stipendium na Nederland vir verdere studie. Hier studeer hy in Utrecht en Den Haag, waar hy kursusse in taalkunde en letterkunde volg en navorsing doen vir sy proefskrif. In 1935 word hy as tydelike lektor in Afrikaanse Taalkunde by die Universiteit van Stellenbosch aangestel en hy verwerf in 1937 onder leiding van E.C. Pienaar ’n D.Litt.-graad met ’n proefskrif getiteld “"Die na-oorlogse mens in die Nederlandse letterkunde"”. Vanaf 1938 word hy permanent aangestel as lektor en in 1941 word hy bevorder tot senior lektor. In 1947 studeer hy weer aan die Universiteit van Utrecht in Nederland en deur die jare tot 1969 besoek hy by verskeie geleenthede ander oorsese universiteite om taalkundige navorsing te doen en lesings te gee. Hy word in 1948 bevorder tot professor in Afrikaanse Taalkunde in die Departement Afrikaans-Nederlands aan die Universiteit van Stellenbosch en hierdie pos beklee hy tot met sy aftrede in 1974. Vir sewe jaar is hy dekaan van die Departement van Kunste en Letterkunde en hy dien ook op verskeie Senaatkomitees, is saamroeper van die Dokumentekomitee en saamroeper van die Stipendia-komitee. In 1938 trou hy met Elizabeth du Plessis en hulle het twee seuns (Deon en Willem Adriaan) en twee dogters (Susanne en Elizabeth).

Vanaf 1937 tot 1950 is hy lid en voorsitter van die Stellenbosse Kunswedstryd. In 1948 word hy lid van die Suid-Afrikaanse Akademie vir Wetenskap en Kuns, waar hy eers sekretaris en later voorsitter is van die Taalkommissie. Hy tree op as taaladviseur vir die nuwe vertaling van die Bybel in Afrikaans, wat in 1983 verskyn het. Vanaf 1960 tot 1984 dien hy op die beheerraad van die "Woordeboek van die Afrikaanse Taal" en lewer belangrike taalmateriaal en bedien hulle ook van vakkundige advies. Hy tree ook op as raadslid van die Suid-Afrikaanse Kultuurmuseum in Kaapstad. Vir die Suid-Afrikaanse Uitsaaikorporasie lewer hy diens as lid van die Komitee vir Taaladvies en oor die radio neem hy deel aan programme soos “"Ons dink ons ken Afrikaans"” (1973), “"Wag ’n bietjie"” (1958–1959), “"Die taal wat ons praat"” (1970) en “"Taalvasvra"” (1970). Hy gee ook lesings aan studente en die algemene publiek oor allerlei verwante kulturele onderwerpe. Hy is op 23 Julie 1986 op Stellenbosch oorlede.

Hy lewer belangrike werk oor die taalkunde en skryf ’n aantal gesaghebbende boeke hieroor in Afrikaans, terwyl hy ook populêr-wetenskaplike artikels, lesings en praatjies oor die taal lewer. Sy eerste werk is "Die verkleinwoord in Afrikaans", waarin hy belangrike insigte lewer oor die voorkoms van hierdie taalvorm in Afrikaans, ook in vergelyking met Nederlands. Oor die morfologie skryf hy "Woordvorming en Funksiewisseling in Afrikaans", waarvoor hy ryklik put uit sy omvattende materiaalversameling en waarmee hy groot aansien onder Nederlandse en Belgiese taalkollegas verwerf. ’n Gewysigde en aangevulde herdruk verskyn later as "Samestelling, afleiding en woordsoortelike meerfunksionaliteit in Afrikaans".  Die navorsing wat hy na aftrede doen loop uit op sy omvattende boek oor 'n onderdeel van die Afrikaanse sintaksis, "Voorsetselverbindinge in Afrikaans". Verskeie vakkundige artikels verskyn van hom in publikasies soos "Die Burger" en "Ons eie boek". In "Die Burger" skryf hy tussen 15 Junie 1940 en 2 Augustus 1941 ’n reeks taalkundige artikels onder die skuilnaam Oom Taalwag, wat hy vanaf Maart 1942 tot 1950 voortsit in "Ons eie boek", soms ook onder die skuilname Taalwag en Taalman. Ook vir "Die Huisgenoot" skryf hy verskeie artikels. Vir skoolgebruik is hy medeskrywer van verskeie taalhandboeke, soos "Afrikaans as eerste taal" en " 'n Afrikaans-handleiding" saam met C.P. van der Merwe asook "Ons eie taal" saam met H. van der Merwe Scholtz, H.E.J. Senekal en C.P. van der Merwe. Hierdie handboeke verskyn vir verskillende standerds, vanaf standerd een tot matriek.

In 1967 ontvang hy die Besondere Erepenning vir Afrikaanse taal en letterkunde van die Akademie, wat in 1973 ook die C.J. Langenhoven-prys vir Taalwetenskap aan hom toeken. Per geleentheid van sy 65ste verjaarsdag in 1974 word die huldigingsbundel “"Taalkunde – ’n Lewe"” aan hom oorhandig. Hierdie bundel is versorg deur drie van sy oud-studente, F.F. Odendal, Emil Loubser en Niël Hauptfleisch. Hy ontvang die goue Generaal J.B.M. Hertzog-gedenkpenning in 1978 vir sy werk in die Taalkommissie van die Suid-Afrikaanse Akademie vir Wetenskap en Kuns. In 1983 verwerf hy erelidmaatskap van die Akademie en in 1985 ken die Randse Afrikaanse Universiteit ’n eredoktorsgraad in die lettere en wysbegeerte aan hom toe.





</doc>
<doc id="113066" url="https://af.wikipedia.org/wiki?curid=113066" title="Leon Kruger">
Leon Kruger

Leon Kruger is ’n Afrikaanse akteur en dramaturg.

Leon Kruger is in Vanderbijlpark gebore maar word groot in Kibler Park in die suidelike voorstede van Johannesburg. Sy pa is ’n assuransie-agent en die gesin verhuis baie. Hy gaan skool op die Laerskool Dalmondeor en is een jaar op Hoërskool President en een jaar op Hoërskool Grens in Oos-Londen, waarna hy aan die Hoërskool Tygerberg in Kaapstad matrikuleer. As bevind word dat hy weens rugprobleme ongeskik is vir militêre opleiding, studeer hy Drama, maar in sy tweede jaar moet hy vir ’n groot rugoperasie gaan en voltooi dus nie sy studies nie. Hy maak sy eie klere vir verkope op vlooimarkte, maar wanneer hierdie onderneming onsuksesvol is, gaan hy vir lank oorsee, waar hy onder andere drie jaar in Londen bly en hoofsaaklik werk as kelner. In Londen kry hy opleiding in Radio-uitsendings by Birbeck College en in Radio-uitsendingstegnieke by die London School of Radio. By sy terugkeer na Suid-Afrika raak hy bekend as akteur, wat in verskeie verhoogproduksies optree, insluitende “"Skeitbang"”, “"Die Tafel"”, “"Suurgat"”, “"Die Generaal"”, “"Om soos ’n lyk te lê"”, “"Trolliekind"”, “"Weg"”, “"Testosmoroon"”, “"Klei"”, “"Die Francois Toerien Show"” en “"Kruger kook – ’n Resep vir moeilikheid"”. Op televisie vertolk hy rolle in onder andere “"Geraldina die Tweede"”, “"Shooting Stars"” op e.tv, “"Divers Down"” op SABC1 en “"Transito"” en “"Buurtwag"” op KykNet. Hy vertolk ook ’n rol in die rolprent “"Skoonheid"” en verskeie rolle in radiodramas. Hy is getroud en bly in Kaapstad.

As dramaturg raak hy veral bekend vir sy talle komedies. “"Suurgat"” en die vervolg daarop “"Suurgat 2"” is solovertonings met sketse uit die lewe van ’n moderne man. “Suurgat” word in 2005 tweede geplaas vir die Smeltkroesprys vir beste produksie op die Aardklop Kunstefees. Hierin staan ’n doodnormale man een oggend op met die vaste voorneme om vandag ’n beter mens te word en sy naasteliefde te bewys. Die duiwel het dit egter in vir hom en as gevolg van omstandighede binne en buite sy beheer ontaard die dag in ’n nagmerrie. In “Suurgat 2” is die hoofkarakter Riaan Cruywagen se grootste aanhanger, wat al sy bulletins opneem en Sondae weer kyk. Hy is werkloos en begin joga-klasse aanbied om Massahare-kalmte te kry en probeer ’n meisie “serenade” deur kitaar in die hand vir haar in Frans te sing.

“Skeitbang” vertel van twee jongmense wat verlief is, maar bang om die strop om die nek te sit. Die verloofde vrou beplan die troue met militêre presisie, ’n ma weier om van haar oudste seuntjie te skei en die man en aanstaande bruidegom glo jy kan nie langer as vier weke met een vrou ’n verhouding hê nie, want daarna gaan sy uitvind wie jy werklik is en dit wil jy tog nie hê nie. “Magda mag ma menopause hê” hanteer weer die middeljarige vrou se kwessies. Magda se oorgangsjare het begin en sy wonder hoekom hulle dit menopouse noem, want daar is geen pouse aan die hel wat sy nou moet deurmaak nie. “"Skeitbang"” en “"Magda mag ma menopause hê"” word vir KykNet verfilm en later op DVD uitgegee.

“Uitgeplug en ongetem” is ’n eenmankomedie wat verskeie sketse oor die proses van vrou vang uitbeeld. “Trolliekind” handel oor twee uiteenlopende paartjies se liefde vir dieselfde baba. In die solovertoning “5 Voet 4” (haar lengte) beleef Maryna komiese avonture terwyl sy op ’n lughawe wag vir haar oorsese vlug. Sy stel ons voor aan haar vriende, kollegas en die lughawepersoneel. Hierdie stuk debuteer by Aardklop in 2006. “So, jy wil skei?” maak in 2008 sy debuut by die Aardklop Kunstefees op Potchefstroom. “Oupa en ouma sit op die stoep” gaan oor ’n egpaar wat veertig jaar getroud is en steeds baie gelukkig is, al wonder hulle self party dae hoekom. Die sukses van hierdie drama volg hy op met “Oupa en ouma sit op die stoep en raak romanties”. In hierdie komedies ondersoek hy die geestige interaksie tussen mense wat mekaar al lank ken, steeds oor dieselfde dinge kla en steeds oor nietighede stry.

“Die laaste Afrikaanse superhero” is ’n komedie wat in 2010 op die Klein Karoo Nasionale Kunstefees (KKNK) debuteer. Dit is ’n handleiding vir die moderne man met outydse waardes om groot dinge te bereik. “Klei” vertel die verhaal van die volmaakte man, Ferdinand de Wet. Die stuk volg sy eksentrieke lewe van oorhaastige sperm wat nie kan wag om die eier te besoek nie tot die pensionaris wat nou moet wag. Sy lewe kry vorm onder leiding van die kunstenaar Jare (soos in ouderdom). Volgens Jare is dit elke individu se ondervindinge wat bepaal hoe hy lyk as hy by die einde van sy lewenspad kom. Dit is juis die mense wat oorhaastig is vir die dag van môre wat ontevrede by die eindpunt aankom. Jare gebruik Ferdinand de Wet se ondervindings en ervarings om hom te neem van mal adolessent wat nie weet wie Ferdie is nie tot die ou Ferdie wat met ’n geruste hart nie meer die dag van môre vrees nie. “Skollies” debuteer by Aardklop in 2010. Hierin word William opgesluit omdat hy ’n roofkyker is wat net na Supersport, BBC Food en “"7de Laan"” kyk, maar weier om sy televisie-lisensie te betaal. Hy is behep met die destydse televisiereeks “"Vyfster"” en wens hy was Skollie. Abel is in die tronk omdat hy volgens die regter ’n voyeur is wat vrouens afloer, maar dit was sy eie vrou wat hy afgeloer het. Hierdie twee beland in dieselfde tronksel en het genoeg tyd om op mekaar se senuwees te werk.

“Pienkvoet” word onder andere by 2015 se KKNK opgevoer en beeld die koms van die eerste baba uit, met die gepaardgaande skokke van slapeloosheid en ander probleme vir die onvoorbereide ouerpaar. Die pa voel heeltemal ontoereikend en hulpeloos. Die begeerte om die baba terug te neem hospitaal toe verdwyn egter wanneer sy onverwags glimlag. “Hie’ sit die manne” word onder andere in 2015 by die Woordfees op Stellenbosch opgevoer. Dit is ’n swart komedie oor die Afrikanerman, waar drie vriende rondom die braai bymekaarkom. Daar is altyd drie nodig om te braai want een moet braai, die tweede moet sê hoe hy moet braai en die derde moet genoeg drink om te besluit wie’s reg. Wanneer hulle genoeg gedrink het, begin hulle egter harte oopmaak en vertel mekaar hulle diepste geheime. Ronel se koms kompliseer die situasie verder. Hierdie drama word ook vir die radio verwerk en word op 4 Junie 2015 oor die senders van Radiosondergrense uitgesaai.

“Innie rof” debuteer in 2015 by die Innibosfees en word ook by onder andere die Volksfees in Bloemfontein en Aardklop opgevoer. Die hoofkarakter is ’n doodgewone, alledaagse ou wat orals aangetref word maar nêrens raakgesien word nie. Om vriende te maak begin hy gholf speel. Hy verander egter van karakter en persoonlikheid wanneer hy begin gholf speel. “Klein jakkalsies” word in 2015 by Aardklop opgevoer. Dit is ’n komedie oor ’n paartjie wat verlief raak en trou. Na ’n baie lang wittebrood van drie jaar waarin alles goed gegaan het, begin klein frustrasies egter die verhouding versuur. Dit is wel ’n komedie, maar die onderliggende gebeure gee ’n skerpsinnige blik op onnodige dinge wat menige huwelik laat skipbreuk ly.

“Weg” is ’n baie ernstiger stuk as sy ander dramas, met die titel wat verwys na die plek waarin mense wegsink wanneer hulle emosioneel vernietig word. Twee seuns (Stefan en André) word betrek by hulle prostituut-ma se werk, wanneer hulle op die agtersitplek van hul ma se Skyline grootword terwyl sy haar kliënte voor in die motor bedien. Die uitwerking hiervan op die psige en die keuses waartoe dit lei word ondersoek wanneer die twee broers jare daarna weer bymekaar uitkom. Deur middel van oudiovisuele beelde word grafiese illustrasie van ervarings uit die verlede gegee. “"Weg"” word in 2006 op Aardklop met die Smeltkroesprys vir beste produksie bekroon. In 2009 is “Self” op die kortlys vir die toekenning van die Nagtegaalprys vir nuutgeskrewe dramatekste en dit word eindelik met die derde prys bekroon. “Deksels” debuteer by 2013 se Woordfees op Stellenbosch. Dit behandel twee mense, ’n skisofreen wat deur sy ouers vir aanneming opgegee is en sy aanneem-suster, wat ’n sukkelbestaan in ’n kelder voer.

Vir televisie verwerk hy sy dramas oor “Oupa en Ouma sit op die stoep” in ’n reeks. Hy skryf ook radiodramas en “Kruispad” en “Kniediep” word deur Radiosondergrense uitgesaai.






</doc>
<doc id="113070" url="https://af.wikipedia.org/wiki?curid=113070" title="Susan Kruger">
Susan Kruger

Susan Kruger was ’n Afrikaanse skryfster van liefdesromans.

Susan Kruger is op ’n plaas in die distrik Ermelo gebore, waar sy haar kinderjare deurbring en haar skoolopleiding ondergaan. Sy matrikuleer aan die Hoërskool Ermelo en sluit daarna by ’n rondreisende toneelgeselskap aan om vir ’n jaar of wat toneel te speel. In 1943 trou sy met Jimmy Kruger, advokaat in Pretoria en later politikus. Haar man is eers Provinsiale Raadslid vir Sunnyside in Pretoria en later lid van die Volksraad en ook die Kabinet, onder andere as Minister van Justisie. In hierdie pos word hy uiters omstrede nadat hy in ’n televisie-onderhoud te kenne gee dat die dood van Steve Biko in polisiebewaking hom koud laat. Terwyl haar man besig is om hom as advokaat te bekwaam volg sy ’n tuisonderrigprogram in joernalistiek en letterkunde. Haar gemeenskapsdiens is onder andere as lid van die Suid-Afrikaanse Vrouefederasie, in wie se hoofbestuur sy ’n tyd lank dien, terwyl sy ook voorsitter is van die Parlementêre vrouevereniging. Sy maak ook ’n dokumentêre rolprent oor “"Die sestig jaar van John Vorster"”. Benewens Afrikaans en Engels is sy ook Zoeloe en Frans magtig.

Haar eerste kortverhaal word teen die einde van 1949 gepubliseer en daarna publiseer sy gereeld kortverhale in "Die Huisgenoot", "Die Brandwag", "Sarie Marais" en "Rooi Rose". Dan waag sy haar hand aan vervolgverhale en later ook liefdesromans. “Die kus van eensaamheid” word uitgegee in die Waterlelie-reeks en vertel van die onbeheerbare omstandighede wat ’n rooikopnooi teen die kus van eensaamheid wou laat strand. Sy skryf ook die liefdesromans “Kind van die winde”, “Duif van haar hart”, “Groenakkers”, “Slingerpaaie”, “Gebreekte vlerke”, “Vrou in die skadu”, “Vreemdeling op Eikedal”, “Bloureën en sonneskyn”, “Die sonnimf”, “Gelag teen die wind”, “Die toegewyde hart”, “Ligte wat immer wink” en “Die swart swaan”. Van haar gedigte word in "Tydskrif vir Letterkunde" gepubliseer.

Die veerboot wat passasiers na Robbeneiland neem word na haar vernoem.




</doc>
<doc id="113072" url="https://af.wikipedia.org/wiki?curid=113072" title="Samuel Wallis">
Samuel Wallis

Samuel Wallis (23 April 1728 in Cornwallis – 21 Januarie 1795 in Londen) was ’n Engelse seevaarder wat om die wêreld geseil het.

Wallis is naby Camelford, Cornwallis, gebore. In 1766 het hy met die HMS "Dolphin" vertrek om saam met die HMS "Swallow" om die wêreld te vaar. Die twee skepe het geskei geraak kort nadat hulle deur die Straat van Magellaan is. Wallis het na Tahiti geseil en dit die "Koning George die Derde-eiland" genoem. Hy het op 17 Junie 1767 in Matavaibaai geland terwyl dit deur ’n vroulike hoof, "Oberea" (Purea), regeer is. Die eerste kontak was moeilik, want op 24 en 26 Junie het sommige Tahitiane probeer om die skip oor te neem, waarskynlik omdat hulle bang was die Engelse gaan permanent bly of omdat hulle die metaalvoorwerpe aan die skip wou hê. Die matrose het op die kano's en die skares op die heuwels geskiet. Die bewoners van die baai se reaksie op dié kragtige aanval was om vir die Engelse offerandes aan te bied om te wys hulle soek vrede. Hierna het Wallis betrekkinge met Purea aangeknoop en 40 dae lank op die eiland gebly, tot 27 Julie.

Van Tahiti is Wallis na Batavia, waar baie van sy bemanning dood is aan disenterie, en toe via die Kaap die Goeie Hoop na Engeland, waar hy in Mei 1768 aangekom het. Hy kon nuttige inligting aan James Cook verskaf; dié sou kort daarna na die Stille Oseaan vertrek. Van die "Dolphin" se bemanning het ook saam met Cook geseil.

Die Polinesiese eiland Wallis is na Samuel Wallis genoem.



</doc>
<doc id="113073" url="https://af.wikipedia.org/wiki?curid=113073" title="Alex Kendrick">
Alex Kendrick

Alex Kendrick (* 11 Junie 1970 in Athens, Georgia) is 'n Amerikaanse akteur, filmregisseur en -vervaardiger.





</doc>
<doc id="113074" url="https://af.wikipedia.org/wiki?curid=113074" title="Boerekrygsgevangenes">
Boerekrygsgevangenes

Die Boerekrygsgevangenes was die sowat 27 000 krygers van Transvaal en die Vrystaat asook Kaapse Rebelle en simpatiseerders uit ander lande wat die Britse magte tydens die Tweede Vryheidsoorlog van 1899 tot 1902 gevange geneem en in die Karibiese Streek, die suidelike Atlantiese Oseaan en Asië aangehou het.

Die eerste Boere is met die Slag van Elandslaagte op 21 Oktober 1899, presies 10 dae nadat Transvaal en die Vrystaat oorlog verklaar het, gevange geneem en na ’n kamp in Groenpunt in Kaapstad gestuur. Grootskaalse oorgawes, soos dié deur genl. Piet Cronjé by Paardeberg op 27 Februarie 1900 en genl. Marthinus Prinsloo in die Brandwaterkom op 30 Julie 1900, het meegebring dat die kampe vir krygsgevangenes in die Kaapkolonie en Natal gou te klein geword het. Hierna het Engeland besluit om die krygsgevangenes oorsee te verban, ook omdat hulle bang was vir ’n inval in die Kaapkolonie, om ontsnapping te bemoeilik, om die vegtende Boere en naasbestaandes van die gevangenes te demoraliseer en om nie te veel uiteenlopende soorte kampe in Suid-Afrika te bedryf nie. Hulle was ook bevrees Kolonialiste in die omgewing van die kampe kon in opstand teen die Britse owerheid kom en die aangehoudenes probeer bevry.

Die krygsgevangenes is gevolglik gestuur na Sint Helena, Ceylon (Sri Lanka), die Bermuda-eilande en Indië, waar daar 14 kampe was. Op plekke is hospitaal- of ruskampe ingerig; op ander strafkampe en tronke vir halsstarriges of kampe in streke met ’n ellendige klimaat wat as straf moes dien vir diegene wat nie wou sweer dat hulle nie weer teen Engeland sou veg nie (die onversetlikes of onversoenlikes). Lord Kitchener het self bereken dat 25 000 Boere in al die kampe tesame aangehou is, van wie seuns van net agt jaar en ou manne van oor die 80 jaar. Volgens ander ramings was die getal nader aan 30 000.

Namate die oorlog voortgesleep het, het praatjies van vrede toegeneem. Kort voor lank is gevangenes oral in twee kampe verdeel: diegene wat ná vrede huiswaarts wou keer en die onversetlikes, wat van geen oorgawe of eed van trou aan die Britse vors wou hoor nie. Die gemoedere het in sommige kampe so hoog geloop dat die owerheid die inskiklikes en die onversetlikes moes skei. Ná die Vrede van Vereeniging van 31 Mei 1902 het amper almal die eed van trou aan die Britse kroon afgelê, maar enkeles, die sogenaamde "swearnots", het jare lank in die kampe agtergebly omdat hulle geweier het om dit te doen. Die eerste Boerekrygsgevangenes het einde 1902 na kampe op Simonstad en in Durban teruggekeer en is van daar uitgeplaas onder ’n soort parool. Einde 1904 was daar nog etlike honderde "swearnots" in Indië sodat genl. Koos de la Rey daarheen gestuur is om hulle tot ondertekening te beweeg. Selfs daarna was daar enkeles wat dit nooit gedoen het nie en verhuis het na ander wêrelddele soos die VSA, Duitsland en Java. Die onversetlike Matthys Swart is in 1926 as die heel laaste bittereinder op die Bermuda-eilande oorlede.

Die krygers wat die Engelse gevange geneem en aangehou het, kan in drie kategorieë verdeel word: krygsgevangenes, ongewenstes en geïnterneerdes. Die krygsgevangenes in die ware sin van die woord was uitsluitlik burgers van die Boererepublieke wat gevange geneem is terwyl hulle aan die gewapende stryd teen Groot-Brittanje en sy koloniale magte deelgeneem het.

Ongewenstes was die mans en vroue van die Kaapkolonie wat met die Oranje-Vrystaat en Zuid-Afrikaansche Republiek gesimpatiseer het en in sommige gevalle die wapen opgeneem het teen Brittanje (in dié geval was dit hoogverraad en strafbaar met die dood) en wat dus beskou is as ongewens. Hierdie Kaapse Rebelle het in twee golwe by die Boeremagte aangesluit: Die eerste was sowat 10 000 met die uitbreek van die oorlog en het hoofsaaklik uit die distrikte aangrensend tot die Vrystaat gekom. Toe fronte in Maart 1900 verbrokkel, het heelparty van die Kaapse Rebelle na hul tuiste teruggekeer, maar ander het die kommando's na die republieke vergesel en deel geword van die guerrillastryd. Die tweede, veel kleiner golf van Kaapse Rebelle van sowat 3 000 het by die Boeremagte aangesluit van Desember 1900 af, van wie sommige was tydens genl. Jan Smuts se inval in die Kaapkolonie in September 1901. Buiten die 360 bandiete wat verban is, het 1 012 tronkstraf in Suid-Afrika gekry en is 379 ter dood veroordeel, van wie 44 eindelik tereggestel is, soos die destyds bekende kmdt. Hans Lötter. Ná die oorlog het 10 577 Kaapse Rebelle hul stemreg vir vyf jaar verloor. In Natal is 409 rebelle aan hoogverraad skuldig bevind van wie net een tereggestel is. Ook Natalse rebelle het hul stemreg vir vyf jaar verloor.

Die geïnterneerdes was sowat duisend burgers en van hul gesinslede, sowat 50 vroue en honderd kinders, wat in September 1900 voor die naderende Britse troepe oor die Zuid-Afrikaansche Republiek se grens by Komatipoort na Lourenco Marques (Maputo) in Portugees-Oos-Afrika (Mosambiek) gevlug het en wat eindelik in Portugal aangekom het, waar hulle geïnterneer is.

Die krygsgevangenes is aanvanklik in kampe in Suid-Afrika aangehou: in Kaapstad op Groenpunt se meent asook in die Bellevue-kamp op Simonstad, en sommige in tronke in die Kaapkolonie en Natal. Die Kaapse kampe is streng bewaak, maar die buitelandse kampe het minder geleentheid vir suksesvolle ontsnapping gebied, veral dié op eilande. Die bannelinge wat oorsee gestuur is, is aangehou in ses kampe op die Bermuda-eilandgroep, naamlik op die eilande Darrell, Tucker, Morgan, Burtt en Hawkins; op die eiland Sint Helena is hulle in twee kampe aangehou: Broadbottom en Deadwood, en die onversetlikes in Fort Knoll; in Indië was 10 sulke kampe: Umballa, Amritsar, Sialkot, Bellary, Trichinopoly, Shahjahanpur, Ahmednagar, Kaity-Nilgris, Kakool en Bhim-Tal; en op Ceylon (Sri Lanka) vyf: Diyatalawa-kamp en ’n paar kleiner kampe in Ragama, Hambatota, Urugasmanhandiya en Mt. Lavinia (die hospitaalkamp).

Die geïnterneerdes is in drie kampe in Portugal te Caldas da Rainha, Peniche en Alcobaca aangehou. Die ongewenstes, wat hoofsaaklik uit die distrikte Cradock, Middelburg, Graaff-Reinet, Somerset-Oos, Bedford en Aberdeen gekom het, is gevange gehou op Port Alfred naby Grahamstad aan die Oos-Kaapse kus, maar 360 is ook as bandiete na Bermuda verban.

In Bermuda, op Sint Helena en in Suid-Afrika het die gevangenes se kwartiere merendeels bestaan uit tente en hutte wat saamgeslaan is uit sinkplate en sakke, maar in Indië en Ceylon is hulle merendeels gehuisves in groot skure van sinkplaat, bamboes en riete. Voedselverskaffing was oor die algemeen onvoldoende en van swak gehalte. Op Sint Helena was die voorsiening van varswater boonop ’n probleem. In al die kampe is streng dissipline gehandhaaf, maar die behandeling wat die gevangenes gekry het, is bepaal deur die betrokke kampowerheid se welwillendheid.

Om nuttig besig te bly was vir die gevangenes ’n groot uitdaging. Die bannelinge, wie se ouderdomme van agt of nege tot oor die 80 jaar gewissel het, het hulle dus op uiteenlopende gebiede besig gehou om die verveling te verdryf, onder meer met kerkbedrywighede, kultuur- en opvoedkundige tydverdrywe, sport, handel en selfs drukwerk. Byna almal het in ’n mindere of meerdere mate handwerk beoefen en aandenkings geskep, wat in sommige gevalle selfs uitgevoer is.

Die bannelinge op Ceylon en Sint Helena was die aktiefste in drukwerk waar heelwat blaadjies ontstaan het waarvan sommige gedruk en ander afgerol is. Met ’n ou Eagle-handpers het hulle die nuusblad "De Strever" van Saterdag 19 Desember 1901 tot Saterdag 26 Julie 1902 uitgegee as orgaan van die Christelike Strewersverniging. Nog koerante wat hulle gepubliseer het, meestal met behulp van ’n roneo, was "De Prikkeldraad", "De Krygsgevangene", "Diyatalawa Dum-Dum" en die "Diyatalawa Camp Lyre". Op Sint Helena is ook ’n koerant met die naam "De Krygsgevangene" uitgegee, naas "Kampkrummels". Die advertensies in dié nuusblaaie getuig van die verskeidenheid van die Boere se handelsbedrywighede. Daar was kafees, bakkerye, fynbakkers, kleremakers, skoenmakers, fotograwe, seëlhandelaars, algemene handelaars en handelaars in aandenkings. ’n Advertensie deur R.A.T. van der Merwe, later ’n Volksraadslid, adverteer sy dienste in winkel nr. 12 as kleremaker en houer van al die nodige voorraad. C.T. van Schalkwyk, later ’n kommandant en LUR, adverteer "Kerneels van Schalkwyk” se kafee as die plek waar elke Boer, ryk of arm, sy maag styf teen sy gordel kan laat span.

Wat godsdiens betref, het die Boerekrygsgevangenes hul heel eerste beywer om kerke op te rig. In die meeste kampe was boumateriaal byna onverkrygbaar sodat die kerkgeboutjies aanmekaargelap is van sinkplate, stukke tin, sakke, riete en bamboes. Kansels is gefatsoeneer uit planke, stukke hout, ens. Onder die gevangenes was ’n hele aantal predikante van al drie die Afrikaans-Hollandse Kerke en teologiestudente (van die NG Kerk se Kweekskool op Stellenbosch sowel as die Gereformeerde Kerk se Teologiese Skool Burgersdorp). Met hul hulp en die samewerking van ander wat vir dié doel na die kampe gegaan het, byvoorbeeld Aletta du Plessis, wat spesiaal uit Suid-Afrika na Ceylon gereis het en later getrou het met dr. Jacobus du Plessis, 'n Dopperpredikant en later hoogleraar in die teologie), kon hulle gemeentes stig en kerkrade kies. Hieruit het die Christelike Strewersverenigings, kore, Sondagskoolklasse vir die groot aantal jeugdiges tussen nege en 16, en eindelik katkisasieklasse vir die ouer seuns ontstaan. Menige jong man is aangeneem as lidmaat van sy kerk terwyl hy in die vreemde aangehou is.

Een van die bekendste predikante wat 'n krygsgevangene op Ceylon was, is genl. ds. Paul Hendrik Roux. Sy militêre loopbaan, so belowend, is binne ’n jaar ná die oorlogsverklaring beëindig toe hy deur die vyand krygsgevangene geneem is. Die kommando van genl. Marthinus Prinsloo, onder wie genl. Roux hom ook bevind het, is naby die dorp Fouriesburg deur die vyand vasgekeer, waarop genl. Prinsloo, sonder genl. Roux se medewete, met die vyand onderhandel en sy kommando uitgelewer het aan genl. Hunter. Genl. Roux kon nog ontsnap het, maar het dit sy plig geag om, al was dit bitter teen sy sin, die bevele van sy senior, genl. Prinsloo, te gehoorsaam en die leed van die krygsgevangenes te deel. Tydens sy maande lange ballingskap op Ceylon het hy hom, ondanks groot persoonlike opofferings, onderskei as ’n sielesorger en kampvegter vir die regte van die verdrukte ballinge. Op Ceylon was hy nog tot geruime tyd ná die vrede in ballingskap. Ook ds. Petrus Postma van die Gereformeerde kerk Pretoria het hom op Ceylon bevind. Dis bekend dat die kerkraad van die Gereformeerde kerk Middelburg, Kaap, op 9 November 1900 'n skrywe van hom behandel het waarin hy Bybels, Psalmboeke en Kortbegrippe vir die krygsgevangenes gevra het.

Selfs die sending het aandag geniet en geld is ingesamel deur middel van konserte, sportbyeenkomste en ander pogings. Baie van die aangehoudenes het in ballingskap gesterf en vir hulle het hul eie kerk ’n begrafnisdiens gereël en later ook toegesien dat die grafte in stand gehou word. In die begraafplaas by Diyatalawa is 131 Boere begrawe en op Sint Helena 146 uit die nagenoeg 5 000 Boere wat daar aangehou is. Ook in Bermuda en Indië rus die oorskat van talle Boerekrygsgevangenes. Die Ceylonese het die begraafplaas in Diyatalawa met die jare mooi in stand gehou. In Bermuda is die oorledenes op Long Island begrawe. Dié grafte is verwaarloos en oorgroei, maar die gedenknaald wat in die begraafplaas opgerig is op aandrang van die terugkerende bannelinge ná die vredesluiting, is dekades lank daarna goed versorg. Die name van dié wat in die begraafplaas begrawe is asook dié wat ter see gesterf het op pad na die eilande, is op al vier kante van die voetstuk gegraveer.

Die Boerekrygsgevangenes het aan uiteenlopende kulturele bedrywighede deelgeneem. Aanvanklik is debatsvereniginge gestig waaruit orkeste, kore en toneelgroepe ontstaan het. Gereeld het hulle toneel-, koor- en ander musiekvertonings gereël en getrou feesdae soos Kersfees, Dingaansdag (16 Desember) en die geboortes van pres. Paul Kruger (10 Oktober), pres. M.T. Steyn (2 Oktober) en koning Wilhelmina (31 Augustus) gevier. Te oordeel na die tallose netjies gedrukte programme moes heelparty van dié vertonings van ’n taamlik hoë standaard gewees het. Die gevangenes wat byvoorbeeld Dingaansdag op 16 Desember 1901 te Ahmednager, Indië, gevier het, het kunstige skrif gebruik om ’n geïllustreerde adres uit te gee waarop die teks gedruk is waarmee hulle Die Gelofte van 1838 herbevestig het. Die strekking van die Nederlandse bewoording was dat die Boere teenoor God bely het dat hulle in gebreke gebly het om Dingaansdag waar te neem in ooreenstemming met die gelofte wat hul voorvaders afgelê het en dat hulle plegtig beloof om voortaan saam met hul huisgesin die Sabbatdag tot eer van God waar te neem. En dat as Hy hul lewe sou spaar en hulle die verlangde uitkoms gee, hulle onderneem om Hom die res van hul lewe te dien. Hierdie gelofte is afgelê ná ’n maand van voorbereiding en ’n week van verootmoediging in hut nr. 7.

Omdat hulle so baie vrye tyd gehad het, kon die aangehoudenes heelwat aandag skenk aan besinning oor die toekoms van die Afrikanervolk en aan die nasionale vraagstukke wat opgelos moes word met hul terugkeer in hul vaderland.

Die Boerekrygsgevangenes was, buiten ’n paar honderd buitelanders wat saam geveg het, amper almal landbouers. Min kon vlot lees en skryf, maar hulle kon hul geleerdheid aanvul deur onderrig te ontvang by makkers wat wel deeglik geletterd was, predikante en onderwysers. So is besondere aandag aan onderwys gegee en oraloor skole opgerig. Bebaarde burgers en kommandante het die skoolbanke gedeel met seuns en jeugdiges. Die vakke waarin hulle deur medebannelinge onderrig is, was gewoonlik boekhouding, rekenkunde, wiskunde en tale. In hierdie skole in die vreemde is die grondslag gelê van menige uitnemende loopbaan in Suid-Afrika, soos dié van ’n latere administrateur van die Oranje-Vrystaat, kmdt. C.T.M. Wilcocks, etlike predikante, dokters en andere wat, nadat hulle na hul vaderland teruggekeer het, groot aansien verwerf en leiersfigure in die kerk, die burgerlike samelewing en die politiek geword het.

In hierdie atmosfeer van godsdiens en kultuur het letterkundige werke ook nie uitgebly nie. Joubert Reitz (1880–1919), tweede seun van pres. F.W. Reitz van die Vrystaat, se gedig "The searchlight", wat hy in Bermuda geskryf het, het byvoorbeeld later bekend geword: "When the searchlight from the gunboat / Throws its rays upon my tent / Then I think of home and comrades / And the happy days I spent / In the country where I come from / And where all I love are yet. / Then I think of things and places / And of scenes I'll ne'er forget, / Then a face comes up before me / Which will haunt me to the last / And I think of things that have been / And of happy days that's past; / And only then I realise / How much my freedom meant / When the searchlight from the gunboat / Casts its rays upon my tent." Gustav Preller het dit vry vertaal as "Die soeklig": "As die soeklig van die wagskip / op mij tent skijn in die nag / peins ek droef o’er huis en makkers, / en die speeltijd van weleer – / skyn daar op die tentdoek beelde / wat my denke t’rugvoer ver na / ruiend veld in sonneweelde, / waar eenmal / so mooi gestaan het / die ou haardstee, die ou tuiste ... / en dan breek daar, of ’t ’n hart is, / snikkend deur my sielepyn – / as die soeklig van die wagskip / in die naguur op my tentdoek skyn."

Sportsaamtrekke is gereeld gereël en het gesorg vir groot genot wanneer oud en jonk deelgeneem het op die sportveld, terwyl kragmetings in krieket, rugby, tennis, gimnastiek en boks menige ledige middag of aand help verwyl het. Vir dié saamtrekke en die belangrikste wedstryde is netjies programme gedruk.

Verskeie bannelinge het probeer ontsnap. Die bekendste voorval was vyf krygsgevangenes – Lourens Steytler, George Steytler, Willie Steyn, Piet Botha en ’n Duitser genaamd Hausner – wat daarin geslaag het om uit te swem na ’n Russiese skip in die hawe van Colombo (Ceylon). Daarna het hulle na Odessa gegaan en met agterpaadjies deur Rusland, Duitsland, Nederland en weer Duitsland gereis en eindelik aangekom in Walvisbaai, waarna hulle hul in die Noordweste van die Kaapkolonie by die Boeremagte aangesluit het. Oor dié voorval het Johan Barnard die roman "Die vyf swemmers" geskryf.

Op Sint Helena het ’n gevangene, kmdt. Andries Smorenburg (1872–1939), probeer ontsnap deur weg te kruip in ’n groot krat gemerk "Curios" en gerig aan ’n handelaar in Londen. Van die bemanning het op hom afgekom nadat die boot weggeseil het en hy is vanaf Ascension teruggestuur Sint Helena toe. Daar is hy vanaf 4 Februarie in die militêre tronk by Deadwood aangehou en op 13 Februarie deur 'n krygsraad verhoor. Van toe af is hy in die Fort High Knoll-gevangenis aangehou. Ná die vrede is hy na Suid-Afrika teruggestuur en het later 'n hoë amptenaar van die Stadsraad van Johannesburg geword.

Net twee van die gevangenes in Bermuda het dit reggekry om te ontsnap en Europa te haal aan boord van skepe wat die eilande aangedoen het. J.L. de Villiers het Indiese klere in die hande gekry en sy vel donker gekleur. Toe het hy saam met Indiese klerewassers oop en bloot uit die kamp gestap en vanaf Trichinopoly ontsnap en die Frans-beheerde eiland Pondicherry gehaal. Hiervandaan het hy eindelik met ’n ompad deur Aden, Frankryk en Nederland en ná vele ontberings en avonture Suid-Afrika bereik. Hy het sy ontsnappingsverhaal later te boek gestel.

Van dié wat van Ceylon ontsnap het, het twee broers Van Zyl en ’n Duitser nie na Suid-Afrika teruggekeer nie, maar na Java gegaan en daar ’n florerende boerdery met Frieslandbeeste begin. Van dié wat in Bermuda aangehou is, het sommige ook na die Verenigde State van Amerika ontsnap, waar in sommige deelstate bekende Boerevanne soos Viljoen en Vercueil vandag nog voortleef.

Reeds in 1901 het lord Alfred Milner besef wat ’n ontsaglike taak dit sou wees om amper 200 000 wit mense, onder wie 50 000 onbemiddelde uitlanders, 116 000 oorlewendes van die konsentrasiekampe, 21 000 bittereinders wat die wapen binne drie weke ná die ondertekening van die vredesverdrag neergelê het en 5 400 joiners, asook 116 000 swart mense te hervestig wat weens die Driejarige Oorlog losgeskeur geraak het van hul gewone leefwyse en wat óf in krygsgevangene- óf konsentrasiekampe byeengebring is, of versprei is oor die Vrystaat en Transvaal as vlugtelinge of strydendes. Hierdie mense moes teruggebring word na hul verwoeste woonplekke en werk ten einde weer selfversorgend te word. Die totale koste van die repatriasie en hervestiging het eindelik £16,5 miljoen beloop.

Milner se begeerte was dat Britse onderdane wat in Transvaalse myne gewerk het, eerste gerepatrieer sou word. In Februarie 1901 is tot 12 000 reeds hervestig en begin 1902 het amper almal reeds na die Witwatersrand teruggekeer. Om die hervestiging van burgers van die voormalige Boererepublieke aan te help, is spesiale grondrade vroeg in 1902 opgerig in albei die nuwe kolonies. Van hulle is ook verwag om te help met die vestiging van Britse immigrante-boere. Vanaf April 1903 is die repatriasieafdelings van die grondrade in onafhanklike departemente omskep ter voorbereiding op die hervestiging van die Afrikanerbevolking.

Die naoorlogse ontwikkeling van die repatriasieprogram is uitgestippel in dele I, II en X van die Vrede van Vereeniging. Luidens dele I en II sou van alle burgers, Bittereinders sowel as krygsgevangenes, verwag word om ’n eed van trou aan die Britse vors af te lê. Deel X het gelui dat plaaslike repatriasierade in elke distrik opgerig sou word om te help met noodleniging en om die hervestiging uit te voer. Hiervoor die Britse regering £3 miljoen as bystand en lenings voorsien, wat ná drie jaar terugbetaalbaar sou wees teen 3%-rente. Die bewoording "vrije gift", soos die bystand bewoord is, het aanleiding gegee tot ’n ernstige misverstand en die gepaardgaande voorwaarde dat bewyse van oorlogsverliese aan die sentrale regterlike kommissie voorgelê kon word, het die verkeerde indruk gewek dat hierdie bystand bestem was as vergoeding vir die Boere se verliese. Die eindelike Britse interpretasie, dat die bystand bestem was as ’n bydrae tot hul repatriasie, het aanleiding gegee tot groot verbittering. Eindelik het dit geblyk daar was gee sprake van geldelike vergoeding nie, want die gerepatrieerdes is persoonlik aanspreeklik gehou vir al hul uitgawes aangesien die £3  miljoen deel was van ’n leninge van £3,5 miljoen wat die Britse tesourie bewillig het vir die nuwe kolonies.

Die ingewikkelde taak om geld toe te ken aan so 'n groot aantal mense, is bemoeilik deur die feit dat hensoppers en joiners aanspraak kon maak op bystand uit 'n reserwefonds. ’n Verergde Milner het later uitgeroep: "Oor die algemeen was kompensasie ’n vloek eerder as ’n seën. Jy gee ’n man ’n pond, en dan haat hy jou daarvoor, want hy het vir vier gevra en vir twee gehoop, en al sy bure wat niks gekry het nie, haat jou net soveel." Die algemene ontevredenheid oor vergoeding 
het die verdeeldheid onder die Boere laat vervaag, want nou het hulle weer ’n gemeenskaplike vyand in die Engelse gehad.

Nadat die Vredesverdrag onderteken is op 31 Mei 1902, is twee sentrale repatriasierade opgerig, een in Pretoria een in Bloemfontein, die voormalige Republikeinse hoofstede. In Transvaal-kolonie is 38 plaaslike rade in die lewe geroep en in die Oranjerivier-kolonie 23. Die repatriasiedepartemente is omskep in reuse-organisasies wat elke sowat duisend mense in diens geneem het. Die repatriasie is in drie fases verdeel: om die boere terug te kry op hul plase met die minste moontlike vertraging; om hulle van voldoende rantsoene te voorsien tot hul weer hul eie oes kon inbring; en om saad, vee en werktuie te voorsien sodat hulle die grond kon bewerk.

Die algemene ontslag van krygsgevangenes in Suid-Afrika het in Junie 1902, skaars ’n maand ná die vrede begin. Talle oorsese gevangenes, veral dié in Indië, was skepties oor die vredesvoorwaardes en het geweier om die eed van trou aan die Britse kroon af te lê. Ondanks die pogings van genl. Koos de la Rey en kmdt. L.W. Ferreira om hulle te oorreed om dit onderteken, kon tussen 500 en 900 onverstelikes of "swearnots" eers in Januarie 1904 oortuig word. Die vier laaste Transvalers is in Julie 1904 in Indië vrygelaat, maar in Mei 1907 was daar nog twee Vrystaters.

Honderd manne per distrik is per skip toegelaat en by hul aankoms in hul vaderland is hulle eers na kampe te Umbilo by Durban (dié uit die Ooste) en Simonstad suid van Kaapstad (dié uit die Weste) gebring waar hulle kos en klere gekry het. Dié wat hulself kon onderhou, is toegelaat om huiswaarts te keer. Deur oordeelkundige keuring – grondbesitters eerste en bywoners volgende – is die repatriasie draaglik vir die owerheid gemaak. Teen middel 1902 het amper al die Bittereinders die wapen neergelê en is hulle toegelaat om terug huis toe te keer, mits hulle vir hulself kon sorg. In ander gevalle is hulle, soos die krygsgevangenes, toegelaat om tydelik in konsentrasiekampe by hul naasbestaandes tuis te gaan tot die repatriasiedepartemente hulle met ’n maand se voorraad gratis rantsoene, beddegoed, tente en kombuisgereedskap huis toe sou stuur.

Teen September 1902 het nog net die verarmde groep in die kampe agtergebly. Mettertyd is noodlenigingsprojekte, soos die bou van spoorweë en besproeiingsprojekte wat die imperiale regering gefinansier het, begin om hulle in diens te neem. Tog het ’n aansienlike aantal vooroorlogse bywoners chroniese armblankes geword. Baie swart mense, wat bederf is deur die lui lewe in die kampe, het geweier om die vlugtelingkampe te verlaat, maar toe hulle rantsoene gestaak is, het hulle kort voor lank na die plase teruggekeer om die arbeidstekort te verlig.

Struikelblokke op die pad van repatriasie was volop. Sowat 300 000 geruïneerde mense van alles rasse moes na hul verwoeste woonplek teruggebring word. Voorrade moes duisende kilometers op onbegaanbare paaie en verwaarloosde spoorlyne gekarwei word wat reeds swaar belas is met die Britse leër se demobilisasie en die vervoer van voorrade na die Rand. ’n Weke lange geredekawel het die aankoop deur die militêre owerheid van minderwaardige voedsel en nuttelose diere, waarvan talle gevrek het, teen buitensporige pryse voorafgegaan. Die organisasie was ondoeltreffend en die gesag en pligte van die sentrale en plaaslike repatriasierade is te vaag omskryf, wat gelei het tot onnodige duplisering. Ook het die burgers die hele hervestigingspoging wantrou.

Teen einde 1902, skaars sewe maande ná die vrede, was die meeste van die eertydse bevolking nietemin op hul grond hervestig. Ongelukkig het die knellende droogte van 1902 tot einde 1903 veroorsaak dat baie van die repatriasiedepots tot in 1904 in bedryf moes bly ten einde die verhongerde bevolking van krediet te voorsien. Vanaf 1904 het die omstandighede geleidelik begin verbeter en in 1905 is die drie jaar lange hervestiging afgehandel nadat dit net so lank soos die oorlog geduur het.

’n Groot deel van die meer as £14 miljoen wat daaraan bestee is, was vir administratiewe uitgawes. Die projek het onder skerp kritiek deurgeloop, veral teen die onbevoegdheid en gebrek aan simpatie van die amptenare, asook teen finansiële wanbestuur. Die Boere was ook ontevrede met die samestelling van die repatriasierade. Maar krediet vir die landbou het die land binnegekom saam met die repatriasiepoging en die weg gebaan vir die latere stelsel van Landbank-lenings en koöperatiewe krediet. Lord Milner het die proses as geslaagde beskou, hoewel hyself toegegee het ’n aansienlike bedrag geld is verkwis. Tog, soos A.P.J. van Rensburg dit stel: “Dit was nogtans nie so ’n volslae mislukking soos wat dit al dikwels bestempel is nie. Milner verdien lof vir sy opregte poging om ’n verarmde en ontwortelde landbou-bevolking te hervestig en ’n hele ekonomie her op te bou. Die prestasies van die hele projek sonder enige ernstige wrywing kan grotendeels toegeskryf word aan die selfbeheersing en liefde vir orde van die eertydse Republikeinse burgers.”





</doc>
<doc id="113087" url="https://af.wikipedia.org/wiki?curid=113087" title="Tuamotu-argipel">
Tuamotu-argipel

Die Tuamotu-argipel (Frans: "Îles Tuamotu") is ’n Frans-Polinesiese groep van amper 80 eilande en atolle wat van die noordweste tot die suidooste oor ’n gebied van die Suidsee strek wat min of meer so groot soos Wes-Europa is, met ’n landoppervlakte van 850 km en 16 000 inwoners. Dit vorm die grootste atolgroep in die wêreld. 

Die belangrikste eilande is Anaa, Fakarava, Hao en Makemo.

Die eerste bewoners van die Tuamotu-eilande was Polinesiërs en die Tuamotuane deel dus die Polinesiese taal en kultuur. 

Frans-Polinesië is ’n halfoutonome eilandgroep en ’n Franse oorsese gebied. Tuamotu en die Gambiereilande vorm saam die Tuamotu-Gambiereilande, wat een van die vyf administratiewe afdelings van Frans-Polinesië is. 

Die argipel word in 16 munisipaliteite verdeel: Anaa, Arutua, Fakarava, Fangatau, Hao, Hikueru, Makemo, Manihi, Napuka, Nukutavake, Puka Puka, Rangiroa, Reao, Takaroa, Tatakoto en Tureia.

Met die 2007-sensus het Tuamotus (insluitende die Gambiereilande) ’n bevolking van 18 317 gehad (’n styging vanaf 15 862 in 2002 en 8 100 in 1983). Van hulle woon 769 in ’n radius van 400 km om Mururoa en Fangataufa, waar Frankryk voorheen kernwapentoetse gedoen het.

Die algemene spreektaal is Tuamotuaans, behalwe in Puka-Puka, waar Marquesaans gepraat word, en in die Gambiereilande, wat Mangarevaans gebruik.

Al die eilande van Tuamotu is hoë sandbanke wat op koraalriwwe gebou is. Makatea is een drie groot fosfaatrotse in die Stille Oseaan. Hoewel die Gambiëreilande geografies deel van Tuamotu is, verskil hulle geologies en kultureel.

In die noordweste van die argipel is die ringvormige Taiaro-atol, wat ’n seldsame voorbeeld is van ’n koraalrif met ’n ten volle ingeslote lagune. Die atol is sedert 1977 ’n Unesco-biosfeerbewaringsgebied.

Ondanks die groot gebied waaroor die eilande versprei is, beslaan dit ’n landoppervlakte van net sowat 885 km. Die klimaat is warm-tropies, sonder waarneembare seisoene. Die gemiddelde jaarlikse temperatuur is ’n feitlik deurlopende 26 °C. Daar is geen waterbronne soos mere en riviere nie; plekke waar reën opgevang word, is die enigste bron van vars water. 

Die gemiddelde jaarlikse reënval is 1 400 mm. Dit wissel nie baie deur die jaar nie, hoewel van September tot November minder reën val.

Die yl sand van die koraaleilande verhoed ’n uiteenlopende plantegroei. Die kokospalm, die bron van gedroogde klapper, is ekonomies belangrik. Vanielje word op ’n paar eilande gekweek. Landbou is verder beperk tot die vervaardiging van voedsel. Vrugte en groente sluit in die patats, taro en broodvrug, asook ander tropiese vrugte. 

Die koraalriwwe is die tuiste van ’n groot verskeidenheid onderwaterdiere. Ander fauna is hoofsaaklik seevoëls, insekte en akkedisse. Daar is net 57 voëlspesies, maar 10 van hulle is inheems. Altesaam 13 word wêreldwyd bedreig en een het uitgesterf.

Nie veel is bekend oor die vroeë geskiedenis van die eilande nie. Volgens argeologiese vondste kon Wes-Tuamotu teen 700 v.C. vanaf die Geselskapseilande beset gewees het. Op die eilande Rangiroa, Manihi en Mataiva is "marae" (plat seremoniële platforms), maar hul presiese ouderdom is nie bekend nie.

Die eerste Europeër wat die eiland besoek het, was die Portugese seevaarder Ferdinand Magellaan tydens sy reis om die wêreld in 1521. Van die bekendste ander besoekers was:

Nie een van dié besoeke het enige politieke gevolge gehad nie, want die eilande was in die invloedsfeer van die Pomare-dinastie van Tahiti.

Die eerste Christelike sendelinge het aan die begin van die 19de eeu op die eilande aangekom. Teen die laat 19de eeu het handelaars die eilande se pêrels na Europese markte geneem en hulle gesogte besittings gemaak. Frankryk het koning Pomare V van Tahiti gedwing om te abdikeer en die eilande oorgeneem sonder om hulle amptelik te annekseer. 

Tuamotu het in 1947 koerantopskrifte gehaal toe die Noorweegse etnograaf Thor Heyerdahl saam met vyf ander van Suid-Amerika af gevaar het op sy vlot "Kon-Tiki" en Raroia bereik het. Meer onlangs was die eilande in die nuus toe Frankryk kernwapentoetse op die atolle Moruroa en Fangataufa uitgevoer het.

Die Tuamotu-argipel bestaan uit agt groepe klein eilande en atolle:








</doc>
<doc id="113094" url="https://af.wikipedia.org/wiki?curid=113094" title="Stortemelk-hidrokragstasie">
Stortemelk-hidrokragstasie

Die Stortemelk-hidrokragstasie is 'n klein hidrokragstasie wat 4.5 MW krag lewer wat in die Asrivier geleë is. Dit is gedurende Julie 2016 in diens gestel. Dit behoort aan Renewable Energy Holdings (REH) en het R 190 miljoen gekos om te bou. Die hidrokragstasie is vertikaal gebou; daar moes 23 m onder grondvlak, waarvan 9,5 m onder water was, gebou word.



</doc>
<doc id="113101" url="https://af.wikipedia.org/wiki?curid=113101" title="Geert Lampen">
Geert Lampen

Geert Lampen (*28 Januarie 1893, Rustenburg – † onbekend) was ’n Afrikaanse skrywer en dramaturg. Hy skryf hoofsaaklik spanningsverhale, maar publiseer onder meer ook liefdesromans en godsdienstige literatuur. Hy skryf ook verskeie gepubliseerde sowel as ongepubliseerde dramas gedurende sy loopbaan.

Geert Lampen is op 28 Januarie 1893 op Rustenburg gebore. Hy is die oudste van nege kinders. Op sesjarige ouderdom begin hy sy skoolopleiding, maar dit word tydelik onderbreek deur die uitbreek van die Anglo-Boereoorlog. Sy vader veg enduit saam met generaal De la Rey. Saam met sy moeder, drie broers en suster word hy in die konsentrasiekamp by Rietfontein (tussen Pretoria en Rustenburg) geplaas, waar hulle vir sestien weke lank bly. Hierna word hulle na Pretoria gestuur, waar twee van sy broers en sy enigste suster oorlede is weens siekte opgedoen in die haglike omstandighede van die konsentrasiekamp. Hy gaan vir ’n paar maande skool by die Oost-Eind Skool. Wanneer die militêre owerhede sy moeder, broer en hom wil oorplaas na ’n ander konsentrasiekamp, bearbei sy vader se familie in Nederland en die Nederlandse konsul hulle vir hulle vrylating en vertrek na Nederland, wat in Januarie 1902 plaasvind. Hier gaan hy weer skool totdat hulle in Desember 1902 terugkeer na Suid-Afrika.

Die familie vestig hulle nou in Pretoria, waar hy agtereenvolgens die Oost-Eind Skool, die Eendracht Hogere School en die Pretoria College besoek. In hierdie tydperk na die oorlog word daar vir sy ouers nog vier kinders gebore, drie dogters en ’n seun.

In die jare 1911 en 1912 bestudeer hy onderwys aan die Normaalkollege op Heidelberg in die Transvaal. Hierna gee hy vanaf 1913 agtereenvolgens skool op buiteskole in die distrikte Heidelberg, die Standerton en die Bethal. In 1918 word hy aangestel by die dorpskool op Rustenburg, waar hy tydens die groot griepepidemie dubbele longontsteking opdoen, maar herstel. Van 1919 tot 1920 studeer hy verder aan die Normaalkollege te Pretoria en keer hierna weer terug na die onderwys op Rustenburg. Benewens gewone onderwys neem hy ook ’n aantal jare die hande-arbeidsentrum waar. Gedurende die jare 1926 tot 1929 studeer hy privaat en behaal so sy B.A.-graad in 1929. Hy woon daarna buitemuurse lesings by aan die Potchefstroomse Universiteitskollege en behaal sy M.A.-graad in 1931. Vanaf 1941 is hy verbonde aan die Hoërskool Rustenburg.

In Junie 1922 trou hy met Aletta Susanna Kock van Waterval by Rustenburg. Vier kinders (drie seuns en ’n dogter) word uit die huwelik gebore, maar slegs drie oorleef. Die oudste seun is een van ’n tweeling, maar sy maat is na slegs een maand oorlede.

As onderwyser merk hy dat daar weinig spanningslektuur in Afrikaans is, terwyl mense dit in Engels in groot getalle by biblioteke uitneem en lees. Hy besluit om ’n beskeie poging aan te wend om aan hierdie behoefte in Afrikaans te voorsien, wat lei tot die skryf van "Kring van dertien", waarmee hy in 1936 reeds begin. Hierna volg die speurromans "Waar die skaduwees dans", "Die aanslag", "Ontluiking", "Wonderlike wêreld", "Liefde uitgetart", "'n Sonderlinge leidraad" en "Uitoorlê-spel".

Hy skryf ook onder andere "Die tweestryd" (’n liefdesroman), "'n Kinkel in die kabel" (’n speurverhaal), "Soos 'n verborge skat" (’n godsdienstige roman), "Ek was afgunstig" (’n Christelike roman) en "Ironie van die lewe" (’n humoristiese verhaal).

Hy waag ook sy hand aan die skryf van dramas, met slegs "Kerrievleis en Kerrierys" wat aanvanklik gepubliseer word, waarna die C.S.V. "Die dure eed" publiseer.

Ongepubliseerde dramas sluit in "Verbode liefde".

Vir die rondreisende toneelgeselskappe vertaal en verwerk hy dramas. Elsa Fouché se toneelgeselskap voer sy vertaling van Alexandre Dumas se "La Dame aux Camelias" op as "Camille of Die verlore dogter" en Anton Ackerman voer "Les Neufages" van Leon Delrieux op as "Skipbreukelinge van die lewe".




</doc>
<doc id="113104" url="https://af.wikipedia.org/wiki?curid=113104" title="Marlene le Roux">
Marlene le Roux

Marlene le Roux (*17 September 1934, Bloemfontein - ) is ’n bekroonde Afrikaanse skrywer van jeugverhale.

Marlene de Villiers is op 17 September 1934 in Bloemfontein gebore, waar sy ook groot word. Haar vader (J.F. de Villiers) is Biologie onderwyser aan die Hoërskool Sentraal in Bloemfontein, waar sy matrikuleer.

Na skool studeer sy verder aan die Universiteit van die Oranje-Vrystaat, waar sy ’n aantal B.Sc.-vakke (onder meer Chemie en Fisika) neem in voorbereiding vir ’n loopbaan in die apteekwese en ook haar toekomstige man ontmoet. Sy slaag die vakke en begin dan werk by die Voortrekker-apteek in Bloemfontein, waar sy ingeskryf is vir die praktiese deel van die kursus en die volgende drie jaar deurbring. Die plan was dat sy daarna na die universiteit in Durban of Grahamstad toe sou gaan om die kursus te voltooi, omdat dit die enigste plekke was waar apteekwese aangebied was.

Haar toekomstige man, J.S. le Roux, het intussen sy honneursjaar in Geologie voltooi en werk aanvaar as myngeoloog by die Stilfonteinmyn in Wes-Transvaal en hulle besluit om te trou, wat ’n einde maak aan ’n moontlike loopbaan vir haar as apteker. Op Stilfontein bly hulle vir twee jaar terwyl albei studieskuld afbetaal en daarna aanvaar haar man ’n pos as staatsgeoloog in Bloemfontein. Hulle begin met ’n gesin en haar man aanvaar dan ’n onderwyspos by Sentraal Hoërskool, omdat dit onprakties was om so baie van die huis weg te wees om as geoloog veldwerk te doen. Hy loop aandklasse om ’n Universiteits Onderwysdiploma te bekom en skryf daarna in vir ’n Honneursgraad in Geografie. Later word hy aangestel as dosent by die Universiteit van die Oranje-Vrystaat. Sy skryf ook by die universiteit in en behaal ’n B.A.-graad met Geskiedenis en Afrikaans-Nederlands as hoofvakke en in 1969 ook die Universiteits Onderwysdiploma.

Sy en haar man woon as afgetredenes steeds in Bloemfontein. Hulle het drie kinders.

Sy begin skryf om die inkomste aan te vul. Aanvanklik spits sy haar toe op die skryf van kortverhale en vervolgverhale vir tydskrifte. Haar eerste kortverhaal, "Die koperlamp", verskyn op 4 Maart 1960 in "Huisgenoot", waarna sy nog kortverhale publiseer in "Huisgenoot", "Sarie" en "Mense", tot met Februarie 1963 onder die skuilnaam Tiba Malan en daarna onder haar eie naam. Die kortverhaal "Lente" verower in 1992 ’n eerste prys in ’n kortverhaalwedstryd uitgeskryf deur "Sarie". In Desember 1971 verskyn "Die geel kapsules" in "Sarie". Dit is ’n spanningsverhaal in vier aflewerings met ’n vroulike en was haar eerste poging om iets langer as ’n kortverhaal te skryf.

Verskeie vervolgverhale volg. Van haar vervolgverhale verskyn later ook in boekvorm, waaronder "Die vlindervanger", wat verwerk word tot ’n radiovervolgverhaal, in ’n rolprent omskep en ook vir skole voorgeskryf word. "Wagkamer" is ’n bundel kortverhale waarin sy hoofsaaklik liefdesverhale bundel wat nie altyd aan die sentimentele ontkom nie. Ten spyte van hierdie gebrek is daar tog etlike verhale wat ’n rypheid van insig in die mens toon en verhale soos "In ’n Venesiese wagkamer" en "Die landdros" munt uit met uitstekende afsluitings. "Nog ’n kans" word deur Annemarie van Niekerk opgeneem in die versamelbundel "Vrouevertellers 1843–1993".

Sy lewer haar belangrikste werk op die gebied van die jeugliteratuur en verskeie van haar jeugverhale word aan skole voorgeskryf. Haar eerste jeugroman, "Alles op die spel", verower die eerste prys in ’n jeugverhaalwedstryd wat deur "Sarie" en Tafelberg Uitgewers uitgeskryf is en verskyn eers as vervolgverhaal in "Sarie" voordat dit gepubliseer word. ’n Deurlopende tema in haar werk is die terapeutiese waarde van kontak met diere, wat die tema is van "Die koms van die fluitspeler". Rosalie se tante betrek haar by die veearts-praktyk om Rosalie se aandag van die naderende egskeiding van haar ouers af te lei. Hierdie boek is in 1989 die naaswenner van die Volkskas Bank-prys vir Jeuglektuur.

In 'n "Uil op die voëlhok" boer Erna Rademeyer met voëls in die voëlhok wat haar pa vir haar gebou het voor haar ouers se egskeiding. Sy gebruik hierdie stokperdjie as skans teen haar stiefpa se pogings tot toenadering. Haar beste vriendin, die uitgesproke June, openbaar dat sy baie meer ernstige probleme het met haar stiefpa. Erna se houding verander wanneer die wit kokketiel met die geel kuif ontsnap en sy besef dat haar stiefpa werklik omgee. Dan raak Erna en June se vriendskap gekompliseerd, want albei is op dieselfde seun verlief.  Die Volkskas Bank-prys vir Jeuglektuur word in 1991 aan "'n Uil op die voëlhok" toegeken.

In "Die prys van 'n witkruis" sluit Mariet by ’n natuurleweklub aan wat na witkruisarende omsien. Saam met die bruin seun Oliver fnuik sy die pogings van ’n gierige man om die eiers skade aan te doen.

In "Groen is die kleur van genade" word Mark tot gemeenskapsdiens by die Dierebeskermingsvereniging gevonnis nadat hy ’n stadstuin vandaliseer. Hier maak hy kennis met mense wat werklik omgee, in kontras met die lede van die skoolbende by wie hy voorheen betrokke was en wat gereeld met die gereg deurmekaar is. Hy ontmoet ook vir Tina en saam hoop hulle dat die duif met die gebreekte vlerk weer sal kan vlieg. Die titel verwys na die groen vloeistof waarmee diere die genadedood toegedien word, wat as metafoor dien vir die prosesse waardeur tieners gaan om hul probleme op te los. Die Volkskas Bank-prys vir Jeuglektuur word in 1993 deur "Groen is die kleur van genade" gewen en hierdie boek is in 1994 die naaswenner van die ATKV Kinderboekprys vir ouderdomsgroep 13-15 jaar.

"Sterling" ’n liefdesverhaal vir die jeug waarin seks, vigs en buite-egtelike verhoudings van ouers ook behandel word. Hierdie boek verower in 1995 die ATKV Kinderboekprys vir ouderdomsgroep 13-15 jaar.

In "Fokus op Stella" is Stella ’n amateurfotograaf. Wanneer sy getuie is van ’n diefstal neem sy instinkmatig ’n foto. Daarna moet sy kies of sy die foto gaan gebruik om ’n dief aan die pen te laat ry en of sy gaan stilbly om die skade wat aan die dief se familiebande aangerig gaan word te vermy.

"Die pasaangeër" behandel rasseverhoudings. Nico se oom is doodgeskiet deur ’n swart motorkaper en kort daarna word ’n swart seun aangewys as sy nuwe pasaangeër op die atletiekbaan. Die spanwerk wat hier vereis word verander gaandeweg Nico se houding teenoor swart mense en help hom om die dood van sy oom te verwerk. Hierdie boek is op die kortlys vir die toekenning van die Sanlamprys.



</doc>
<doc id="113109" url="https://af.wikipedia.org/wiki?curid=113109" title="Maiao">
Maiao

Maiao is ’n eilandformasie van 8,8 km en is geleë 78 km suidwes van Moorea. Dit is een van die Bowindse Eilande van Frans-Polinesië.
Die formasie bestaan uit ’n vulkaaneiland, met ’n hoogste punt van 154 m, en ’n koraalrifeiland. Die formasie sluit twee strandmere met ’n hoë soutinhoud, Roto Iti en Roto Rahi, in. Die eiland het ook ’n strandmeer aan die kant.

Al die lagunes word deur smal kanale verbind. Daar woon sowat 299 mense (2007-sensus).

Administratief is die eiland deel van die Franse munisipaliteit Moorea-Maiao, wat weer val in die administratiewe onderafdeling Bowindse Eilande.



</doc>
<doc id="113114" url="https://af.wikipedia.org/wiki?curid=113114" title="Mehetia">
Mehetia

Mehetia is ’n vulkaaneiland in die Bowindse Eilande in die ooste van die Geselskapseilande van Frans-Polinesië. Die eiland is ’n baie jong, aktiewe stratovulkaan 110 km oos van die Taiarapu-skiereiland van Tahiti.

Dit is 2,3 km groot en is op sy hoogste punt 435 m. Dit was in 1981 die middelpunt van aardbewings.

Die eerste Europeër wat die eiland gesien het, was die Spanjaard Pedro Fernández de Quirós op 9 Februarie 1606; hy het dit aangeteken as "Decena" (tien in Spaans). Later het Samuel Wallis dit in 1767 in die HMS "Dolphin" gesien. Die Spaanse seevaarder Domingo de Boenechea het dit op 6 November 1772 gesien en dit "San Cristóbal" genoem.

Mehetia is administratief deel van die Franse munisipaliteit Taiarapu-Est. Dit is onbewoon en het nie veel plantegroei nie, maar wel ’n klein koraalrif.



</doc>
<doc id="113115" url="https://af.wikipedia.org/wiki?curid=113115" title="Andries Smorenburg">
Andries Smorenburg

Kmdt. Andries Smorenburg (De Bilt, provinsie Utrecht, Nederland, 3 Maart 1872 – Johannesburg, Suid-Afrika, 16 April 1939) was ’n Nederlandse stryder aan Boerekant in die Tweede Vryheidsoorlog en moontlik die enigste Boerekrygsgevangene wat dit reggekry het om van die eiland Sint Helena af te ontsnap, hoewel hy gevang en teruggestuur is. C. de Jong beskryf hom in die "Suid-Afrikaanse Biografiese Woordeboek, deel V" as "avontuurlik, vindingryk en waaghalsig".

Smorenburg was die seun van Gerrit Smorenburg en Johanna Aletta Rijnhart (of Reinhart). Hy het twee susters gehad, Anna Sophia Margaretha (getroude van Ruitenbeek) en Ida Anthonia Georgina. Toe Smorenburg nog klein was, het sy pa hom in ’n beskonke oomblik laat ompraat om by die Franse Legioen aan te sluit; daarom moes hy kleintyd begin werk om sy gesin te help onderhou. Op ’n baie vroeë leeftyd het hy as vakleerling by ’n plaaslike skrynwerker gaan werk. Toe dié bankrot speel en besluit om na Transvaal te emigreer, is Smorenburg saam met hom daarheen. Die vaardighede wat hy destyds geleer het, sou later goed te pas kom. Altyd rusteloos van geaardheid, het Smorenburg op 15-jarige leeftyd in 1887 ná ’n uitval met sy werkgewer (of oom) besluit om by die Transvaalse polisie (die Zuid-Afrikaansche Rijdende Politie) aan te sluit, eers as klerk en later as konstabel. Teen 1895, ten tyde van die Jameson-inval, is hy reeds tot speurder-sersant bevorder en het hy deelgeneem aan ondersoeke na die samesweerders. Saam met 'n offisier het hy op die brandkas van die Reform Committee beslag gelê. Hy was ook behulpsaam met die opruiming van die dinamietontploffing in Braamfontein op 19 Februarie 1896. (Volgens een bron is hy kort hierna tot sersant bevorder.)

Omstreeks 1899 is hy terug Nederland toe vir mediese behandeling omdat ’n dokter in Johannesburg gedreig het om sy een been af te sit weens bloedvergifting ná ’n besering daaraan. Toe die Driejarige Oorlog op 11 Oktober 1899 uitbreek, het Smorenburg die hospitaal in Arnhem verlaat en hom na Transvaal teruggehaas om betyds te wees om aan die gewapende stryd deel te neem. Hy het met ’n skip langs Afrika se ooskus af gereis na Mosambiek en van daar na die ZAR teruggekeer.

Tydens die oorlog is Smorenburg benoem tot kommandant van die tweede Hollanderkorps, wat later onder genl. Georges de Villebois-Mareuil in die Vrystaat opgetree het, maar Smorenburg het nie goed met die generaal oor die weg gekom nie omdat hy van mening was dat De Villebois Mareuil geen begrip van die omstandighede in Suid-Afrika en oorlogvoering met ongereelde troepe gehad het nie. Op 19 Maart 1900 het Smorenburg saam met sy manne uit Pretoria vertrek en tweede dae later op Kroonstad aangekom. Op 24 Maart het hulle opdrag gekry om die spoorlyn noord van Kimberley op te blaas. Hulle het oos van Boshof opgetree. In ’n geveg op 5 April 1900 naby Boshof waarin die Franse generaal gesneuwel het, is Smorenburg en die grootste deel van die Hollanders van die Vreemelingelegioen gevange geneem en na die Deadwood-kamp op Sint Helena verban, een van 5 000 Boerekrygsgevangenes wat in die loop van die oorlog daarheen gestuur.

Vanweë sy rusteloosheid kon hy nie in die krygsgevangekamp aanpas nie. In Desember 1901 het hy vir homself ’n krat gemaak, gemerk “Curios”, “Handle with Care” en “This Side Up”, en homself op die Union Castle-posskip SS Goth, wat onderweg na Engeland was, “gepos”. Danksy sy skrynwerkersvaardighede het hy 'n houtkrat verander sodat die kant van binne af oop- of toegemaak kon word. Hy het hierdie luike met ysterbande gekamoefleer. In hierdie tyd is aandenkings wat die krygsgevangenes op Sint Helena en elders gemaak het, gereeld na die buiteland uitgevoer. Hy het die krat voorberei deur dit van ’n fiktiewe adres in Stroud, Gloucestershire te voorsien en dit toe vol klere, vuurhoutjies en genoeg kos en water vir 20 dae ter see te pak.

Bewapen met ’n rofweg getekende kaart van die hawe in Southampton, het hy op 21 Desember in die krat geklim nadat dit op 20 Desember met die ambulanswa na Jamestown gebring is. In die mistige vroeë oggendure het Smorenburg die wagte by die Deadwood-kamp ontglip en daarin geslaag om ongemerk in die krat op een van die skuite in die hawe te klim. Later is die krat met sy ongemaklike insittende in die skeepsruim van die stoomskip Goth wat in die baai voor anker gelê het, gelaai. Hy was 1,87 m lank (volgens 'n ander bron "meer as 2 m"), maar die kis waarin hy weggekruip het, net 1,45 m. Ten spyte van die etikette, is die krat aan boord rondgegooi en omgekeer sodat Smorenburg harsingskudding opgedoen en die meeste van sy watervoorraad verloor het.

Nadat hy nie by die volgende rollesing in sy kamp opgedaag het nie, het die kampowerheid sy verdwyning verbind met die geheimsinnige krat en die onlangse vertrek van die Goth. ’n Telegraafkabel wat die jaar vantevore tussen Sint Helena en Ascension gelê is, is gebruik om die skip se bestemming te waarsku om op die uitkyk na die verstekeling te wees.

Volgens oorlewering het Smorenburg, wat dae lank in ’n gebukkende posisie moes lê, op Kersdag 1901 te veel van die beknopte omstandighede daarin gehad en glo uitgeroep: “In Vadersnaam, moenie aan die kis raak nie. Ek het genoeg gehad. Staan opsy, ek sal uitkom . . . ek het die afgelope week deur hel gegaan.” Kapt. John Attwoord het hom toe bevry. So het hy ná net vyf dae die aftog geblaas.

Luidens ’n ander weergawe het die skip Ascension-eiland op Kersdag bereik en is die ruim geopen om possakke en bagasie te verwyder. Volgens tweede offisier (in ’n ander weergawe die kaptein) John Attwood het een van die matrose 'n figuur in die ruim gewaar wat hy as 'n spook aangesien het. Die gevolg was dat kapt. Eaton Travers al die bagasie deeglik laat ondersoek het. Toe Smorenburg se krat bereik word, het hy benoud van binne af laat hoor: “Stop! I'll come out!” en die daad by die woord gevoeg.
Ná ondervraging is Smorenburg weer op 30 Januarie 1902 aan boord van die Gibraltar vanaf Ascension na St. Helena teruggestuur. Aanvanklik is gemeen dat hy swaar gestraf sou word omdat vermoed is dat hy sy parool om die dorp te besoek, verbreek het. Dit was egter nie die geval nie aangesien hy uit die kamp ontsnap het. Hy is van 4 Februarie af in die militêre tronk by Deadwood aangehou en is op 13 Februarie deur 'n krygsraad verhoor. Daarna is hy in die Fort High Knoll-gevangenis aangehou.

Ná die vrede het hy as timmerman na Johannesburg teruggekeer. Twee jaar later, in 1904, is hy aangestel as inspekteur van lisensies vir openbare voertuie. Hy het ook 'n beëdigde vertaler en vrederegter geword en is bevorder tot hoof van die lisensieafdeling van Johannesburg, waar hy in 1928 met pensioen afgetree het. Hy was lid van die Arbeidersparty en het met die stakende mynwerkers van 1922 gesimpatiseer, maar geen aktiewe rol in die politiek gespeel nie. In 1938 is die Dekoratie voor Trouwe Dienst aan hom toegeken.

Smorenburg is op 5 Junie 1906 met Martha Sprong getroud en het twee dogters gehad.

Die Smorenburg-familie het die krat, wat later as die “Christmas Box” bekendgestaan het, van Sint Helena af laat kom en aan ene mej. Anna Smith van die Johannesburgse Museum (Africana-museum) gegee, nou Museum Afrika, waar dit later uitgestal is.



</doc>
<doc id="113118" url="https://af.wikipedia.org/wiki?curid=113118" title="Gabeba Baderoon">
Gabeba Baderoon

Gabeba Baderoon (1969-) is 'n Suid-Afrikaanse digter en akademikus. In 2005 ontvang sy die Daimler Chrysler-prys vir Suid-Afrikaanse digkuns. Haar bundels sluit in "The Dream in the Next Body", "The Museum of Ordinary Life", "A hundred silences" en "The Silence Before Speuking".

Baderoon is op 21 Februarie 1969 in Port Elizabeth gebore. In 1989 verwerf sy 'n BA in Engels en Sielkunde aan die Universiteit van Kaapstad. Sy voltooi haar honneursgraad in 1991 en later 'n meerstersgraad in Postmodernistiese Televisie (Mediastudies). In 2004 ontvang sy 'n doktorsgraad in Mediastudies van die Universiteit van Kaapstad.

Sy woon en werk tans in Kaapstad en Pennsilvanië (in die VSA) en dien as 'n assistent-professor in Vrouestudies, asook Afrika- en Afro-Amerikaanse Studies aan die Pennsilvaniese Staatsuniversiteit.




</doc>
<doc id="113120" url="https://af.wikipedia.org/wiki?curid=113120" title="Bilbo Baalens">
Bilbo Baalens

Bilbo Baalens is ’n fiktiewe karakter wat ’n "hobbit" genoem word (’n tipe dwerg), in die wêreld van die “Midde-aarde” (’n fiktiewe kontinent op Aarde). Hy is die hoofkarakter in J.R.R. Tolkien se kinderfantasie "Die Hobbit", asook ’n ondersteunende karakter in "Die Heerser van die Ringe".

Bilbo is op 22 September 2890 in die Derde Era, of in 1290 volgens die "Goue Telling" gebore. In "Die Hobbit" reis hy saam met die towenaar Ghandalf en ’n groep van 13 Dwerge na Erebor om ’n skat wat aan die Dwerge behoort, van die draak Smaug terug te steel. In die storie vind Bilbo ’n ring wat die draer daarvan onsigbaar maak.

Op 29 September 3021 word hy deur sy neef Frodo en Ghandalf na die Gryse Hawens (Mithlond) vergesel, waar hulle saam met die laaste groep Elwe ’n skip oor die see na Valinor neem. Bilbo is teen daardie tyd reeds 131 jaar oud. Hy is nie net die oudste hobbit van alle tye nie, maar ook die mees wêreldwyse hobbit ooit.

Hy speel vervolgens ’n rol in die eerste en laatste deel van die boek "Die Heerser van die Ringe".


</doc>
<doc id="113121" url="https://af.wikipedia.org/wiki?curid=113121" title="Susan Strijdom">
Susan Strijdom

Susan Strijdom (née De Klerk, Aliwal-Noord, Kaapland, 28 Junie 1910 – Pretoria, Gauteng, Suid-Afrika, 20 Februarie 1999) was Suid-Afrika se premiersvrou van einde November 1954 tot met haar man, adv. J.G. Strijdom, se dood in die amp op 24 Augustus 1958. ’n Tehuis vir bejaardes, die Suid-Afrikaanse Vrouefederasie (SAVF) se Susan Strijdom-tehuis in Colbyn, Pretoria, is in 1966 na haar genoem. Sy het self ook in die politiek belanggestel en meermale as spreker in sy plek opgetree.

Susanna de Klerk se vader, ds. W.J. de Klerk, wat predikant was van die Gereformeerde kerk Aliwal-Noord ten tyde van haar geboorte, was drie keer getroud: die eerste keer met Susanna Catharina Grobler van Venterstad (omstreeks Julie 1878 – 29 Junie 1901 op Burgersdorp, die moeder van Barend Jacobus); die tweede keer met Aletta Johanna (Lettie) van Rooy (Burgersdorp, 9 Januarie 1883 – 21 Augustus 1919, Potchefstroom, die moeder van al ds. De Klerk se kinders behalwe die oudste en jongste; oorlede aan die griep), dogter van sen. J.C. van Rooy, en die derde keer met Anna Sophia Coetsee (weduwee Van der Linde, 22 Januarie 1891 – 12 Februarie 1962, moeder van Helenius). Uit dié huwelike is 12 kinders gebore. 

Van haar broers en susters was Johannes (Jan, Burgersdorp, 22 Julie 1903 – Johannesburg, 22 of 24 Januarie 1979), Hendrik (Henk, Potchefstroom, 13 Mei 1915 – Sasolburg, 28 Julie 1972), Maria (Heidelberg, Tvl., 28 September 1904 – Pretoria, 25 Junie 1990), Willem (Johannesburg, 5 Julie 1906 – 23 Julie 1930) en Aletta (Aliwal-Noord, 17 April 1907 – Potchefstroom, 27 Augustus 1919, ses dae ná haar moeder). 

Van die kinders uit ds. De Klerk se tweede huwelik, was Johannes ’n kabinetsminister, later president van die Senaat en op ’n keer amper staatspresident. Ook van ds. De Klerk se kleinseuns (Susan Strijdom se broerskinders) het sy liefde vir die politiek geërf. Willem de Klerk het ook Gereformeerde predikant geword en verder bekendheid verwerf as redakteur van twee koerante, professor en politieke raadgewer. Sy ander kleinseun, F.W. de Klerk, het 'n regsgeleerde geword voor hy tot die politiek toegetree het. Hy was later hoofleier van die Nasionale Party en eindelik staatspresident van Suid-Afrika.

Adv. Strijdom was eers getroud met die aktrise Margaretha van Hulsteyn, maar hulle het binne 'n jaar ná die huwelik geskei. Van 1926 tot haar dood in 1970 was Marda Vanne, soos sy bekendgestaan het, se lewensmaat die Britse aktrise Gwen Ffrangcon-Davies. Susan de Klerk was 17 jaar jonger as haar man. Hulle het mekaar in Februarie 1929 op Nylstroom ontmoet, waar sy musiekonderwyseres was, en is in 1930 getroud. Op Nylstroom het sy musieklesse gegee vir onder andere die kinders van ds. J.P. van der Walt en sy vrou, Miemie, pastoriepaar van die Gereformeerde kerk Waterberg. Toe adv. Strijdom in 1958 in die amp oorlede is, het sy in die betreklik jeugdige ouderdom van 48 ’n weduwee geword en dit meer as 40 jaar gebly. Ná adv. Strijdom se dood het die gedagte ontstaan om 'n gedenkteken ter nagedagtenis aan hom in Pretoria op te rig. 'n Komitee is onder voorsitterskap van S.G.J. van Niekerk, administrateur van Transvaal, gestig. Coert Steynberg was die beeldhouer van die kopstuk en Danie de Jager van die perdegroep. Die projek is uitgevoer onder toesig van die argitekte Roelf en Hans Botha. Nadat die onthulling van die beeld ’n tyd lank vertraag is, het Susan Strijdom dit op 31 Mei 1972 onthul, terwyl premier B.J. Vorster as geleentheidspreker opgetree het.

Twee kinders is uit die huwelik gebore: Johannes Gerhardus en Estelle (gebore 1936, getroude van Crowson, oorlede 2009). Ná haar man se dood het sy in Pretoria gewoon, eers jare lank in ’n woonstel en van 1984 af saam met ’n groepie vriende in die aftreeoord Harmoniehof in Sunnyside. In Januarie 1999 is sy in Kaapstad op ’n sypaadjie aangeval. Sy moes ’n heupoperasie ondergaan, maar het nooit heeltemal herstel nie en is oorlede in ’n privaat kliniek in Pretoria. Ná haar dood het ’n kleinseun, Hans Strijdom, haar beskryf as "'n sterk, rustige vrou wat 'n ongelooflike vermoë gehad het om terugslae te hanteer". Naasbestaandes en vriende het haar onthou vir haar "rustige geaardheid, hartlike glimlag en warm vriendelikheid". Haar seun, Johannes Gerhardus (1939–'93), is reeds in 1993 in Lissabon aan ’n hartaanval oorlede sodat sy oorleef is deur haar dogter, drie kleinkinders en ’n agterkleinkind. Sy is langs haar man in die Heldeakker in die ou begraafplaas in Pretoria naby die graf van pres. Paul Kruger begrawe. Sowat 10 000 mense het sy roudiens op 30 Augustus 1958 by die Uniegebou bygewoon.

Op Nylstroom het die Strijdoms aanvanklik in ’n grasdakhuisie gewoon wat hulle aan die buitewyke van die dorp laat oprig het. Soos die gesin gegroei het, het hulle behoefte ook gegroei. In 1943 is die huis vergroot en in 1948 is die argitek Gerard Moerdijk (’n boorling van Waterberg) genader om die huis te vergroot en die Kaaps-Hollandse fasade te ontwerp. In 1958, ná adv. Strijdom se dood, het die Transvaalse provinsiale administrasie die huis oorgeneem. In 1975 is dit tot nasionale gedenkwaardigheid verklaar en as museum ingerig waarna die huis professioneel gerestoureer is. Meubels en ander gebruiksartikels van die Strijdom-gesin asook persoonlike besittings van adv. Strijdom maak die museumskat uit. Daar is ook 'n lewensgetroue borsbeeld van hom, gekap uit ’n hardekoolstomp uit sy geliefde Bosveld.

In 1973 het Susan Strijdom haar herinnerings aan haar man as volg gedeel in "Die Nasionale boek, 1948–1973", uitgegee ter viering van die 25-jarige bewind van die Nasionale Party: "My eerste geskenk van Hans Strijdom sal ek nooit vergeet nie – 'n bos pragtige rose. Hy was 'n jong prokureur op Nylstroom en ek was musiekonderwyseres aan die plaaslike skool. Die tyd: Februarie 1929. Ons het mekaar, vir die eerste keer, op 'n aand by vriende ontmoet en die volgende oggend was dit daar: Die pragtige ruiker rose uit sy tuin, waarvoor hy so lief was. Ek sal daardie rose nooit vergeet nie, want dit versinnebeeld wat ek altyd van my man Hans sal onthou: Te midde van al sy uitmergelende bedrywighede in die politiek – vanaf die jare dertig; ná 1948 as minister in dr. Malan se kabinet en toe, in November 1958, as eerste minister was Hans hartstogtelik lief vir die skone in die lewe, die kunste, maar bowe al musiek.

"Ek onthou nog hoe hy altyd in daardie lang vervloë jare, ná sy politieke studie van die koerante, altyd na Emol se musiekrubriek in "Die Burger" teruggeblaai het om sy bespreking van nuwe plate te verslind. So het sy plateversameling aangegroei. Tot in die jare toe hy eerste minister was, het ons na elke simfoniekonsert gegaan waartoe die tyd en die geleentheid hom toegelaat het. So sal ons wat die naaste aan hom was, ons weg van die honderdduisendes wat hom net in die openbare lewe geken en aangehang het, hom onthou. Geskiedenis, tradisie, die gevoel vir die skone was verstrengel met sy liefde vir sy huis en sy gesin, van wie toenemende openbare eise hom so dikwels weggeneem het.

"Ná die eerste bos rooi rose, en die twee jaar waarin hy twee aande per week by my kom kuier het (nooit meer nie en dan ook net stiptelik tot tienuur in die aand!) is ons op 14 Januarie 1931 in Fordsburg getroud – Fordsburg, Johannesburg, omdat my vader toe daar predikant was. Hans was toe al twee jaar in die parlement, agterbankmaats saam met 'n jong Kapenaar, Paul Sauer. Ons het Kaap toe gegaan en daar het hy my al die skoonhede van die ou Kaap gewys. Hy was 'n Kaaplandse seun, wat op Willowmore die laerskool deurloop het en toe na die hoërskool Franschhoek gegaan het om na matriek sy B.A.-graad op Stellenbosch te verwerf. Dit was die tyd van die groot volstruis-"boom" en gehoorsaam aan die wens van sy vader, het Hans, ná universiteit, saam met sy oudste broer in Willowmore met volstruise gaan boer.

"Maar die bodem het uit die mark geval en Hans is na Pretoria – in die staatsdiens, by die departement verdediging. Hy was net 'n paar maande daar, want in hierdie tyd is genl. De la Rey by Booysens in Johannesburg gedood in 'n ongeval waarvan die amptelike verklaring destyds – en soms vandag nog is – dat hy getref is deur 'n opslagkoeël tydens die skietery op die berugte Fosterbende. Hans het anders daaroor gedink want dit was in die felle aanvangswoelinge van die Rebelliedae en genl. De la Rey is geskiet op pad na genl. Beyers. Hans se opstandige gedagtes is in sy onsimpatieke departement beantwoord met die verfynde tegniek van volslae veronagsaming. Niemand het daarna na die jong man gekyk of hom werk gegee nie. En so is hy na 'n tydjie weg om hom by prokureur Meintjies in Pretoria in te skryf as prokureursklerk.

"Op Stellenbosch was hy 'n deursnee-student, maar nou, met 'n nuwe gemotiveerdheid, was sy regstudie vir LL.B. skitterend geslaagd. Toe hy klaar was, wou hy 'n plattelandse praktyk begin en sy leermeester, prokureur Meintjies, het die bekende Tom Naudé, van Pietersburg, gevra of hy die jongeling nie kan help nie. Hans is eers na Dullstroom, maar die kaal Hoëveldse wêreld het hom nie aangetrek nie en so het hy op Nylstroom beland. En Nylstroom, met die Waterberg, het sy skoonheidsaanvoeling so geroer – miskien omdat dit hom ook heimnisvol herinner het aan die Baviaanskloof by die Langeberge waar hy grootgeword het – dat Hans Strijdom volkome, lewenslank, opgegaan het in Waterberg en Waterberg deel van homself geword het.

"Dis dan die prokureur wat my daardie Februarie-oggend van 1929 die bos mooi rose gestuur het. Nadat hy op Nylstroom, teen alle goeie raad in, op sy eie begin en die eerste maand in sy prokureurspraktyk net een brief geskrywe het (oor 'n ou wat wederregtelik gejag het!) was hy teen hierdie tyd 'n wakker, knap, gesiene jong prokureur. Ja, Hans het Waterberg lief gehad en Waterbergers vir hom. Hy het elkeen van hulle geken, en almal vir hom. Hulle hart was warm vir hom. Hoeveel maal het ek in daardie strydjare van dertig toe Hans, gekies as leier in Augustus 1934, om die Nasionale Party opnuut her op te bou na die samesmeltingsbesluit van die Transvaalse NP-kongres, by arm spoorweg- of boerehuise moes ingaan om vir die party te kollekteer en die ontroerende ervaring belewe dat die gasheer sy beursie uithaal en op die tafel oopgooi met die woorde: "Dis al wat ek oorhet, neem dit vir die party." Kennende hul behoefte, het ek altyd net 'n sikspens of 'n sjieling geneem, wetende doen ek dit nie, sou dit my nooit vergewe word nie. Daar was iets vreemd gedistingeerds in Hans Strijdom. Hy was in hart en siel 'n volksmens, maar uit die skares wat hom op die hande gedra het, het niemand hom ooit familiêr op die skouers geklop met 'n gemeensame "dag, ou Hans" nie. Hy was vir almal wel HANS Strijdom, maar in 'n mistieke hoogagting, wat geen familiariteit geken het nie.

"Daar op Nylstroom het Hans Strijdom oombliklik in die politiek begin belangstel. Hy is al in daardie roemryke verkiesing van 1924 as Nasionale kandidaat teen wyle oom Piet le Roux van Niekerk, die ou stoere Waterberger, genomineer. Hans het die partynominasie verloor, maar in 1929 is hy vir die eerste maal vir Waterberg verkies. En so is ek terug by ons eerste sitting in Januarie 1931; terug by sy onbekender maar onuitwisbare liefdes. Daardie jaar, en jare daarna, het hy my Saterdag na Saterdag saamgeneem langs en op ou Tafelberg. Ons het die Kaap deurgestap, dit leer ken en sy skoonheid diep ingedrink. In sy gehegtheid aan tradisie het hy my ook geneem na al die historiese plekke.

"Maar ná 1933 het die politieke stryd Hans omtrent volkome opgeëis. Hoeveel maal het hy my nie op Potchefstroom by familie gaan aflaai om dan saam met prof. Wikus du Plessis, dr. C.H. de Wet en andere in die politieke wapad te val om die Nasionale Party van Transvaal her op te bou nie. Hans Strijdom se politieke lewe, stryd en strewe is te bekend dat ek daaroor sal uitwei, behalwe net om te sê dat diegene wat sy onverwoesbare republikeinse idealisme en doelgerigtheid in sy latere bekende loopbaan wil verstaan, daardie brief moet lees wat hy al in 1923 in "Ons Vaderland" geskrywe het oor "Die Toekoms van Suid-Afrika", sy eerste openbare politieke geloofsbelydenis wat deur sy lewe onveranderd gebly het.

"Baie politieke skrywers sal vertel van Hans se stryd teen genl. Hertzog en sy verskille met dr. Malan. Ja, dit mag so gewees het, maar ek weet hoe diep, hoe onvernietigbaar die agting was wat hy vir hierdie leiers gehad het. Generaal Hertzog was sy jongmansheld; dr. Malan sy ouer besonkener leier. Hans was onbeweeglik kompromisloos oor die dinge waarin hy geglo het, sou daaroor selfs teen mede-Afrikaners veg, maar hoe veel male het hy nie aan ons, en aan sy volgelinge, gesê om nooit die onvergeetlike dienste van 'n Hertzog en 'n Malan aan die Afrikanersaak te vergeet nie, maar dit altyd in ere te hou.

"Daar was geen persoonlike verheugenis in hom nie die dag in November 1954 toe hy as hoofleier gekies is om dr. Malan op te volg en dus ook eerste minister te word. Hy sou dit nie verwerp nie, hierdie Godgegewe geleentheid tot praktiese vormgewing aan sy idealisme, maar daar was tog op daardie oomblik diepe gevoel van deernis in sy hart jeens mnr. Klasie Havenga, wat eintlik dr. Malan se keuse was. Die dag toe Hans eerste minister geword het, was hy die stilste wat ek hom ooit geken het. 'Is jy dan nie bly nie?' het ek hom gevra. Sy antwoord was ja, maar hierdie groot taak, hierdie kroontyd van sy lewenslange strewe, is in hom ook 'n oomblik van te diepe erns om net te jubel. Hy het toe al sy eerste gesondheidsterugslag gehad, ernstiger destyds as wat die publiek of die meeste van sy naastes besef het...

"Wanneer ek terugdink aan die jare van Hans se vurige stryd waarin hy hom met so 'n volkome oorgawe gewerp het, aan al die beskuldiginge van sy hatigheid, baasskaphoudinge en al dies meer, dan moet ek wrang glimlag. Naas God het Hans op aarde net een gesag erken, onversetlik, vergelykloos: Die volk en sy stem. Niemand het enige aanslag op die volksoewereiniteit vreesloser en vuriger beveg as Hans nie, selfs in eie broederkring. Hy het Suid-Afrika se roeping en bestemming gesien in republikeinse vryheid, maar dit moes die volk, die koningstem, se beslissing wees. In die oorlogsjare het hy nooit geheul met andere se tydelike ongrondwetlike flirtasies nie Hy het sy party uit die volk uit opgebou, met ongelooflike persoonlike opoffering, man vir man gewerf en besiel om die oorwinning in 1948 te help behaal.

"Maar vir hom kon niks die volksoewereiniteit, soos uitgespreek in vrye stemming en vorm gegee in die Parlement, aantas of beperk nie. Hy het destyds erken dat die vergroting van die Senaat om die verwydering van die Kleurling-stem van die gemeenskaplike kieserslys te verkry, 'n onpopulêre daad sou wees, maar niks kon of durf in sy siening, in die weg van die uitgesproke volkswil staan nie. Hans was 'n waaragtige, onkreukbare demokraat. Sy grootste ideaal was die Republiek van Suid-Afrika, en al die werk wat hy gedoen het in die korte 3½ jaar dat die premierskap aan hom vergun was, was voorbereidings op daardie pad. Hy was baie siek in die verkiesingstyd van 1958 maar nóg ons mooipraat nóg sy doktersadvies sou hom weghou van die groot vergadering wat hy in Pretoria moes toespreek. Hy het aan ons gesê: 'Met my hele hart en my hele siel glo ek dat ons ons Republiek binne afsienbare tyd sal kry. Maar ek sal nie die tyd daarvoor hê nie; iemand na my sal dit moet doen.' Ek glo dat wyle dr. Verwoerd wat politiek onder Hans Strijdom se leierskap uitgegroei het, skaars twee jaar later daardie gewaagde Republiekstap gedoen het omdat hierdie woorde van Hans Strijdom onuitwisbaar in sy gedagtenis voortgelewe het.

"So het ons twee 27 wonderlike jare meegemaak, ja, dikwels ook van alleenheid omdat sy reuse take ons so dikwels geskei het. Maar in 1954 het ons vyf salige weke saam in die buiteland kon deurbring. En o, hoe het Hans dit nie geniet nie om al die plekke en dinge te sien wat vir hom tot toe net in sy gedagtewêreld bestaan het. Ek sal immer dankbaar bly oor daardie vyf weke, alleen saam, al was ons nie werklik afgesny van ons land nie omdat in Italië reeds die brief van dr. Verwoerd ons gevind het waarin Hans gevra is om sy bereidwilligheid op skrif te stel dat hy nominasie vir die hoofleierskap van die Nasionale Party na dr. Malan se aftrede sal aanvaar...

"Ek was ook opgeneem in die hospitaal in die laaste weke van Hans se lewe, Augustus 1958. Ek onthou hoe die dokters en verpleegsters my die derde dag voor sy dood op die been gehelp het omdat hy my so graag wou sien en die geneeshere gemeen het dat as ek op eie bene voor hom staan, dit hom sou opbeur. Ek het dit gewaag hoewel my bene maar net onder my wou weg swik. Maar hy was so opgewonde bly om my so staande te sien. Ek het hom nog nooit in al die tyd dat ek geweet het dat sy kragte aan die taan is, so goed sien lyk nie.

"Hans was nooit 'n emosioneel demonstratiewe mens nie, maar daardie oomblik was sy oë sprekend, vonkelend blou, vol lewe en liefde. Die volgende twee dae, Vrydag en Saterdag, was hy feitlik voortdurend in 'n koma. Maar toe ek die Saterdagaand vra of ek hom dan nie net goeienag kan gaan sê nie, het dr. Fransie van Zyl dadelik gesê: 'Maar natuurlik.' Toe ek van hom wegstap, met 'n 'slaap gerus', was al antwoord wat hy gegee het, 'n sagte 'totsiens'. Daardie 'totsiens', sy laaste woorde aan my, sal my altyd bybly – totsiens, nie vaarwel nie; totsiens nie vaarwel nie, ook aan sy volk en sy land wat hy so hartstogtelik liefgehad en so selfloos gedien het, by wie sy onsterflike gees altyd sal bly."



</doc>
<doc id="113124" url="https://af.wikipedia.org/wiki?curid=113124" title="Stompdriftdam">
Stompdriftdam

Die Stompdriftdam is geleë in die Olifantsrivier naby De Rust in die Wes-Kaap, Suid-Afrika.

Die Stompdriftdam is in 1965 in die Olifantsrivier voltooi. Dit lê 40 km oos van Oudtshoorn, 6 km van De Rust tussen De Rust en Vlakteplaas op die R341 na Willowmore. Die wal is 364 m lank en 49 m hoog. Die maksimum houvermoë is 55 miljoen kubieke meter en beslaan dan 'n oppervlakte van 6 208 vierkante kilometer.

Die hoofdoel van die dam is vir die besproeiing van vrugteboorde. Op die oewer langs die wal is 'n vakansieoord. Die damwal is nie oop vir die publiek nie.



</doc>
<doc id="113134" url="https://af.wikipedia.org/wiki?curid=113134" title="Beezy Bailey">
Beezy Bailey

Beezy Bailey (1962-) is ’n Suid-Afrikaans kunstenaar van verskeie mediums wat dikwels met die establishment die draak steek. Hy is onder andere 'n skilder, beeldhouer, sketser en fotograaf. Sy werk is in die David Bowie-kunsversameling, asook verskeie ander versamelings opgeneem.

Uit frustrasie teen regstellende aksie het hy twee werke vir die Kaapse Triënnale ingeskryf, een onder sy eie naam, en die ander onder die naam Joyce Ntobe. Hierdeur wou by die gevaar van neerbuigende omgekeerde rassisme en politieke korrupsie in kuns besweer. Sy eie werk is egter afgekeur, terwyl die van Ntobe in 1988 deur die Suid-Afrikaanse Nasionale Kunsmuseum aankoop is. Nadat die kurator met hul swart kunstenaars gespog het, het hy aangekondig dat hy die werk geskep het, wat tot 'n mediaskandaal aanleiding gegee het.

Bailey is op 21 Julie 1962 in Johannesburg gebore. In 1986 verwerf hy 'n kunstegraad aan die Byam Shaw-kunsskool in Londen. Hy is getroud met twee kinders en woon seisoenaal in Kaapstad en Londen.



</doc>
<doc id="113135" url="https://af.wikipedia.org/wiki?curid=113135" title="Tomlinson-verslag">
Tomlinson-verslag

Die Tomlinson-verslag is deur 'n kommissie van ondersoek opgestel nadat die Suid-Afrikaanse regering wou weet hoe om die Bantoe tuislande lewensvatbaar te laat ontwikkel. Die kommissie se verslag is in 1954 aan die regering oorhandig. Die kommissie het bevind dat die tuislande nie al die swart mense van Suid-Afrika ekonomies kon onderhou nie. Die regering het die verslag verwerp.

Ná die Blanke besetting van die hele Suid-Afrika in die negentiende eeu, het swart stamme steeds sekere gebiede bewoon. Ingevolge die Naturellengrondwet van 1913 is aan Swartes die alleenreg verleen om daardie gebiede te behou, maar hulle is verbied om grond buite daardie gebiede te koop of te huur. ’n 1936-wet het daardie gebied aansienlik vergroot, maar dit was steeds slegs 13 persent van die oppervlakte van die hele Suid-Afrika. Die swart gebiede het onder primitiewe tradisionele stamregering gestaan, waar selfversorgende boerdery, oorbeweiding en armoede gedy het. Teen 1951 was daar omtrent 8,5 miljoen Swartes in Suid-Afrika. 2,6 miljoen van hulle het op Blanke plase gewoon. 2,3 miljoen van hulle was in stedelike gebiede, terwyl omtrent 3,6 miljoen van hulle in die Swart tuislande oorleef het.

Dr D.F. Malan het sy party se beleid van apartheid verduidelik in ŉ verklaring in "Die Burger" van 29 en 30 Maart 1948. Apartheid beteken die volgende: Die volslae verbod op huwelike tussen blankes en nie-blankes; die afskaffing van die Naturelle Verteenwoordigende Raad en die verteenwoordiging van naturelle in die Volksraad en die Kaapse Provinsiale Raad; die erkenning van die naturelle reservate as die ware naturelle tuislande; streng beheer oor naturelle toestroming na die stede; die totale skeiding van blankes en nie-blankes waar die twee groepe wel moet saamkom; die beskerming van blanke werkers teen kompetisie deur naturelle en die verbod op naturelle vakunies. Kleurling sal êrens tussen blankes en naturelle inpas; hulle moet ook beskerm word teen onbillike wedywering deur naturelle; maar hulle sou van die gemeenskaplike kieserslys verwyder word. Hulle sou wel blanke verteenwoordigers kon verkies. Indiërs was vreemdelinge en moes repatrieer word. Hul stemreg moes weggeneem word.

Die Nasionale Party het in 1948 aan bewind gekom. Hul slagspreuk was "apartheid", bedoelend dat swart en wit apart moes leef. Ten spyte van verskeie beperkende maatreëls om die golf van swart verstedeliking te stop, het hulle nie daarin geslaag nie. Daarom is ’n kommissie van ondersoek in 1950 aangestel om met ’n alomvattende plan vorendag te kom om die tuislande te rehabiliteer sodat hulle alle swart mense kon akkommodeer. Die voorsitter van die kommissie was professor F.R. Tomlinson. In 1929 het hy in Stellenbosch ’n meestersgraad in landbou-ekonomie verwerf. Sy Ph.D. is in 1933 deur Cornell Universiteit aan hom toegeken. In 1939 verwerf hy die graad D.Sc Agric (Landbou-ekonomie) aan die Universiteit van Pretoria. Bekende lede van die kommissie was Nic Olivier en Jan Sadie.
Die kommissie se verslag is in 18 volumes aangebied, met ’n verkorte weergawe in Maart 1956. Twee verskillende beskouings is aangebied: in die nouer konteks was dit slegs ’n program vir die rehabilitering en ontwikkeling van die tuislande. In die breër sin was dit ’n alomvattende program vir die toekomstige ontwikkeling van die hele land op die grondslag van apartheid.

Wat die hele land betref het veral Olivier betoog dat daar geen middeweg vir die land was nie: Totale integrasie of totale apartheid. As die regering met sy huidige beleid voortgaan sou daar geleidelike integrasie tussen witmense en swartmense plaasvind en dit sou lei tot ’n homogene gemeenskap. Die alternatief was totale afsondering. Jan Sadie het die demografie uitgewerk. Aldus die 1951 sensus was daar 2,6 miljoen witmense en 8,5 miljoen swart mense in die land. Aan die einde van die eeu sou daar ’n maksimum van 6 miljoen wittes wees en 21 miljoen swartes. Tensy die produktiwiteit van die tuislande behoorlik ontwikkel word, sou daar aan die einde van eeu 17 miljoen swartes in witgebiede wees. Weliswaar kon daar ’n vreedsame omskakeling na ’n gemeenskaplike samelewing plaasvind, maar die witmense sou eenvoudig as ’n aparte rassegroep verswelg word. Witmense se enigste hoop was die snelle rehabilitering en ontwikkeling van die tuislande. Die kommissie het rapporteer dat oor die volgende tien jaar ’n bedrag van £104 miljoen nodig sou wees om die tuislande te rehabiliteer en ontwikkel. Selfs dan sou daar steeds 6,5 miljoen swart mense in die blanke gebiede wees. Blankes sou ’n minderheid in blanke gebiede wees.

Die regering se reaksie op die verslag is uiteengesit in ’n witskrif en die daaropvolgende debat in die Volksraad. Die Minister van Naturelle-sake het gesê die bedrag van £104 miljoen was buitensporig. Die regering het drie belangrike aanbevelings uitdruklik verwerp: (1) dat die stamstelsel van grondbesit opgehef word, (2) dat Blanke kapitaal en onderneming in nywerheidsontwikkeling in die tuislande toegelaat word en (3) dat ’n nywerheidsontwikkelings-korporasie vir swart gebiede geskep word. Swart leiers soos dr Alfred Xuma en prof Z.K. Matthews het ook die verslag verwerp.


</doc>
<doc id="113139" url="https://af.wikipedia.org/wiki?curid=113139" title="Tetiaroa">
Tetiaroa

Tetiaroa is ’n atol in private besit in die Bowindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit was eens die speelplek van die koninklikes van Tahiti en het later veral bekend geword nadat Marlon Brando dit in die 1960's gekoop het.

Tetiaroa is 53 km noord van Tahiti. Die atol strek oor ’n gebied van 6 km en betaan uit sowat 12 koraalrifeilandjies wat in grootte wissel. Die strandmeer is sowat 7,2 km breed en 30 m diep. Daar is geen opening na die see nie en dit is amper onmoontlik om per boot te bereik.

Die eilande (kloksgewys van die suidwestelike hoek af) sluit in:


In historiese tye het Tetiaroa aan die Pomare-dinastie van Tahiti behoort. Hulle het dit as ’n rusplek gebruik. Volgens oorlewering was William Bligh in 1789 die eerste Europeër wat die atol besoek het terwyl hy op soek was na vroeë muiters – dit was voor die vertek van die HMS "Bounty" van Tahiti af en die legendariese muitery daarna.

In 1904 het die koninklike familie die atol aan Johnston Walter Williams, die enigste tandarts op Tahiti, gegee. Williams was later, van 1916 tot 1935, die Britse konsul. Hy het Tetiaroa as woonplek gebruik en ’n klapperplantasie aangelê.

Marlon Brando het die eiland in 1960 "ontdek" toe gesoek is na plekke waar die rolprent "Mutiny on the Bounty" geskiet kon word. Ná die verfilming op Tahiti en die naburige Moorea het Brando ’n plaaslike visserman gehuur om hom na die eiland te neem. Hy het eindelik van die eilandjies gekoop by een van Williams se afstammelinge. Die koraalrif en strandmeer behoort aan Frans-Polinesië. Brando het die grootste deel van die atol in 1966 vir $200 000 gekoop en die res in 1967 vir $70 000. Hy moes egter eers politieke inmengery en plaaslike weerstand oorkom.

Baie belangrike argeologiese terreine is op Tetiaroa geïdentifiseer en word daar bestudeer. Die historiese belangrikheid van die atol maak dus toekomstige ontwikkeling en/of wisseling van eienaarskap betwyfelbaar.

Brando het in 1970 ’n dorpie op Motu Onetahi gebou om daar te kan woon. Dit het bestaan uit ’n vliegveld sodat mense op die eiland kon kom sonder om die koraalrif te beskadig, 12 eenvoudige hutte, ’n kombuishut, eetsaal en kroeg. Familie en vriende het op die dorpie gekuier en wetenskaplikes het daar gebly terwyl hulle die eiland se ekologie en argeologie bestudeer het.

Die dorpie het eindelik ’n beskeie hotel geword onder bestuur van Brando se Tahitiaanse vrou, Tarita Teriipaia, wat ook in "Mutiny on the Bounty" te sien was. Die hotel het langer as 25 jaar bestaan.

In 2002, twee jaar voor die akteur se dood, het Brando ’n nuwe testament opgestel sonder enige instruksies oor Tetiaroa. Ná sy dood in 2004 het die boedeladministrateurs ontwikkelingsregte toegeken aan Pacific Beachcomber SC, ’n Tahitiaanse maatskappy wat hotelle deur die hele Frans-Polinesië besit.

Die maatskappy het die ekovriendelike Brando-oord op die atol ontwikkel wat ’n kombinasie gebruik van sonkrag en elektrisiteitsopwekkers wat op klapperolie loop. Seewater word vir die lugversorgers aangewend. Die oord is in 2014 ingewy.

Wetenskaplike navorsing word ook steeds op die atol gedoen.




</doc>
<doc id="113141" url="https://af.wikipedia.org/wiki?curid=113141" title="Huahine">
Huahine

Huahine is ’n atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit het sowat 6 300 inwoners.

Die atol is 16 km lank en op sy breedste 13 km. Dit bestaan uit twee hoofeilande, omring deur ’n koraalrif met verskeie klein eilandjies. Huahine Nui ("Groot Huahine") lê in die noorde en Huahine Iti ("Klein Huahine") in die suide.

Die twee eilande word geskei deur water van ’n paar honderd meter breed en word met laagwater verbind deur ’n smal strook land. ’n Klein brug is ook gebou om Huahine Nui en Huahine Iti te verbind.

Noordwes van Huahine Nui is ’n brakwatermeer van 375 hektaar bekend as Lac Fauna Nui (Lac Maeva). Dit is al wat oorgebly het van die antieke atolstrandmeer.

Huahine is administratief deel van die Benedewindse Eilande. Dit bestaan uit die volgende munisipaliteite:

Die administratiewe hoofdorp is Fare, op Huahine Nui.

’n Gewilde toeriste-attraksie is ’n stroom met palings wat mense kan kos gee. Op die Faahia-argeologieterrein in die noorde van die eiland is subfossieloorblyfsels van verskeie spesies uitgestorwe voëls gevind.



</doc>
<doc id="113142" url="https://af.wikipedia.org/wiki?curid=113142" title="Manuae (Geselskapseilande)">
Manuae (Geselskapseilande)

Manuae is ’n atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit is die mees westelik geleë van die Benedewindse Eilande, en is 350 km wes van Bora Bora en 550 km wes van Papeete.

Manuae bestaan uit ’n ring eilande sowat 10 km in deursnee wat deur onbevaarbare openinge geskei word. Hulle steek net ’n paar meter bo die seevlak uit. Die verskillende koraalrifeilandjies van altesaam 3,5 km is met hoofsaaklik kokospalms, tropiese struike en sand bedek.

Die atol is administratief deel van die munisipaliteit Maupiti in die Benedewindse Eilande.

Die eilandjies se strandmeer bevat verskeie seldsame spesies en is sedert 1992 ’n natuurreservaat. Daar is baie seeskilpaaie, onder meer ’n bedreigde spesie, wat begin November elke jaar na die strande stroom. Daar is ook tussen 3 miljoen en 4 miljoen oesters.

Manuae se eerste Europese besoeker was die Britse seevaarder Samuel Wallis, in 1767. Daar was in dié tyd ’n klein dorpie, waarvan die oorblyfsels steeds in die noordelike deel van die hoofeiland gesien kan word.

In 1855 het die skip "Julia Ann" by die atol gestrand. Die bemanning en passasiers, lede van die Kerk van Jesus Christus van die Heiliges van die Laaste Dae wat van Australië na Amerika onderweg was, het twee maande op die atol gewoon en ’n boot gebou waarmee hulle na Raiatea geseil het. Daar is geen bewyse dat ander mense vroeër daar gewoon het nie.

Van 1952 af is die eilande dikwels deur handelaars in gedroogde klapper besoek. In die 1960's het ongereelde besoekers groot getalle seeskilpaaie gevang totdat dit 1971 deur die wet beperk is. Die atol word vandag gereeld besoek deur vissers van Raiatea. Daar is geen gereelde skeeps- of lugverbinding tussen Manuae en ander eilande in Frans-Polinesië nie. Dit word besit deur die Compagnie Française de Tahiti, wat in die 1920's altesaam 57 000 kokospalms aangeplant het. Die nou verlate plantasies het eens tot 70 ton gedroogde klapper per jaar gelewer.

Van die ander name waaronder Manuae bekend is, is Fenua 'Ura en Putai (Tahitiaans), Isla de Pájaros ("Voëleiland", Spaans) en Scilly (Engels).



</doc>
<doc id="113147" url="https://af.wikipedia.org/wiki?curid=113147" title="Maupihaa">
Maupihaa

Maupihaa, ook bekend as Mopelia, is ’n atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit is 72 km suidoos van Manuae, sy naaste buurman.

Maupihaa is sowat 8 km lank en bevat ’n strandmeer van tot 40 m diep wat aan drie kante deur koraalriwwe omring word.

Die koraalrif is aaneenlopend, buiten ’n klein deurgang aan die westekant. In die ooste is ’n smal, digbegroeide eilandjie (Motu Maupihaa) en ’n paar kleiner eilande. Maupihaa is altesaam 2,6 km groot. Die enigste dorp is op Motu Maupihaa en in 1985 het dit net 10 inwoners gehad.

Argeologiese bewyse is gevind dat Polinesiërs die atol in antieke tye bewoon het. Die eerste Europeër wat dit besoek het, asook die naburige Fenua Ura en Motu One, was Samuel Wallis, in 1767.

In 1917 is dit aan ’n maatskappy van Papeete verhuur wat met drie werknemers gedroogde klapper vervaardig, hoenders en varke grootgemaak en seeskilpaaie versamel het. Dit is daarna aan ’n ander maatskappy verhuur wat dit heeltemal met kokospalms beplant het.

In dieselfde jaar het die Duitse graaf Felix von Luckner die eiland met die SMS "Seeadler" besoek en ’n klein kolonie gevestig om die Geallieerdes se skepe in die suidelike Stille Oseaan aan te val tydens die Eerste Wêreldoorlog. Hulle wou water en vars voorraad kry en die "Seeadler" versien ná ’n lang seereis deur die Atlantiese Oseaan en om Suid-Amerika. Omdat die "Seeadler" te groot was om die strandmeer binne te vaar, is dit buite die atol vasgemeer. Ná ’n kort ruk het ’n rowwe see die "Seeadler" laat omkeer en Luckner en sowat 50 ander gestrand gelaat.

Van die gestrande matrose was Amerikaanse oorlogsgevangenes wat op see deur Luckner-hulle gevang is. Eindelik het Luckner ’n paar mans gekies en met ’n seilboot na Fidji te vaar, waar hy ’n ander seilboot wou oorneem om terug te vaar en die ander matrose op Mopelia te gaan haal. Sy plan het egter nie uitgewerk nie, want hoewel hy sy bestemming bereik het, moes hy hom aan ’n Britse luitenant oorgee. Luckner het die res van die oorlog as krygsgevangene in Nieu-Seeland deurgebring. Intussen het die res van die bemanning ’n Franse skoener, "Fortuna", by Mopelia gekaap en na Paaseiland gevaar. Hulle het op 4 Oktober daar aangekom en daar gestrand geraak. Hulle is toe deur die Chileense regering geïnterneer. Vier Amerikaanse matrose het daarna op ’n oop boot 1 600 km ver na Pago Pago gevaar, waar hulle hul kollegas op Mopelia se redding bewerkstellig het.

Die atol is administratief deel van die munisipaliteit Maupiti van die Benedewindse Eilande. Maupihaa is tans heeltyds onbewoon.




</doc>
<doc id="113149" url="https://af.wikipedia.org/wiki?curid=113149" title="Maupiti">
Maupiti

Maupiti is ’n klein atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit het ’n vulkaaneiland in die middel en het 1 200 bewoners wat in ’n gebied van 11 km woon.

Maupiti lê in die westelike Benedewindse Eilande en is die mees westelik geleë vulkaaneiland van die Geselskapseilande. Dit is 40 km wes van Bora Bora. Die sentrale eiland het ’n hoë piek van 380 m. Die strandmeer het groot, plat koraaleilande in die noorde en twee klein eilandjies aan beide kante van die koraalrifdeurgang in die suide.

In Augustus 2007 was daar sowat 1 200 bewoners.

Daar is argeologiese bewyse dat Polinesiërs al omstreeks 850 n.C. hier gewoon het. Die eerste Europeër wat dit besoek het, was die Nederlandse seevaarder Jacob Roggeveen, in 1722. Die eiland het histories sterk kulturele bande met Bora Bora.

Maupiti is administratief deel van die munisipaliteit Maupiti van die Benedewindse Eilande. Die hoofdorp is Vaiea.




</doc>
<doc id="113150" url="https://af.wikipedia.org/wiki?curid=113150" title="Motu One (Geselskapseilande)">
Motu One (Geselskapseilande)

Motu One, ook bekend as Bellinghausen, is ’n atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit is 550 km noordwes van Tahiti en 72 km noordoos van Manuae, sy naaste buurman.

Die atol se koraalrif omsluit sy strandmeer heeltemal; daar is geen deurgang nie. Al sy kante word omring deur lae, sanderige eilande behalwe die suidekant. "Motu One" beteken "Sandeiland" in Polinesiese tale.

Die naam "Bellinghausen" (soms "Bellingshausen") is deur die Balties-Duitse seevaarder Otto von Kotzebue in Rusland se diens aan die atol gegee ter ere van die Russiese offisier en ontdekkingsreisiger Fabian Gottlieb von Bellingshausen.

Motu One is administratief deel van die munisipaliteit Maupiti van die Benedewindse Eilande.



</doc>
<doc id="113151" url="https://af.wikipedia.org/wiki?curid=113151" title="Tahaa">
Tahaa

Tahaa is ’n atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan.

Die eiland en die naburige Raiatea word deur dieselfde koraalrif omring en hulle was dalk op ’n tyd een eiland. Tahaa het 5 000 bewoners wat in ’n gebied van 90,2 km woon, en het ’n maksimum hoogte van 590 m bo die seevlak.

Tahaa en sy klein eilandjies kan van Raiatea af per boot en vlerkprou bereik word. Ná die kort vaart word reisigers afgelaai op ’n eilandstrand met ’n klein strandmeer en in die verte ’n uitsig op Bora Bora. Dié dele van die Geselskapseilande is minder ontwikkel.

Tahaa en die omringende eilandjies is administratief ’n munisipaliteit van die Benedewindse Eilande. Dit bestaan uit:

Die administratiewe sentrum is Patio.

Op die eiland word 70-80% van alle Frans-Polinesiese vanielje vervaardig. Dit is vanweë die sterk reuk van vanielje ook bekend as Vanielje-eiland. Verder is hier pêrels van besonder hoë gehalte.



</doc>
<doc id="113153" url="https://af.wikipedia.org/wiki?curid=113153" title="Tupai">
Tupai

Tupai, ook bekend as Motu Iti, is ’n laagliggende atol in die Benedewindse Eilande van die Geselskapseilande in Frans-Polinesië, ’n Franse oorsese gebied in die Stille Oseaan. Dit is 19 km noord van Bora Bora en is net 11 km groot.

Die breë koraalrif, met ’n feitlik aaneenlopende string klein eilandjies, omsluit ’n vlak en sanderige strandmeer. Tupai het geen heeltydse inwoners buiten werkers in die klapperplantasies nie.

Daar is ’n privaat vliegveld op Tupai. Dit is in 2001 ingewy en die gebruik daarvan word beperk.

Tupai behoort administratief tot die munisipaliteit Bora Bora.



</doc>
<doc id="113159" url="https://af.wikipedia.org/wiki?curid=113159" title="Spookpypvis">
Spookpypvis

Die Spookpypvis ("Solenostomus cyanopterus") is 'n vis wat wydverspreid voorkom in die westelike Stille Oseaan, die Indiese Oseaan en meer spesifiek die Rooisee en aan die kus van Afrika suidwaarts tot by die Oos-Kaap. In Engels staan die vis bekend as die "Ghost pipefish". Die vis is raar in Suid-Afrikaanse waters. 

Die vis word tot 16cm lank en sy kleur wissel van liggroen tot donkerbruin. Soms kan daar verspreide swart of wit kolle op die lyf wees. Dit leef in rotsagtige kus areas en aflandige koraal- en rotsriwwe in water wat tot 30m diep is. Hulle word ook soms gesien in die sand langs die rif.

Die visse leef in pare saam. Hulle maak drywende seegras na as 'n skuil tegniek en dryf soms kop onderstebo oor die riwwe opsoek na ongewerweldes.





</doc>
<doc id="113161" url="https://af.wikipedia.org/wiki?curid=113161" title="Solenostomidae">
Solenostomidae

Die Spookpypvisse ("Solenostomidae") is 'n vis-familie wat tot die orde Syngnathiformes hoort. Slegs die genus "Solenostomus" hoort tot die familie. Die familie is verwant aan die ware pypvisse en hulle lywe is lank en gesegmenteerd. Die pens vinne is groot en die snoet is lank. Hulle is meesters van kamoeflering.

Die volgende genus en gepaardgaande spesie kom aan die Suid-Afrikaanse kus voor:




</doc>
<doc id="113162" url="https://af.wikipedia.org/wiki?curid=113162" title="Lappies-skerpioenvis">
Lappies-skerpioenvis

Die Lappies-skerpioenvis ("Scorpaenopsis venosa") is 'n vis wat voorkom in verspreide gebiede in die Stille- en Indiese oseane onder andere die Persiese Golf en aan die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Raggy scorpionfish".

Die vis word tot 20 cm lank. Die kleur en skakering van die vis is nie konstant nie. Die kop en lyf is bedek met lelle en klossies. Die snoet is kort met 'n paar klossies op die onderste lip. Die eerste drie stekels van die dorsale vin word geleidelik langer en is uiters giftig.

Die vis leef in aflandige koraal- en rotsriwwe in water wat tot 40 m diep is. Hulle is alleenlopers en is goed gekamoefleerd en is altyd gereed om klein vissies en skaaldiere aan te val.





</doc>
<doc id="113164" url="https://af.wikipedia.org/wiki?curid=113164" title="Straal-vuurvis">
Straal-vuurvis

Die Straal-vuurvis ("Pterois radiata") is 'n vis wat wydverspreid voorkom in die Stille Oseaan en Indiese Oseaan. In Engels staan die vis bekend as die "Radial firefish".

Die vis word tot 20 cm lank. Die lyf is donkerrooi met dun, wit vertikale strepe oor die sye. Die pektorale vinne is lank en wit. Daar is unieke horisontale wit strepe op die stertvinbasis. Die pektorale vinne se membrane het geen merke op nie.

Die vis leef in aflandige koraal- en rotsriwwe in water wat tot 1 tot 25 m diep is. Die onvolwasse vissies kom soms in getypoele voor. Hulle is gewoonlik alleenlopers en neig om bedags in rotsskeure weg te kruip. Snags jag hulle klein vissies en garnale.





</doc>
<doc id="113172" url="https://af.wikipedia.org/wiki?curid=113172" title="Goue skerpioenvis">
Goue skerpioenvis

Die Goue skerpioenvis ("Parascorpaena mossambica") is 'n vis wat wydverspreid in die Stille Oseaan en Indiese Oseaan voorkom, en ook aan die kus van Oos-Afrika suidwaarts tot by die suide van die Oos-Kaap. In Engels staan die vis bekend as die "Golden scorpionfish".

Die vis word tot 15 cm lank. Die tentakels bokant die oë is goed ontwikkel. Die kleurpatroon van die vis wissel; dit is dikwels onreëlmatige vlekke van wit tot bruin tot ligpers.

Die vis leef in aflandige koraal- en rotsriwwe in water wat tot 1 tot 20 m diep is. Hulle skuil gewoonlik in skeure of op sand- en rotsbodems. Hulle is gewoonlik alleenlopers en jag klein vissies en skaaldiere.

Die vis is skaars.





</doc>
<doc id="113179" url="https://af.wikipedia.org/wiki?curid=113179" title="Peuloog-skerpioenvis">
Peuloog-skerpioenvis

Die peuloog-skerpioenvis ("Rhinopias frondosa") is 'n vis wat wydverspreid voorkom in die westelike Stille Oseaan, die Indiese Oseaan en meer spesifiek aan die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Popeyed scorpionfish".

Die vis word tot 24 cm lank, die lyf is plat en die snoet wys opwaarts. Die kleure en patrone op die vis se lyf wissel baie; van bruin tot ligpers, rooi en geel. Dit patroon bestaan uit dowwe vlekke met kolle op wat duidelik omlyn is.

Die vis is goed gekamoefleer en word moeilik raakgesien. Hulle is alleenlopers en jag vis en skaaldiere.





</doc>
<doc id="113181" url="https://af.wikipedia.org/wiki?curid=113181" title="Gambiereilande">
Gambiereilande

Die Gambiereilande of Mangareva-eilande (Frans: "Îles Gambier" of "Archipel des Gambier") is ’n klein, bewoonde groep eilande, oorblyfsels van ’n kaldera (soort vulkaan), in Frans-Polinesië in die Stille Oseaan. Hulle lê net suidoos van die Tuamotu-argipel.

Hulle word as ’n aparte groep van Tuamotu beskou omdat hul kultuur en taal met dié van die Marquesaseilande ooreenstem, en ook omdat Tuamotu uit ’n reeks koraal-atolle bestaan terwyl Gambier ’n vulkaniese oorsprong het.

Vanweë hul nabyheid word die Acteongroep asook die nabygeleë atolle Maria Est, Morane, Marutea Sud en Temoe, wat almal onbewoon is, soms by die Gambiereilande ingesluit.

Die munisipaliteit Gambier bestaan uit die Gambiereilande (met die onbewoonde Temoe-atol, 40 km suidoos van die hoofgroep, ingesluit), die onbewoonde Acteongroep in die noordweste en die atolle Marutea Sud, Maria Est en Morane. Dié groep eilande en atolle beslaan ’n gebied van 35 km. Die hoofdorp is Rikitea op die grootste eiland, Mangareva.

Gambier bestaan uit:

Die Gambiergroep word omring deur ’n koraalrif met drie deurgange na die oop see. Hulle het hoofsaaklik ’n vulkaniese oorsprong, hoewel ’n paar koraaleilande is. Die bevolking was in 2007 altesaam 1 641. Die hoogste punt is Berg Duff aan Mangareva se suidkus, wat 441 m hoog is.

Van omstreeks die 10de tot die 15de eeu het die Gambiereilande ’n paar duisend bewoners gehad wat handel gedryf het met ander eilandgroepe soos Marquesas, die Geselskapseilande en Pitcairneilande. Omdat te veel bome afgekap is, het Mangareva heeltemal ontbos geraak, en dit het rampspoedige gevolge vir die eiland se omgewing en ekonomie gehad.

Volgens oorlewering was daar ’n burgeroorlog en het kannibalisme voorgekom terwyl die eilandbewoners afgesny geraak het van die res van die wêreld, en daar is argeologiese bewyse daarvan. Vandag kan die eiland net ’n paar honderd mense onderhou.

In 1834 het Franse priesters ’n Rooms-Katolieke sending op die eilande begin. Hulle het daarna, in 1836, na Tahiti aanbeweeg.

Die eilande was ’n logistieke basis vir Frankryk se kerwapentoetse in Mururoa, ’n atol van die Tuamotu-argipel.





</doc>
<doc id="113187" url="https://af.wikipedia.org/wiki?curid=113187" title="Acteongroep">
Acteongroep

Die Acteongroep (Frans: "Groupe Actéon") is ’n taamlik afgesonderde en onbewoonde subgroep atolle in die verre suidooste van die Tuamotu-argipel in Frans-Polinesië. Dit lê sowat 1 400 km oossuidoos van Tahiti.

Die groep bestaan uit vier klein atolle:

Die eerste bekende Europeër wat die eilande gesien het, was Pedro Fernández de Quirós, op 5 Februarie 1605. Hy het dit beskryf as "vier eilande gekroon met kokospalms". In verslae van ander lede van die Spaanse ekspedisie is die eilande "Las Cuatro Coronadas" (Die Vier Gekroondes), "Las Cuatro Hermanas" (Die Vier Susters), "Las Virgenes" (Die Maagde) en "Las Anegadas" (Die Oorstroomdes) genoem.

Thomas Ebrill, kaptein van die Tahitiaanse handelskip "Amphitrite", het die eilande glo in 1833 herontdek. Hulle het egter vier jaar later hul naam gekry van lord Edward Russell van die HMS "Actaeon", wat dit na sy skip genoem het.

Die vier atolle val administratief onder die munisipaliteit Gambier. 


</doc>
<doc id="113197" url="https://af.wikipedia.org/wiki?curid=113197" title="Stokes se wet">
Stokes se wet

Stokes se wet is in 1851 deur die Engels-Ierse natuurkundige George Stokes geformuleer. Dit is 'n wiskundige formule vir die sedimentasiesnelheid van klein deeltjies in 'n viskeus fluïdum ('n uitvloeiende stof).

Stokes lei af dat die wrywingskrag wat op 'n bal inwerk gegee word deur

Kyk ook terminale snelheid.


</doc>
<doc id="113201" url="https://af.wikipedia.org/wiki?curid=113201" title="Anorexia nervosa">
Anorexia nervosa

Anorexia nervosa (of anoreksie) is 'n eetsteuring wat deur 'n lae gewig, vrees om gewig op te tel, 'n desperate begeerte om maer te wees, en voedselbeperking gekenmerk word. Baie mense met anoreksie beskou hulleself as oorgewig, selfs al is hulle in werklikheid ondergewig. Hulle weeg hulleself gereeld, eet net klein hoeveelhede, en eet net sekere kosse. Sommige oefen oormatig, forseer hulleself om te braak of gebruik lakseermiddels om gewigsverlies te bevorder. Komplikasies kan osteoporose, onvrugbaarheid en hartskade insluit. Vroue sal dikwels ophou menstrueer.

Anorexia nervosa is 'n eetsteuring gekenmerk deur pogings om gewig te verloor, soms tot die dood toe. 'n Persoon met anorexia nervosa kan verskeie tekens en simptome van wisselende erns toon, maar dit is nie altyd waarneembaar nie.

Anorexia nervosa, en die wanvoeding wat met selfopgelegde verhongering gepaard gaan, kan komplikasies in al die hooforgaanstelsels in die liggaam veroorsaak.

Simptome kan die volgende insluit:

Obsessief-kompulsiewe steuring (OKS) en obsessief-kompulsiewe persoonlikheidsteuring (OKPS) is hoogs komorbied met anoreksie. Die oorsaaklikheid tussen persoonlikheidsteurings en eetsteurings is egter nog nie volledig vasgestel nie. Ander komorbiede toestande sluit in: depressie, alkoholisme, grenslyn- en ander persoonlikheidsteurings, angssteurings, aandaggebrek-hiperaktiwiteitsteuring, en liggaamsdismorfiese steuring. Depressie en angs is die mees algemene komorbiede toestande, en depressie word met 'n swakker prognose geassosieer.

Outismespektrumsteurings kom meer algemeen by mense met eetversteurings as by die algemene bevolking voor.

Daar is bewyse vir biologiese, sielkundige, ontwikkelings-, en sosiokulturele risikofaktore, maar die presiese oorsaak van eetsteurings is onbekend.

Vroeë teorieë oor die oorsaak van anoreksie het dit aan seksuele misbruik van kinders of disfunksionele gesinne gekoppel; bewyse is egter teenstrydig, en deeglik beplande navorsing word benodig. Die vrees vir kos word "sitofobie" genoem en vorm deel van die differensiële diagnose. Ander sielkundige oorsake van Anoreksie sluit in 'n lae selfbeeld, die gevoel dat 'n persoon nie beheer het nie, depressie, angs en eensaamheid. Groepsdruk en konstante druk van die media en ander mense kan tot 'n lae selfbeeld en ander sielkundige simptome lei, en veroorsaak eetversteurings soos anoreksie.

'n Diagnostiese assessering sluit die persoon se huidige omstandighede, biografiese geskiedenis, huidige simptome en familiegeskiedenis in. Verder behels dit ook 'n ondersoek van die individu se geestestoestand waar daar veral op sienings van gewig en eetpatrone gefokus word.

In die jongste weergawe van die "Diagnostiese en Statistiese Handleiding van geestesversteurings" (DSM 5) word Anorexia nervosa onder Voeding- en Eetsteurings geklassifiseer.

Daar is twee subtipes van AN:

Daar bestaan nie afdoende getuienis dat enige spesifieke behandeling vir anorexia nervosa beter as ander is nie; daar is egter genoeg getuienis dat vroeë intervensie en behandeling meer effektief is. Behandeling van anorexia nervosa fokus op drie hoofareas.
Hoewel daar in die eerste plek op die herstel van 'n persoon se gewig gefokus word, behels optimale behandeling ook gedragsverandering. Daar bestaan getuienis dat hospitalisasie 'n nadelige invloed op die langtermynuitkoms kan hê.

Psigoterapie vir individue met AN is uitdagend aangesien hulle waarde daaraan heg om maer te wees, en graag in beheer wil bly en verandering weerstaan. Sommige studies toon dat gesinsterapie vir adolessente met AN beter as individuele terapie is.

Eetgewoontes is die noodsaaklikste faktor waaraan daar by mense met anorexia nervosa gewerk moet word, en elke persoon se dieet moet by sy/haar behoeftes aangepas word. Voedselverskeidenheid en die insluiting van kossoorte met 'n hoër energiedigtheid is belangrik wanneer maaltydplanne uitgewerk word. Mense moet meer kalorieë inneem, aanvanklik in klein hoeveelhede maar geleidelik meer.

Gesinsterapie blyk meer suksesvol as individuele terapie vir adolessente met AN te wees. Voorstanders van gesinsterapie voer aan dat dit belangrik is om ouers by die adolessent se behandeling in te sluit.

Adolessente en volwassenes met anorexia nervosa kan ook by kognitiewe gedragsterapie baat.

Farmaseutiese produkte hou 'n beperkte voordeel vir anoreksie self is.

AN het 'n hoë sterftesyfer en pasiënte wat in 'n kritieke toestand by 'n mediese eenheid opgeneem word, kan in groot gevaar verkeer. Diagnosering en risiko-assessering word nie altyd akkuraat gedoen nie; hervoedingsindroom kan oorgesien of swak behandel word en die gedrags- en gesinsprobleme in AN kan oorgesien of swak bestuur word. Die MARSIPAN-riglyne beveel aan dat mediese en psigiatriese kundiges saamwerk in die behandeling van AN-lyers wat ernstig siek is.

Dit kan moeilik wees om die hervoedingstempo vas te stel, want vrees vir die hervoedingsindroom kan tot ondervoeding lei.

AN is die sielkundige afwyking met die hoogste sterftesyfer. Dit is 11 tot 12 keer hoër as die normale, en die selfmoordrisiko is 56 keer hoër; die helfte van die vroue met AN herstel ten volle terwyl 'n bykomende 20-30% gedeeltelik kan herstel. Indien anorexia nervosa nie behandel word nie, kan ernstige komplikasies soos harttoestande en nierversaking ontstaan en uiteindelik tot die dood lei.

Na beraming sal 0.9% tot 4,3% vroue en 0.2% tot 0.3% mans in Westerse lande op een of ander tyd in hulle lewe aan anoreksie ly. Dit ontstaan dikwels gedurende die tienerjare of by jong volwassenes.

Alhoewel anoreksie gedurende die 20ste eeu meer algemeen gediagnoseer is, is dit onduidelik of die steuring werklik toegeneem het en of die diagnosering bloot verbeter het.

Eetsteurings word nie so dikwels in pre-industriële, nieverwesterse lande soos in Westerse lande aangemeld nie.

Weens die verskillende skoonheidstandaarde vir mans en vroue word mans selde as anoreksies gediagnoseer. Mans wat aan hulle liggame verander, doen dit oor die algemeen eerder om lenig en gespierd as skraal te wees. Daarbenewens voldoen mans wat andersins met anoreksie gediagnoseer sou word, moontlik ook nie aan die DSM IV-kriteria vir LMI nie aangesien hulle spiermassa het, maar baie min vet. Mans- en vroue-atlete word dikwels oorgesien as anoreksies. Geritualiseerde aktiwiteite soos inweging plaas klem op gewig en kan die ontwikkeling van eetsteurings by atlete bevorder. Terwyl die gebruik van dieetpille 'n aanduiding van ongesonde gedrag en eetsteurings by vroue is, gebruik mans steroïede, wat ook op 'n beheptheid met hulle liggaam en moontlike eetsteurings dui.

Die term is van Griekse oorsprong: "an-" (ἀν-, voorvoegsel wat  op ontkenning dui) en "orexis" (ὄρεξις, "eetlus"), wat dus letterlik 'n verlies aan eetlus beteken.



</doc>
<doc id="113202" url="https://af.wikipedia.org/wiki?curid=113202" title="C.P. Leach">
C.P. Leach

Christo Leach (1960- ) is ’n Afrikaanse digter, dramaturg en regisseur.

Christo P. Leach is in 1960 gebore. Hy studeer in die regte aan die Randse Afrikaanse Universiteit. Na universiteit bly hy aktief in die teater en is die regisseur van verskeie dramas wat opgevoer word, insluitende sy eie verwerking in 1986 (in samewerking met Barney Simon) vir die verhoog van Lettie Viljoen se “"Klaaglied vir Koos"”. In 1987 stig hy saam met John Ledwaba die Manu Players-teatergroep, wat opvoerings van onder andere “"Township boy"” en “"Street sisters"” lewer. Hy word ook video direkteur wat sommige van die dramas, onder andere John Kani en Barney Simon se “"Lion and the Lamb"”, opneem vir uitsending oor televisie. Ook op die musiektoneel is hy produktief en is die regisseur van onder andere “"SA Love"” in 1993, ’n musiekspel met Suid-Afrikaanse liefdesliedere.

Met sy prosa wen hy op jeugdige ouderdom reeds die Junior Rapportryers-prys. Op hoërskool begin hy gedigte skryf en in 1979 wen hy die Departement Afrikaans-Nederlands van die Randse Afrikaanse Universiteit se eerste, tweede en vierde prys in ’n poësiewedstryd. Hy publiseer daarna verskeie gedigte in "Graffier" en volg dit op met sy digbundel “Borgtog vir ’n nuwe Adam”. In 1983 is “"Borgtog vir ’n nuwe Adam"” ’n kandidaat vir die Perskorprys. Die gedigte in hierdie bundel is ’n konkrete verslaggewing van sy persoonlike belewenis, algemene kleindorpsheid, asook politieke en tegnologiese aangeleenthede. Die bundel begin met die reële kontreigedigte, maar word meer simbolies in die later afdelings. Die stapel-effek word ruim gebruik, waarin verskillende dinge rondom die onderwerp opgenoem word om sodoende verslag te gee van die veelkantigheid daarvan. Van die simbole in die bundel word subtiel bekend gestel en dan in later afdelings herhaal om die trefkrag te verhoog, soos die simbool van die appelstronk in die titelgedig (met sy konvensionele verwysing na die paradys en die seksuele), wat reeds vroeër in die gedig oor jeugdige seksualiteit, “"altaarstuk vir die jeug"”, figureer. Sy gedigte “"my kontrei II"”, “"nou is my huis skoon"” en “"alles oor my vriend se hande"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. André P. Brink neem “"my kontrei IV"” en “"in konfrontasie met soete ruste / veilige hawens- / silwerdrade"” in “"Groot verseboek"” op en sy gedigte verskyn ook in ander versamelbundels soos “"Goudaar"”.

Sy drama “Die spinner” word in 1983 vir die eerste keer in die Staatsteater in Pretoria opgevoer en daarna ook in die Alexander- en Markteaters. Dit word in 1984 in die versamelbundel “"Rostrum"” opgeneem. Hierdie drama gaan oor die oorlog aan die grens, waar drie karakters deur een persoon gespeel word. Beligting en klank word gebruik om handelingsplekke voor te stel. Die titel van die stuk verwys na iemand wat in die rondte draai, waardeur die verwarring en lighoofdigheid van die hoofkarakter saamgevat word. Die dramaturg toon aan hoe ’n persoon van gemiddelde sensitiwiteit maklik deur oorlog tot geestelike verbrokkeling gedryf sal word. Ervarings tydens die grensoorlog word afgewissel met tonele in ’n inrigting vir sielsiekes. Dit is ’n interessante eksperimentele drama, omdat dit tegnologie in groot mate gebruik om die plek te neem van tradisionele dramatiese interaksie.

Saam met John Ledwaba skryf en regisseer hy ook die musiekspel “Township boy”, wat in 1987 by die Standard Bank Nasionale Kunstefees op Grahamstad opgevoer word en waarvan die klankbaan op CD uitgereik word. Die drama begin by ’n begrafnis in Soweto, waar ’n jong man in die kollig instap en vertel dat dit sy begrafnis is. Hy was ’n comrade in die struggle wat deur veiligheidsmagte op iemand anders se begrafnis doodgeskiet is. Sy naam is Sheperd en hy is ’n digter/ denker/ musikant wat werk aan ’n plekkie in die son vir almal om hom. Hy leef saam met sy ma, Stumile en sy immer-besope tante Maria, of Ma Selina, terwyl sy meisie, Hilda, swanger is met hul eersteling. Daarby het hy vier comrades wat musikante is. Saam neem hierdie akteurs, met ’n kitaar in die hand, die gehoor op ’n reis deur hul troostelose wêreld van straatoorloë en sinlose, afgryslike verkwisting van mense-potensiaal, waardeur die leefwêreld van swart mense onder apartheid teen die agtergrond van ’n tragiese liefdesverhaal uitgebeeld word.


Anoniem “Regstudent dig ’n hoop pryse los” “Beeld” 28 September 1979






</doc>
<doc id="113204" url="https://af.wikipedia.org/wiki?curid=113204" title="Christoffel Lessing">
Christoffel Lessing

Christoffel Lessing (*17 April 1911, Lydenburg –†17 Augustus 1997, Johannesburg) was ’n Afrikaanse skrywer wat baie bekend geword het met sy boeke oor die tronklewe en die lewe van ’n misdadiger.

Christoffel Lessing is op 17 April 1911 op ’n plaas in die distrik Lydenburg gebore as een van nege kinders van ’n werkinspekteur. Sy moeder is oorlede toe hy slegs sewe jaar oud is. Nadat hy standerd vyf slaag begin hy by die poskantoor werk as telegrambode en beland hy die eerste keer in die gevangenis. As sorgbehoewende kind word hy deur die welsyn van sy pa weggeneem en in ’n staatskool geplaas.

Hy spandeer uiteindelik altesaam sowat twintig jaar in die tronk, maar dit is veral sy boeke wat oor hierdie onderwerp handel wat hom landwyd bekend maak. Sy misdade is nooit “werklik ernstig” nie en is hoofsaaklik diefstal, maar die een klein oortreding na die ander lei tot groter wordende straf. Hy bereken later in sy lewe dat sy slagoffers altesaam nie meer as R60 skade gely het nie, maar hy hardloop weg vir die polisie eerder as om homself oor te gee, omdat hy onwillig is om verantwoordelikheid vir sy dade te aanvaar. Uiteindelik studeer hy verder in die tronk en slaag sy matriek en daarna ook die eksamens vir ’n B.A.-graad, terwyl hy hier ook sy eerste twee boeke skryf. Met die graad agter sy naam ontsnap hy, maar word dertien maande later gevang en weer in die tronk terug geplaas.
Op 8 Februarie 1947 verlaat hy die tronk vir die laaste keer. Terwyl hy in die tronk is, besoek die onderwyseres Corrie de Wet hom gereeld nadat sy van sy boeke gelees het. Hulle raak verlief en trou in die landdroshof op die dag wat hy vrygelaat word.

Aanvanklik bly hulle in Albertskroon in Johannesburg, waar Corrie ’n woonstel agter mense se huis gehad het. Hier skryf hy vir vier jaar lank voltyds aan boeke en vervolgverhale, waarna die destydse Minister van Volkswelsyn en die Sekretaris van Volkswelsyn vir hom ’n betrekking in die staatsdiens organiseer. Later word hy skakelbeampte vir die Nederlandse Lugredery KLM, waar hy agt jaar lank werk. In 1965 verhuis hulle na Amanzimtoti aan die Suidkus van Natal waar hulle woonstelle bou, dorpsgebiede ontwikkel en hy ’n miljoenêr word. Op ’n stadium besit hy sewe woonstelgeboue en ontwikkel twee dorpsgebiede. Corrie is in 1975 dood nadat sy van die trappe van hulle drieverdiepinghuis op Warner-strand afval. Daarna loop alles weer vir hom verkeerd en sy sakeryk met bates van sowat R5 miljoen word eindelik gesekwestreer.

Tydelik bly hy dan alleen in ’n bouvallige krot op ’n vriend se plasie tussen Eston en Pietermaritzburg, waarna hy vir ’n ruk opsigter is van ’n woonstelgebou op die Durbanse strandfront. Hierna onderneem hy in 1979 ’n fietstoer deur Suid-Afrika om die jeug te waarsku teen die gevare van onverantwoordelikheid en losbandigheid. Hy beland weer in Johannesburg en betrek ’n kamertjie in Doornfontein. Hier doen hy op vryskut grondslag proefleeswerk en bly skryf. Hy is op Sondag 17 Augustus 1997 in Johannesburg oorlede na ’n beroerte-aanval.

Hy skryf sy verhale hoofsaaklik oor die wêreld van ’n misdadiger. Sy debuut is met ’n kortverhaal in ’n tydskrif wat hy skryf oor terdoodveroordeeldes onder die titel "In die skaduwee van die galg".

In "Gooi my vir die aasvoëls" verwerk hy die lewensverhale van drie misdadigers in die tronk en besin oor die strafmetodes en die wyse waarop misdadigers behandel word.

"Met ’n dankbare liefdesgroet" is ’n bundeling van sy briewe aan sy geliefde, waarin hy eerlik bieg oor sy verlede, maar ook sy ideale en toekomsdrome uitspel.

"Paspoort na Elysium" is ’n roman en het as sentrale tema die ontsnapping van ’n groep Ossewa-Brandwaglede uit die tronk.

"Een goue uur" is ’n bundel kortverhale deur hom en sy vrou. Hy lewer drie kortverhale ("Haweloos", "Een goue uur" en "Die droster se tuiskoms"), terwyl Corrie elf kortverhale in die bundel skryf.

Hy voltooi ook manuskripte getitel "Die liefdefabriek", "Reward for treason" en sy outobiografie "Die duiwel draf saam".



</doc>
<doc id="113205" url="https://af.wikipedia.org/wiki?curid=113205" title="Marie Linde">
Marie Linde

Marie Linde (1894–1963) was die skuilnaam van die Afrikaanse skrywer en dramaturg Elise Bosman. Sy skryf die eerste Afrikaanse roman wat in Engels vertaal word, "Onder bevoorregte mense", wat in 1925 die wenner is van ’n romanwedstryd van die uitgewer Van Schaik.

Elizabeth Johanna Bosman, wat onder die skrywersnaam Marie Linde publiseer, is op 1 Mei 1894 te Seepunt in Kaapstad gebore. Sy het ’n ouer broer en suster. Haar vader was ’n landmeter van Stellenbosch en later direkteur van Sekondêre Driehoeksmeting en haar moeder, ’n nooi Moorrees, ’n predikantsdogter van Tulbagh. Sy is die kleindogter van Wilhelmus Johannes (Piet Ribbe) Bosman van Rosendal (vandag Mooiplaas) in die Bottelary, wie se gedigte in 1894 privaat uitgegee word as "Nagelaten gedichten van P.W. Bosman, uitgegeven tot aandenken voor de familieleden". ’n Agterkleinkind van hom is Elisabeth Eybers.

Die gesin is baie lief vir lees en haar vader het ’n uitgebreide biblioteek van Nederlandse en Engelse boeke. Met haar vader praat sy Nederlands en met haar moeder Engels. As jong kind het sy swak gesondheid en word tuis onderrig, wat meebring dat sy reeds op jeugdige ouderdom wyd belese is. Melt J. Brink is ’n persoonlike vriend van haar vader en sy lees dan ook gretig sy "Grappige versies" en die koerant "De Goede Hoop". Wanneer sy uiteindelik wel skool toe gaan, word haar vordering belemmer deur haar onvermoë om syfers baas te raak, hoewel sy besonder begaaf is in tale. Op ’n besoek na Europa in 1905 leer sy byvoorbeeld Duits op die bootreis aan en sy is ook Frans magtig.

Sy matrikuleer in 1913 aan die Goeie Hoop Seminarie en studeer dan verder in die moderne tale (Engels, Nederlands en Duits) aan die Kaapse Universiteit.

Vir ’n ruk gee sy in Kaapstad onderwys in Nederlands en Afrikaans, maar besluit dan om voltyds te skryf en haar inkomste aan te vul deur die gee van private lesse. Sy is ook etlike jare bibliotekaresse by ’n Nederlandse boekery in Kaapstad. In hierdie tyd is sy lid van die Oranje-klub, ’n Afrikaanse kultuurvereniging, waar sy aansluit by die orkes onder leiding van Charles Weich.

Vanaf die dertigerjare is sy betrokke by die amateurteater en is vir lank lid van die Kaapstadse Amateur Toneelvereniging (KAT). Sedert 1935 is sy bevriend met suster F. Bradford, met wie sy ’n huis in Plumstead deel.

Sy is op 28 September 1963 aan ’n hartaanval in haar huis in Plumstead, Kaapstad oorlede.

Sy skryf gesellige ontspanningslektuur waarin sy ’n voorkeur gee aan gegoede mense wat hulle verlange na romantiek bevredig in die kunste of deur te reis, ook na die buiteland. Haar eerste boek, "Onder bevoorregte mense", verower in 1925 die eerste prys in die romanwedstryd van die uitgewer Van Schaik en dit word later ook die eerste Afrikaanse roman wat in Engels vertaal word (as "Among privileged people"). In hierdie roman bevind ’n blanke weeskind, Bettie Ertel, haar as diensmeisie by ’n gegoede Kaapse familie. Die snobistiese en talentvolle sangeres Adeline Rademeyer is die vrou van die gesin en Bettie se aspoesterlewe staan in sterk kontras met die lewe van Adeline. Die opleiding wat sy as weeskind gehad het, is totaal ontoereikend vir die rol wat sy in die weelderige huis en tussen gesofistikeerde mense moet vervul. Die standverskil tussen haar en haar nuwe werkgewer is pynlik groot en selfs die bruin huishulp behandel haar aanvanklik redelik stief. Hoewel sy geleidelik ontdooi en self meer aandag bestee aan haar voorkoms en maniere, sny haar nederige betrekking toegang tot die hoër kringe af en verydel dit al haar romantiese drome. Eindelik kan sy egter haar verlede aflê wanneer sy aan die einde met Adeline se ryk kunstenaarsneef, Ben Maritz, trou. Hierdie troue vind natuurlik plaas ondanks sterk teenstand van Adeline en haar gesin en Ben se ouerhuis en familie. Philip John toon in sy bespreking van die roman aan die wyse waarop Marie Linde in hierdie boek reeds besef dat die Europese kunsideaal nie in Afrika suksesvol kan wees nie, maar slegs kuns gekoppel aan ’n groep of volk. In hierdie siening is sy haar tyd ver vooruit en het sy waarskynlik haar eietydse kritici vervreem, wat aanleiding gee daartoe dat die werk nie die erkenning kry wat dit verdien nie. In 1935 wys die lesers van "Die Vaderland" in ’n peiling vir "Onder bevoorregte mense" aan as die derde beste Afrikaanse prosawerk tot op daardie stadium.

"Bettie Maritz" is die vervolg op hierdie verhaal, maar die verdere ontplooiing van Bettie se persoonlikheid en lewe is teleurstellend. Sy verveel selfs haar man, omdat sy “so kleurloos en alledaags is wat die innerlike betref” en Ben vlug ’n paar maande weg na Europa, waar Adeline na die dood van haar man optree as operasangeres. Intussen daag ’n ryk oom op uit Argentinië, wat Bettie volledige besonderhede verskaf omtrent haar duistere afkoms. Die skryfster se kragte faal as sy die krisis moet uitbeeld wat ontstaan as gevolg van Bettie se ontdekking dat sy kleurlingbloed in haar are het.

Sy skryf ook die roman "Dina en Lalie" oor ’n liefdesdriehoek. Die tweelingsusters Dina en Lalie raak verlief op dieselfde man, dr. Le Grange. Lalie is getroud en verbreek die verhouding uit pligsgevoel teenoor haar man. Dina het dr. Le Grange slegs eenmaal gesien, maar volg hom nietemin tot in ’n verre uithoek van Suidwes. Daar omhels hy haar dadelik omdat hy meen dat sy Lalie is. Die bedrog lei natuurlik tot verwikkelinge veral na die dood van Lalie se man, maar alles kom tog weer reg tussen die tweeling en ook dr. Le Grange is gelukkig. Die mensbeelding bly oppervlakkig dwarsdeur die verhaal, hoewel die skildering van die skinderlustige gemeenskap van Brandvlei nie sonder meriete is nie.

Die hooftema van die roman "'n Huis verdeeld" is die gespanne verhouding tussen Boer en Brit. Die Engelse skryfster Patricia van der Vyver is in Suid-Afrika gebore uit ’n Boer-Britse huwelik, maar verengels geheel en al in taal en gesindheid by haar skoonfamilie in Engeland, wat haar waarsku teen verhoudings met Afrikaners. Terug in Suid-Afrika verontagsaam sy egter hulle raad en trou met die nasionalis dr. Hartman, wat lei tot allerlei meningsverskille. Die tema van die roman is interessant, maar die gebrekkige mensbeelding veroorsaak dat dit slegs by idees bly en die dialoog kunsmatig en selfs ongemotiveerd aandoen.

"Die huis met die horings", "Wie is Sylvia?", "Moord op Kersdag" en "Om die beurt" is speurverhale.

Marie Linde skryf ook ’n hele aantal verhale oor bonatuurlike verskynsels en "Kaparrings" bevat ’n aantal spookstories.

Verskeie van haar kortverhale verskyn in tydskrifte en koerante soos "Die Huisgenoot", "Die Boervrou", "Die Brandwag", "Vrouewêreld", "Die Naweek", "Die Suiderstem" en die "Afrikaanse Byvoegsel" van die "Cape Argus". Haar kortverhale word in hele aantal versamelings saamgebundel.

In "Die goue roos en ander verhale" is dit veral "Die Teken" (wat aanvanklik onder die skuilnaam E.B. in "Die Huisgenoot" gepubliseer is) wat uitgesonder kan word. Hierdie verhaal skets op treffende wyse die verhouding tussen ’n wêreldse meisie en ’n aspirant-sendeling. "Die goue roos" word later deur Daniel Hugo in die versamelbundel "Tydskrif" opgeneem. Ander versamelings is "Die verlore paradys", "Knap kêrels en mooi nooiens" en "Op die out trant". Die meeste van haar kortverhale is liefdesverhale. Soos in haar romans toon Marie Linde in haar kortverhale ’n besliste voorkeur vir mense uit die gegoede stand, wat af en toe kan ontsnap uit die verveling van die daaglikse sleurlewe en deur ’n buitelandse reis hul smagtende verlange na 'n bietjie romantiek kan bevredig. Sy behandel ook talle onderwerpe wat haar in staat stel om haar menings oor kuns te kan lug. In "Duiker en Seemeeu" ontmoet ’n resensent byvoorbeeld sy slagoffer toevallig in die trein en voer dan ’n lewendige bespreking met haar oor die kwessie van swartgallige kuns en romantiekerige ontspanningslektuur om uiteindelik sterk onder die bekoring van haar aantreklike vroulikheid te raak. So behaal Hilda van Woude ’n maklike oorwinning oor haar mees vyandige kritikus sonder om nou juis die kern van die vraagstuk aan te raak.

As skryfster van ligte ontspanningslektuur lewer sy verdienstelike verhale vir mense wat dit nodig vind om deur middel van ’n mooi storie te ontvlug van die verdriet en teenspoed van die werklikheid. Haar kortverhaal "Die ou woonhuis" word opgeneem in die versamelbundel "Die jongste Afrikaanse kortverhale". Ander versamelbundels waarin haar werk opgeneem word, sluit in "Uit dorp en veld".

Haar hoorspel "Drie lewens" is een van die eerste Afrikaanse hoorspele wat uitgesaai is en  dit word ook in 1935 deur die Kaapstadse Amateur Toneelvereniging opgevoer.

Sy skryf ook eenbedrywe wat in "Drie toneelstukkies" opgeneem word, waaronder die klugte "Terwyl daar basaar gehou word" (wat in 1936 opgevoer word deur Ons Teatertjie Toneelgroep), "Malkop Lettie" en die misteriespel "Beatriks Ursula" (wat in 1936 opgevoer word deur die Kaapstadse Amateur Toneelvereniging).

"Die ongelyke worsteling" verskyn aanvanklik in twee dele op 18 en 25 Januarie 1929 in "Die Huisgenoot". Dit is ’n drama oor die huislike lewe, met die titel wat verwys na die ongelykheid van die stryd tussen ’n sosiale vlinder en ’n beroepsvrou wanneer dit kom by die wen van ’n man se hart. Dr. Emil Bezuidenhout keer uit Duitsland terug nadat hy daar as geneesheer gekwalifiseer het, net om uit te vind dat sy geliefde, Lydia, intussen met die navorser Albert Serrurier getrou het. Lydia se niggie, Paula Auret, werk vir Albert as sy sekretaresse en is verlief op hom. Lydia probeer om Emil en Paula ’n paartjie te maak en onder hierdie voorwendsel gaan hulle drie gereeld uit, met Paula wat die derde wiel aan die wa is. Wanneer Albert die waarheid uitvind, draai Lydia hom gou weer om haar pinkie, met Paula wat bedroë afkom van alles.

As vertaler is sy verantwoordelik vir die "Afrikaanse liederekrans: ’n versameling van die beste liedere vir een, twee, drie en vier stemme" wat in 1937 verskyn. Sy vertaal ook John Emerson en Anita Loos se drama "The whole town’s talking" as "Die hele dorp skinder" en Eric Hudson se "The unfair sex" as "Die" "skone geslag" en hierdie ongepubliseerde dramas word in die veertigerjare deur die Helpmekaar-toneelgeselskap opgevoer. Ander ongepubliseerde dramas wat sy in Afrikaans vertaal is "Mademoiselle" van Jacques Deval en "’n Man van beginsel".






</doc>
<doc id="113207" url="https://af.wikipedia.org/wiki?curid=113207" title="Ben Lindemann">
Ben Lindemann

Ben Lindemann (8 Desember 1937 - 23 Januarie 2018) is die skrywersnaam van die Afrikaanse skrywer, joernalis, uitgewer, TV-regisseur, draaiboekskrywer en vervaardiger van dokumentêre programme, Johan Nel.

Ben Lindemann is die skrywersnaam van Johannes Marthinus Nel (meer bekend as Johan Nel), wat in Keimoes in die Benede-Oranjeriviervallei gebore is (8/12/1937 - 23/01/2018) en sy laaste jare op Wellington deur gebring het. "Die skrywersgogga het Johan reeds op 'n jong ouderdom gebyt toe hy in 1948 op 11 jarige ouderdom begin het om berigte vir Die Burger te skryf" In 'n onderhoud met Radio Helderberg in 2010 vertel hy dat "Ben Lindemann" eintlik verwys na "blindeman" omdat hy self so voel as skrywer wanneer hy tastend soek na beter kennis en hoe om sy gevoelens dan met die leser te kommunikeer. 

Na skool studeer hy verder aan die Universiteit van die Oranje-Vrystaat, waar hy ’n B.A.-graad met Sielkunde en Volkekunde as hoofvakke behaal. Aan die Universiteit van Suid-Afrika voltooi hy ook vier modules in Kommunikasiekunde. Vanaf 1959 tot 1962 is hy verslaggewer by "Die Volksblad" en "Die Transvaler", waarna hy tot 1964 redakteur is van "Kommando", die amptelike tydskrif van die S.A. Weermag. Hierna is hy tot 1972 uitgewer en bemarkingsbestuurder by Nasionale Boekhandel, J.L. van Schaik en Tafelberg Uitgewers. Tussen 1972 en 1977 is hy eienaar en redakteur van die tydskrif "Op Safari" (wat in 1977 verkoop is en ingelyf is by Stywe Lyne) en vanaf 1972 tot 1998 eienaar en bestuurder van Makro Boeke, wat meer as 700 grootdruk titels uitgee. In hierdie tyd is hy medestigter en redakteur van "Vrystaat", ’n plattelandse streekkoerant op Bethlehem in die Vrystaat (1975–1976); regisseur van meer as 57 dokumentêre programme en 62 insetsels vir televisie by o.a. Sonneblom Films (1981–1985) en stig 4M-Produksies vir sy vryskut-regie en vervaardiging van dokumentêre programme vir televisie asook korporatiewe programme vanaf 1985. Vanaf 1975 is hy ook vryskutskrywer wat bydraes lewer tot onder andere "Insig", "Sarie", "Huisgenoot", "Die Burger en By", "Rapport" en "Paarl Post". Later word hy medebestuurder by Benedic Boeke/ Benedic Books , waar hy verantwoordelik is vir die keuring van manuskripte en bemarking. Hy was ook by Toastmasters betrokke en aanvanklik aangestel as Vise-President (jaar onbekend) en is later President tot 2005. In 2010 word hy aangestel as gereelde verslaggewer vir "Kaap Rapport". Hy het sedert 2000 op Wellington gebly, waar hy gereelde artikels vir "Paarl Post" geskryf het. Sy laaste tv dokumentêre sluit in "Eilande van die Gariep" "(KykNET 2017)" en Vergete Rivier (KykNET 2018). 

Kolie Seekoei Kry 'n Bril - een van Ben Lindemann se kinderboeke word in Karin Smith se MA verhandeling met die titel "Kriteria vir die seleksie van biblioterapeutiese materiaal vir die opvoedkundige sielkundige" gelys as 'n voorbeeld van 'n biblioterapeutiese boek vir kinders wat bril dra: "Indien daar 'n emosionele parallel bestaan tussen die kind en die karakters in die verhaal, verhoog dit die moontlikheid dat die kind met die karakters kan identifiseer. Dan is dit moontlik vir hom om nuwe insigte te verwerf, deurdat hy die karakter se hanteringstrategiee, sowel as die resultate daarvan vir die karakter sien. 'n Gerusstellende, dog realistiese slot behoort die kind te help om rustigheid te kry". Haar annotasie vir die verhaal is as volg: "Kolie seekoei sien soms snaakse dinge - hy het al gesien hoe ‘n blom in ‘n skoenlapper verander en hoe ‘n blaar in 'n akkedis verander! Hy kon nooit saam met Manie Muis met 'n raket of 'n bal speel nie, want hy het die bal altyd gemis. Eendag vat Manie Muis hom stad toe na dokter Volstruis. Hy sê hy moet bril dra en ‘n paar dae later lewer die posman dit af. Vir die eerste keer sien Kolie mooi, maar somtyds haal hy sy bril af net om te kan sien hoe ‘n blom in ‘n skoenlapper verander"

“Piet Kokkewiet, Kokkewiet” is ’n moderne sprokie. In sy resensie oor die boek, skryf André P. Brink: “...dit ’n plesier om iets soos Ben Lindemann se "Piet Kokkewiet, Kokkewiet" raak te loop: tereg ’n 'moderne sprokie' …Ook skryf Brink: "Dit is die sjarmante soort lektuur wat ’n wye leserskring, jonk en oud, verdien, met ’n eenvoud wat nooit fasiel raak nie, ’n 'gesondheid' - ’n geloof in die goeie, ’n rustige betragting van menslike gebreke en deugde – wat my self baie plesier verskaf het.”

Na die dood van die vader word die ma en drie jong dogters aan die wêreld se genade oorgelewer in die besproeiingswêreld naby Upington. ’n Onbekende weldoener, die Piet Kokkewiet van die titel, help hulle om kop bo water te hou, ten spyte van die uitdagings wat die lewe inhou, soos geldnood, uitbuiting deur handelaars, vryers, ’n rivier wat dreig om die gesaaides te verspoel en bure wat nydig raak omdat sy haar bruin werkers ’n leefbare loon betaal. Alle gebeure word beleef deur die gemoed van die dogter Annie.

In 2009 word baie van die verhale wat hy onder die skuilnaam Ben Lindemann vir tydskrifte soos "Sarie", "Huisgenoot" en "Landbouweekblad" geskryf het, in die omnibus “Piet Kokkewiet, Kokkewiet en ander verhale” uitgegee. “"Die Meisie van Gazette"” (wat aanvanklik as vervolgverhaal in "Landbouweekblad" gepubliseer is) en “"Die Hooghartige Juffrou Bobbejé"” is liefdesverhale teen die agtergrond van die koerantwêreld en die wêreld van televisie-produksies. “"Verlore Stad"” is ’n liefdesverhaal teen die agtergrond van ’n soektog na ’n geheimsinnige stad wat volgens kenners iewers onder die sandduine van die Kalahari begrawe lê. “"Marionette Meester"” (wat later apart as gratis e-boek beskikbaar gestel word) en “"Elandsbaai se Liggies"” beskryf die onverwagte draaie wat die liefde in die lewens van mense kan gooi. “"Gastehuis Visarend"” en “"Piet Kokkewiet, Kokkewiet"” speel af op die eiland-wêreld van die Benede-Oranjeriviervallei. Hy vertaal ook “"Heidi"” van Johanna Spyri in Afrikaans.

In 1987 ontvang hy ’n Artes-toekenning vir die Beste Skeppende Bydrae van die jaar vir sy dokumentêr "Verlorenvlei".

'Grondhervorming bring nuwe moontlikhede' Rapport, 2 Oktober 2005

'Ons Biblioteke sukkel, maar daar is hoop' Rapport, 27 November 2005

'Arm en ryk woon saam in Eko-Dorp' Rapport, 15 Januarie 2006

'Laat daar Sonkrag wees: veilig, volop, en goedkoop' Rapport, 19 Maart 2006

'Plan by US om studente te leer hoe om te leer' Rapport, 23 April 2006

'Die Kalahari-stad bly verlore' Rapport. 2 Junie 2006

'Alan Paton - liewe land, sestig jaar!' Rapport 20 Augustus 2006

'Noord-Kaap se monsterbome' Rapport 1 Oktober 2006

'Leesprobleme word leerprobleme...maar daar is raad' Rapport 21 Januarie 2007

'Die leerkrag agter Helen Keller' Rapport 4 Februarie 2007

'Groenkrag is die antwoord' Rapport 11 Februarie 2007

'Breyten & broers kom tuis' Rapport 25 Februarie 2007

'Die voëls is terug in die Kalahari, Rapport, 15 April 2007

'Henry Jones: Die man het hom nooit laat keer', Rapport, 29 April 2007

'Daar's krag in die SON' Rapport, 2 September 2007

'Hoe om jou letters in gelid te kry. Navorser ontwerp program vir disleksielyers' Rapport 30 September 2007

' 'n Kans op 'n beter lewe - Fair Trade Projek in Rawsonville' Rapport 21 Oktober 2007

'As jy moeg word vir die lewe in die stad' Rapport, 2 Desember 2007

'Toekomsdrome oor motors sonder brandstof' Rapport 26 Julie 2008

'Goedkoper, kleiner, skoner: Daar's raad vir die kragkrisis' Rapport, 18 Januarie 2009

'Die els wat blindes leer lees en skryf het' Die Burger, 2 Mei 2009

'Toorn as vrug van die 21ste eeuse gees' Die Burger, 2009

'Gertjie Niem"ö"ller: Hy kon die onmoontlike vermag (Huldeblyk)' Die Burger, 1 Aug 2015 https://www.pressreader.com/south-africa/die-burger/20150801/282823599888238

'Wellington het 'n ware lady verloor (Huldeblyk aan Winnie Rust)'. Paarl Post, 20 Mei 2016 https://www.netwerk24.com/ZA/Paarl-Post/Nuus/wellington-het-n-ware-ladyverloor-20160518-2



De Bruin, Wilma 'Johan het nou sy merk gemaak' Beeld, 6 Oktober 1983

'Johan het nou nes geskop' Die Burger, Oktober 1983

Zeeman, Jaomi 'Johan Nel - nuusman nou op die kassie' Die Courant, 22 November 2017


</doc>
<doc id="113209" url="https://af.wikipedia.org/wiki?curid=113209" title="Kristel Loots">
Kristel Loots

Kristel Loots (1947- ) is ’n pryswennende Afrikaanse skrywer van liefdesverhale. Die skrywer Sonja Loots is haar dogter, haar seun Werner Loots, en haar man is Willem Loots, en haar kleinkinders Henri Malan, Stella Malan, Noe Loots en Florence Loots.

Kristel Nortjé is op 14 Desember 1947 in Port Elizabeth gebore. Haar ouers is die predikant Albertus Johannes Nortjé en die tuisteskepper Johanna Jacomina Fourie. Sy en haar broer Marius word groot in Despatch, waar sy haar hoërskoolopleiding kry aan die Hoërskool Despatch. Na skool studeer sy verder aan die Onderwyskollege op Graaff-Reinet, waar sy as onderwyseres kwalifiseer. Sy gee onderwys by die Krantzbosch Bosboustasie naby Knysna en in Oos-Londen, Kaapstad en Kimberley. Op Kimberley ontmoet sy vir Willem Loots, met wie sy trou. Hulle het twee kinders, Werner en Sonja. Sonja is die bekende skrywer van die romans “"Spoor"” en “"Sirkusboere"”. Die gesin trek as gevolg van Willem se werk heelwat rond, maar vestig hulle eindelik in Kaapstad, waar die kinders groot word.

Kristel begin ernstig skryf wanneer die kinders uit die huis is en ongeveer 1991 begin sy om tydskrifverhale te skryf. Haar eerste verhaal word deur "Huisgenoot" aanvaar en sy woon kort daarna ’n kursus by die ATKV-skryfskool in Stellenbosch by, gelei deur Hans du Plessis en Petra Müller. Hierna word verskeie van haar kortverhale, novelles en vervolgverhale in "Huisgenoot", "Sarie", "Rooi Rose" en "Landbouweekblad" gepubliseer. Sy skryf ook uitsendings oor "Vrouerubriek" en "Siembamba", terwyl van haar kortverhale in versamelbundels opgeneem word. Hierna is sy gereed om die liefdesverhaalgenre aan te pak en haar eerste roman, “Die agtervolger”, word in 1998 gepubliseer. “Dokter van drome” (2006) is die liefdesgeskiedenis van Anastasia de Wit, wat onder ’n wolk by haar vorige tuiste en werk weg is. Sy kry ’n assistentpos by dokter Juan Harmse, ’n vooraanstaande plastiese chirurg. Hulle raak verlief, maar die geraamtes uit hulle albei se verlede verskyn weer om hulle liefde en lojaliteit te toets. In “Engel van my hart” (2007) sluit Breggie Bruwer in Londen aan by Graham Condor, ’n man wat sy op die Internet ontmoet het. Die werklikheid is egter anders as wat die voorstelling op die webwerf is. In “Aspoesterskoene” (2009) woon Sarah in Bloemfontein met ’n liefdelose man (Christian) en rebelse seun (Waldo), met weinig inspirasie uit haar werk as vertaler. As oud-hoofmeisie word sy gevra om te help met reëlings vir die reünie van haar skool op Doringbaai aan die Weskus. Die oud-hoofseun is die skatryk Marius Malan. Sarah het ’n nuwe paar skoene nodig om haar meer selfvertroue te gee. “Muurblom” (2009) is Kristel Loots se eerste boek met ’n geestelike inslag. Die heldin, Karli, is nie die tipiese beeldskone heldin nie, inteendeel. Sy is volrond van figuur en breek dan weg om na ’n man te soek wat haar om haarself sal liefhê. Sy ontmoet egter nie net opregte mans nie en moet leer om te onderskei en te kies tussen liefde en begeerlikheid. Veral leer sy dat die waarheid vrymaak en dat liefde sondes kan bedek. “Voorskrif vir die hart” (2009) is in 2010 op die kortlys vir die toekenning van die ATKV se prys vir romanses. “’n Lipstiek-lewe” (2010) het die flerrie Roxy as hoofkarakter. Haar kollega Zander Muller vra haar om tydens ’n spanbou-naweek, waar sy pa die motiveringspreker sal wees, voor te gee dat hulle uitgaan. Hierdie plan het onverwagte en verreikende gevolge.

In “Troukoek maak nie vet nie” (2011) beland Dixie de Lange altyd in vreemde situasies wat maak dat mense haar nie ernstig opneem nie. Sy is terug onder haar ma se dak nadat sy voor die kansel gelos is. Na al die jare saam met Kurt het sy niks om daarvoor te wys nie en sy het selfs haar werk verloor. Dan word sy die bestuurder van haar suster se afgeleefde bruidsboetiekwinkel. In “Eendagmooi” (2012) vind Janeke Fourie ná ’n duistere verlede dat sy vir die derde keer swanger is. Sy het reeds ’n moeilike tienerdogter, Heidi, en ’n besige kleuterseuntjie. Haar man, Fanus Fourie, sien nie kans vir nog ’n kind nie en verlaat haar om in ’n hotel te gaan bly. “"Eendagmooi"” wen in 2013 die ATKV-prys vir liefdesromans. “Die ander vrou” (2013) is ’n vervolg op “"Eendagmooi"”. Fanus het ’n verhouding met Linda begin toe sy huwelik met Janeke in stormwater beland het. Hierdie boek spring weg met Linda en Fanus se wittebrood. Linda is die spreekwoordelike “ander vrou” van die titel. Reeds op hul wittebrood gaan dinge egter nie meer so lekker nie. Daar is steeds ’n hegte band tussen Fanus en Janeke, Linda vind die seksuoloog-predikant Makarios Moolman baie aantreklik en dan kom Kyla, Linda se tweelingsuster wat selfs mooier is as sy, ook op die toneel. Om sake verder deurmekaar te krap is daar ’n geheim uit Linda se jeug wat vroeër of later na vore sal moet kom. “"Die ander vrou"” is in 2014 op die kortlys vir die toekenning van die ATKV-prys vir liefdesromans. “Die engel rook skelm” (2014) het die verwarde Dezi Diedericks as hoofkarakter. Nadat haar Britse kêrel al haar geld steel, moet sy noodgedwonge huis toe kom. Sy besluit om te studeer, maar haar ma begin saam met haar klasloop en sy skop haar studies op. Sy kry werk as geleentheidsbeplanner, maar maak die fout om by die werk uit ’n koek te spring. Deur haar eie toedoen beland sy in vele ongemaklike situasies, maar dit wil tog lyk of sy stadigaan meer insig in die lewe kry. Veral toe sy die Mensa-lid Adam ontmoet. “Sushi en sjampanje” (2014) is ’n romantiese verhaal waarin Jacki haar geliefde toets deur ’n Facebook-profiel van ’n vrou te skep wat met hom kontak maak. Hierdie intrige het baie belofte, maar die virtuele karakter word te gou ontbloot, waarna die res van die verhaal resepmatig verloop. In “Katerina se mojo” (2015) is Katerina ’n doodgewone huisvrou, bietjie oorgewig en met ’n bedenklike selfbeeld. Haar dokterman Simon skeep haar af en prewel die naam van Jennifer, sy skynbaar pragtige kollega, in sy slaap. Simon wil Kanada toe emigreer, maar Katerina wil nie, veral nie toe sy hoor dat Jennifer ook op pad is Kanada toe nie .  ’n Paar misverstande lei tot ’n vinnige egskeiding, Simon vat die pad en Katerina sit in sak en as. Wanneer haar pa sterf, raak sy en Simon egter versoen. “’n Ander vrou se rok” (2015) se hoofkarakter is Zia Bekker, wat tweedehandse rokke koop, maar smag na ’n rok en ’n lewe wat werklik hare is. Sy probeer dan om haar lewe te verander deur ’n nuwe loopbaan te volg. Haar onderwyser-kêrel, Karel, steek nou ook sommer sleg af teen haar nuwe baas, Jack, die hoof van ’n advertensie-agentskap.











</doc>
<doc id="113211" url="https://af.wikipedia.org/wiki?curid=113211" title="Geelblom">
Geelblom

Die geelblom ("Cineraria saxifraga") is 'n klein, laaggroeiende struikie wat dikwels in tuine as 'n grondbedekker gebruik word. Dit dra geel blommetjies in die lente en het klein heldergroen blare wat amper soos hande lyk.

Hierdie immergroen plantjie kan in die son of halfskadu geplant word. Dit begin naby die einde van die winter reeds blom, en bereik 'n hoogtepunt gedurende die lente.

Dit benodig min water en groei ook goed in houers en hangmandjies.

Hierdie plant moet nie gesnoei word nie, aangesien dit moeilik herstel daarna. Die plantjies lyk net vir 'n paar jaar mooi en moet dan vervang word wanneer hulle houterig begin word.

Voortplanting geskied deur steggies. Steggies vorm maklik wortels in klein potjies sand.



</doc>
<doc id="113212" url="https://af.wikipedia.org/wiki?curid=113212" title="Seeroogblommetjie">
Seeroogblommetjie

Die seeroogblommetjie ("Hypoestes aristata") is 'n struikagtige meerjarige wat in die herfs oortrek word met are klein, buisvormige ligpers blommetjies met donker pers strepies. Die blare is sag, effens harig en heldergroen. Hierdie plant vorm 'n ronde bos tot 1.5 meter hoog en 1 meter wyd.

Die Seeroogblommetjie staan ook soms bekend as die Lintbos – afgelei van die Engelse naam “Ribbon Bush” wat verwys na die manier hoe die blomme se kroonblare omkrul soos bloemistelint. Die gewone Afrikaanse naam, seeroogblommetjie, verwys na die tradisionele gebruik van die gekneusde blare as 'n behandeling vir seer oë.

Woude, ruigtes en klam plekke in die Oos-Kaap, KwaZulu-Natal, Mpumalanga en Limpopo.

Die blomme word besoek deur vlieë, bye en ander klein insekte wat insekvretende voëls lok soos die Sneeubal, Suidelike waterfiskaal, janfrederike, houtkappers en lysters.

Hierdie immergroen meerjarige verkies halfskadu, maar kan ook in 'n sonnige posisie oorleef. Dit is veral geskik om in massas onder bome aan te plant en verg min instandhouding. Dit groei vinnig, maar hoef net een keer per jaar hard gesnoei te word nadat dit klaar geblom het.

Die Seeroogblommetjie vereis vrugbare, komposryke grond met baie water in die somer, maar min in die winter.

Voortplanting geskied deur saad of steggies. Saad moet in Augustus gesaai word en saailinge sal dikwels vanself in die tuin verskyn. Steggies vorm maklik wortels in klein potjies sand.



</doc>
<doc id="113219" url="https://af.wikipedia.org/wiki?curid=113219" title="Republikeinse Strydfonds">
Republikeinse Strydfonds

Die Republikeinse Strydfonds was ’n geldinsamelingspoging van die Nasionale Party (HNP of NP) om sy verkiesingsveldtogte te finansier.

Die Federale hoofbestuur van die NP het ná die 1943-verkiesing besluit om ’n fonds te stig waaruit genoeg kapitaal beskikbaar sou wees om die volgende verkiesing doeltreffend aan te pak. Dr. D.F. Malan, as voorsitter van die Federale Raad, het dr. A.J.R. van Rhyn, redakteur van "Die Volksblad", genader om die geldinsameling te loods met ’n doelwit van £50 000. Dit sou bekend staan as die Republikeinse Strydfonds. Nadat Van Rhyn die versoek aanvaar het, versoek F.C. Erasmus, sekretaris van die Federale Raad, Malan, as direkteur van Nasionale Pers, om die direksie te oortuig om Van Rhyn vir ’n jaar, met volle salaris, aan die party af te staan. Hierdie versoek is gedurende September eenparig deur die direksie toegestaan, bewys van die Pers en Party se noue samewerking. 

Van Rhyn het sy taak met geesdrif aanvaar en ná vier maande kon "Die Burger" berig dat £20 000 reeds ingesamel is. Die koerant interpreteer die geesdrif waarmee tot die fonds bygedra is as aanduiding van ’n groeiende gees van steun vir die NP. Ná die eerste jaar is £30 000 ingesamel; daarom het die direksie van die Nasionale Pers verlof toegestaan dat Van Rhyn vir nog jaar kon voortgaan sodat die fonds sy mikpunt kon bereik. Einde 1945 kon Van Rhyn £54 000 aan Malan oorhandig.
Net die rente op die fonds sou vir die organisasie van politieke veldtogte gebruik word en die kapitaal sou net in buitengewone omstandighede aangewend word. Die uniekheid van dié geldinsameling is onder meer dat die geld in die moeilike oorlogsjare verkry is en dat gewone partylede in groot getalle daartoe bygedra het. Die insamelingsaksie het ook omvattende bekendstellingsfunksie gelewer, waardeur baie meer kiesers bewus geraak het van die NP en sy doelstellings. Nog ’n belangrike uitvloeisel was dat die NP kapitaal tot sy beskikking gehad het wat die party in 1948 se verkiesingsveldtog met groot sukses kon aanwend. 

Reeds in 1944 het "Die Burger" ’n plan in breë trekke uiteengesit oor hoe die NP hom effektief kon versterk. Volgens die koerant moes die party met intensiewe organisasieplan die bewind in 1948 oorneem. Daarom was dit die plig van elke Nasionaal-gesinde om die party as getroue lid te steun, aktief nuwe lede te werf en tot die Republikeinse Strydfonds by te dra. Dit was duidelik dat die NP die beginsels wat die koerant gepredik het, aanvaar het, want spoedig het selfs van die regeringskoerante die party se doeltreffende organisasie waargeneem. Volgens The Argus was die organisasie in 1944 alreeds so gerat soos gedurende ’n algemene verkiesing. Dié koerant het onder meer beweer dat die NP met genoegsame geld, fyn uitgewerkte planne en aanhoudende agitasie teen die regering 'n wesenlike probleem vir die VP in die volgende verkiesing sou wees. Geen beter kompliment kon vir die NP en sy organisasie gegee word as juis dié berig nie. 

’n Jaar later berig "Die Kruithoring", die NP se amptelike mondstuk, dat die organisasie van die party so uitgebrei het, dat die NP-hoofraad in Kaapland ’n eie gebou vir die party aangekoop het waarin sy hoofkantoor in Kaapstad gehuisves kon word. ln dieselfde berig is aangekondig dat die ledetal van die NP in Kaapland tussen 1940 en 1945 van 37 500 tot 70 000 gestyg het. 

’n Nuwigheid was ook dat betaalde organiseerders die party se mondering na 1945 ál verder versterk het. So is gedurende Junie 1947 'n landwye organiseerderskonferensie in Bloemfontein gehou. Op dié konferensie is die organisasie van die Party baie duidelik en deeglik verduidelik en bespreek. Die strategie vir die 1948-verkiesing is tydens die konferensie beplan en Die Burger kon met reg beweer dat die konferensie niks goeds vir die VP voorspel het nie. Die Burger berig voorts dat daar sigbare en toenemende geesdrif vir die NP te bespeur was. Volgens die koerant was daar veral groeiende steun vir die NP op die Transvaalse platteland en in die OVS te bespeur.

Op daardie tydstip was daar ook reeds 16 voltydse NP-organiseerders in Kaapland werksaam. Daarmee saam het "Die Burger" toenemend berig dat veral VP-lede dwarsdeur Kaapland openlik by die NP aangesluit het. Die propaganda van die koerant was daarop ingestel om die psigose te skep dat VP-lede in groot getalle besig was om die party te verlaat. 

Die kroon op die fonds se insamelings is in 1948 gespan met die NP se skokoorwinning.



</doc>
<doc id="113228" url="https://af.wikipedia.org/wiki?curid=113228" title="Makhenkesi Stofile">
Makhenkesi Stofile

Makhenkesi Arnold Stofile (27 Desember 1944 – 15 Augustus 2016) was 'n Suid-Afrikaanse politikus. Hy was die Minister van Sport en Ontspanning van 2004 tot 2010. Ten tye van sy dood was hy 'n ambassadeur in Duitsland.

Stofile is in Adelaide in die Oos-Kaap gebore. Hy het vir 'n meestersgraad in teologie aan die Universiteit van Fort Hare studeer. In 1983 het hy 'n MA van die Princeton-universiteit verwerf.

Stofile het in 1963 by die African National Congress aangesluit. Hy is deur die destydse Ciskeise regering vir die herberg van terroriste aangekla en is drie jaar tronkstraf opgelê.

Hy was ook 'n geordende predikant van die Verenigende Presbiteriaanse Kerk in Suider-Afrika.

Stofile was nie net 'n politikus en kerkmens nie, maar ook 'n sportman in eie reg. Hy het op skrumskakel en vleuel vir die Grens uitgedraf. Hy het ook nie-rassige sport bepleit. In 1984 is hy na Nieu-Seeland, waar hy 'n suksesvolle veldtog teen die All Blacks se beplande toer na Suid-Afrika gevoer het.

Ná die verkiesing van 1994 was Stofile die ANC se hoofsweep in die parlement. Hy het die posisie tot sy aanstelling as premier van die Oos-Kaap in 1997 beklee.

In 2009 was hy erg teen die geslagstoetse van die atleet Caster Semenya gekant en het hy met 'n "derde wêreldoorlog" gedreig. Die toetse het bevind dat sy 'n hermafrodiet is.

Hy sterf op 15 Augustus 2016 in die ouderdom van 71 by sy huis in Alice, Oos-Kaap.


</doc>
<doc id="113229" url="https://af.wikipedia.org/wiki?curid=113229" title="Maria Malan">
Maria Malan

Maria Ann Sophia Malan (gebore Louw, Oorlogskloof, Nieuwoudtville, Kaapkolonie, 25 April 1905 – Stellenbosch, Suid-Afrika, 19 Oktober 1973) was die tweede vrou van Suid-Afrika se vierde eerste minister, dr. D.F. Malan.

Maria Louw het gestam uit ’n gesiene familie van die Noordweste. Haar vader, Willem Petrus Louw (21 Augustus 1864 – 22 September 1931), het die kiesafdeling Calvinia van 1915 tot 1918 verteenwoordig. By sy eerste vrou, Cornelia Jacoba Redelinghuys Steenkamp (7 Desember 1868 – 17 Januarie 1899 op Oorlogskloof), het hy ses kinders gehad: Jacobus Adriaan; Willem Petrus Steenkamp "Jokkie"; Jacoba Maria Moolman; Cornelia Jacoba Redelinghuys "Claudia"; Bismarck van Moltke; en Petrus Casparus. Nadat sy in die ouderdom van 30 jaar oorlede is, is Maria se vader getroud met Helena Jacoba de Klerk (15 Oktober 1877 – 1943), by wie hy nog nege kinders gehad het: Maria; Helena Wilhelmina van Wyk; Nicolaas Salomon "Klaas"; Jacob Coenraad de Klerk "Coenie"; Adriaan "Attie" Jacobus; Anna Maria "Anita" du Preez; Paul Cornelius de Klerk "Pollie"; Wessels (Louw); en Wallace Livingstone.

Maria Louw het die toekomstige eerste minister van Suid-Afrika omstreeks 1918 ontmoet toe hy dikwels by haar gesin aan huis gekom het. Haar vader, wat toe LV vir Calvinia was, het dr. Malan en adv. F.W. Beyers uitgenooi om ’n reeks vergaderings saam met hom in sy kiesafdeling toe te spreek. Sy was toe nagenoeg 13 jaar oud. Aan die einde van die reeks vergaderings het haar vader dr. Malan meegedeel die eintlike doel van die vergaderings was dat hy wou uittree as LV, want met sy verpligtings as hoof van ’n baie groot gesin en met ’n uitgebreide boerdery het hy nie langer kans gesien om in die openbare lewe voort te gaan nie. Hy wou dr. Malan aan die kiesers bekendstel en het Malan sy setel aangebied. Malan wou eers nie daarvan hoor nie, maar het die aanbod aanvaar toe hy hoor Louw sou in elk geval uittree. So het dit gekom dat Malan in die tussenverkiesing op 17 Januarie 1919 1 568 stemme op hom verenig en die SAP-kandidaat, J.G.L. Strauss met ’n meerderheid van 488 verslaan. In die daaropvolgende verkiesing in 1920 het hy sy meerderheid effens opgeskuif tot 532. Hy het LV vir Calvinia gebly tot met die algemene verkiesing van 1938 toe die Nasionale Party hom die veilige setel Piketberg aangebied het sodat sy hande losser sou wees om die NP se saak landwyd te bevorder. 

Maria Louw het later sekretaresse en organiseerder van die NP in Calvinia geword en dr. Malan ("Doktor", soos sy na hom verwys het) van naby leer ken. Malan is in 1926, toe hy reeds sowat 52 jaar oud was, met die weduwee Martha Margaretha Elizabeth van Tonder (geb. Zandberg) getroud. Uit dié huwelik is twee seuns gebore. Nadat sy hom in 1930 ontval het, was dr. Malan sowat sewe jaar lank wewenaar, want in 1937 is hy en Maria Louw, nagenoeg 31 jaar jonger as hy, getroud. Hul huwelik was kinderloos, maar in 1948 het hulle ’n dogter, ’n Duitse weeskind, aangeneem. 

Ná hul huwelik het Maria en dr. Malan hulle in hul huis, Brandwag, in Seepunt, gaan vestig. In 1942 het hulle Môrewag op Stellenbosch aangeskaf en daar bly woon tot die verkiesingsoorwinning in 1948, toe hulle die premierswonings in die Kaap en Transvaal betrek het, ses maande in Groote Schuur en ses maande in Libertas. In Februarie 1954 het sy 'n hartaanval gekry. Sy het stadig herstel en was siek vir die grootste deel van die jaar. Sy het weldrae van die hartaanval herstel, maar die senutoestand waaraan sy gely het, het haar man slapelose nagte besorg. In die loop van daardie jaar het hy dan ook besluit om uit te tree as eerste minister, maar hy het dié besluit eers net met sy vrou gedeel. Daar bestaan geen mediese rekords of breedvoerige beskrywing van Maria Malan se siekte nie, maar dit blyk sy het in 1954 sowel as in 1955 hartaanvalle gekry. Dis moontlik veroorsaak deur uitermatige spanning. Dis ook duidelik dat dit gepaard gegaan het met episodes van depressie. Sy was 'n senuagtige mens wat maklik opgewerk of ontsteld kon word. Hoewel sy nooit formele behandeling vir haar toestand gekry het of dit ooit gediagnoseer is nie, het 'n sielkundige wat die egpaar geken het, gemeen sy het gely aan "verhoogde emosionaliteit". 

Tydens haar man se sesjarige ampstermyn as premier van die Unie van Suid-Afrika het hulle baie interessante mense ontmoet. Sy sou later sir Winston Churchill, die Britse premier, uitsonder, wat baie goed met haar man oor die weg gekom het. Nog ’n goeie vriend van dr. Malan was sir Robert Menzies van Australië. Met genl. Jan Smuts was die egpaar, ten spyte van politieke verskille, altyd persoonlik op ’n baie goeie voet. Sy sou later skryf: "Hy was by geleenthede waar ons saam was, altyd baie beskermend teenoor my. Met ons huwelik was genl. Smuts en mev. Hofmeyr, moeder van wyle min. J.H. Hofmeyr, van die eerstes wat ons gelukgewens het." Maar in Nasionale kringe was daar ontevredenheid oor die aktiewe belangstelling wat sy in die politiek getoon het en is sy beskou as iemand met uitermate groot invloed op haar man.

Ná dr. Malan se aankondiging op 10 Oktober 1954 dat hy sou uittree, is die egpaar terug na Môrewag op Stellenbosch waar hulle, volgens haar, nog amper 13 gelukkige jare (luidens "Die Nasionale boek", maar in werklikheid vyf) kon deurbring. Hy is in 1959 in die Eikestad oorlede, waarna sy hom met 14 jaar oorleef het tot sy in Oktober 1973 in die ouderdom van 68 jaar oorlede is.



</doc>
<doc id="113235" url="https://af.wikipedia.org/wiki?curid=113235" title="Rietbok (vliegtuig)">
Rietbok (vliegtuig)

Die Rietbok was 'n vliegtuig van die Suid-Afrikaanse Lugdiens wat op 13 Maart 1967 naby Oos-Londen in die see gestort het. Oor die werklike oorsake van die ramp heers daar politieke omstredenheid.

Die Rietbok was 'n Vickers Viscount 818 en gebou in 1958. Die vliegtuig het die roepsein ZS-CVA gehad en was volgens alle aanduidings in 'n goeie toestand.

Op die dag van die ramp is die vliegtuig gebruik op die roete van Jan Smuts Internasionale Lughawe in Johannesburg na die H.F. Verwoerd-lughawe in Port Elizabeth met tussenlandings op die J.B.M. Hertzog-lughawe in Bloemfontein en die Ben Schoeman-lughawe in Oos-Londen. Op die terugreis sou dieselfde vlugplan gevolg word.

By die vertrek in Johannesburg was daar reeds probleme. Met die opstyging wou die neuswiel weens 'n meganiese fout nie terugtrek nie. Nadat dit herstel is, het die Rietbok met sy vlug begin. By die landing in Oos-Londen was die weer sleg en by die vertrek van daar tref dit boonop 'n voël. 'n Inspeksie in Port Elizabeth het egter geen probleme aan die lig gebring nie.

Vlug 406 van Port Elizabeth na Johannesburg via Oos-Londen en Bloemfontein het laat die middag in slegte weer vertrek. Kapt. Gordon Lipawsky was in bevel met 4 bemanningslede en 20 passasiers aan boord. Lipawsky het meer brandstof as normaal in die vliegtuigtenks laat inpomp omdat hy besef het dat hy dalk weens die heersende ongunstige weersomstandighede nie in Oos-Londen sou kon land nie.

Om 5:10 n.m. het die vliegtuig 15 seemyl suidwes van die lughawe by Oos-Londen en 2½ km van die kus by [[Kayser's Beach|Kayserstrand] in die see gestort. Die wrak lê op 'n diepte van 55 tot 67 m diep. Almal in die vliegtuig het omgekom.

Reddingspogings was moeilik omdat die ongeluk na sononder gebeur het. Geen liggaam of die vliegtuig kon geberg word nie. Regter Cecil Margo en sy ondersoeksraad het tot die slotsom gekom dat die mees voor die hand liggende rede vir die ongeluk was dat die vlieënier 'n hartaanval gehad het en die mede-vlieënier nie gou genoeg die vliegtuig onder beheer kon kry nie. Regter Margo het jare later met nuwe kennis oor rampe met dieselfde soort vliegtuig die vermoede uitgespreek dat die Rietbok ook kon geval het weens strukturele defekte.

Die ramp het plaasgevind kort na die moord op dr. [[H.F. Verwoerd]] en presies 6 maande na die aanstelling van [[B.J. Vorster]] as premier. Die regering het in dié tyd al strenger begin optree teen mense en organisasies wat die beleid van [[apartheid]] teengestaan het. Twee persone wat baie krities teenoor hierdie beleid gestaan het, was passasiers op die rampvlug. Prof. [[J.P. Bruwer]] was 'n vooraanstaande Afrikaner-intellektueel, skrywer, wêreldberoemde antropoloog, vise-rektor van die pasgestigte [[Universiteit van Port Elizabeth]] en boonop waarnemende voorsitter van die [[Afrikaner Broederbond]]. Audrey Rosenthal was 'n Amerikaner wat vir 'n anti-apartheidsorganisasie gewerk het wat uitgeweke [[ANC]]- en [[PAC]]-lede en hul families bygestaan het. Die owerhede het altyd volgehou dat nóg die wrak nóg enige liggame na die ramp gevind is. Nuwe getuienis meld dat die wrak wel kort na die ramp gevind is, maar dat die feit verdoesel is. Daar is sprake van sabotasie in opdrag van sekere politieke leiersfigure.

[[Kategorie:Geskiedenis van Suid-Afrika]]
[[Kategorie:Vliegongelukke]]

</doc>
<doc id="113236" url="https://af.wikipedia.org/wiki?curid=113236" title="Clint Brink">
Clint Brink

Clint Brink (* 29 September 1980, Paarl) is ’n Suid-Afrikaanse akteur.

Hy het op sy geboortedorp Paarl grootgeword en skoolgegaan aan die Hoërskool New Orleans. Reeds van kleins af het hy ’n begeerte gehad om op die verhoog op te tree. Nadat hy sy skoolloopbaan voltooi het, het hy aan die City Varsity in Kaapstad ingeskryf om film en video te studeer. Tydens sy studie het hy aan talle kort en onafhanklike rolprente gewerk. In 1999, toe hy 19 jaar oud was, het sy eerste deurbraak gekom toe hy, nadat hy afstudeer het, ’n oudisie afgelê het vir ’n rol in die fliek "Gangsters and dancers". Dié fliek is gekanselleer voor dit vervaardig kon word, maar dit het gelei tot ’n oudisie vir die TV-reeks "Backstage", waarin hy die rol van Shaun Jacobs losgeslaan het.

Ná drie suksesvolle jare by "Backstage", het hy oorgeskuif na die sepie "Generations", waarin hy die bendelid Bradley Paulse gespeel jet. Intussen het hy in 2011 ook in die SABC2-verskiedenheidskomedie "Colour TV" opgetree. Van sy fliekrolle sluit dié in "Dollars and white pipes, Swop!" en "Mega Python vs. Gatoroid" in. In die kykNET-sepie "Binnelanders" speel hy dr. Steve Abrahams.

Hy is in 2016 in die Askariwildreservaat naby Magaliesburg getroud met Steffi van Wyk, Mej. Namibië 2015 en wenner van die Mej. Wêreld-­sportuitdaging in dieselfde jaar.



</doc>
<doc id="113237" url="https://af.wikipedia.org/wiki?curid=113237" title="Elandspadpas">
Elandspadpas

Die Elandspadpas is deel van die Otto du Plessis-pad. Dis 'n besonder steil enkelbaan slingerende grondpad waarvandaan 'n panoramiese uitsig weswaarts oor Gamkaskloof verkry word. Aan die voet van die pas is die kampeerterrein van CapeNature in Gamkaskloof.



</doc>
<doc id="113239" url="https://af.wikipedia.org/wiki?curid=113239" title="Albertus van Rhyn">
Albertus van Rhyn

Dr. Albertus Johannes Roux van Rhyn (Vanrhynsdorp, Kaapkolonie, 7 Julie 1890 – Bloemfontein, Oranje-Vrystaat, Suid-Afrika, 30 Desember 1971) was ’n Suid-Afrikaanse onderwysman, koerantredakteur, politikus en ambassadeur.

Van Rhyn was die seun van Gerhardus Petrus van Rhyn en sy vrou, Aletta Roux. Die dorp Vanrhynsdorp is genoem na sy oupa aan vaderskant, Petrus Benjamin van Rhyn, die eienaar van die plaas waarop die dorp in 1887 uitgelê is. Hy het sy eerste skoolopleiding aan 'n plaasskool in sy geboortedistrik ontvang. Daarna het hy na die Suid-Afrikaanse Kollege gegaan, maar omdat hy ongelukkig daar was, is hy na die Hoër Jongenskool op Wellington, waar hy in 1907 gematrikuleer het.

Hierna het hy aan die Victoria-kollege die B.A.- en M.Sc-graad verwerf en in radioaktiwiteit gespesialiseer. In September 1911, toe hy 21 jaar oud was en reeds met twee grade agter sy naam, is hy na die Universiteit van Frankfurt in Duitsland, maar moes weens die uitbreek van die Eerste Wêreldoorlog in 1914 terugkeer in sy vaderland. Hy was eers adjunkhoof van die skool op Calvinia en daarna lektor in skeikunde aan die Universiteit van Stellenbosch.

Nadat die Webb-studiebeurs aan hom toegeken is, het hy sy studie aan die Universiteit van Frankfurt voortgesit waar hy in 1920 die Ph.D.-graad in anorganiese skeikunde met lof behaal het. 
Hy was een van die eerste Suid-Afrikaners wat radioaktiwiteit en kernkunde bestudeer het. Daarna het hy weer 'n lektoraat in dié vak aan Maties aanvaar. Hiervandaan is hy in 1921 as hoof na die hoërskool op Calvinia. Hier het hy hom onderskei danksy sy liefde vir die onderwys en vir die kind. Sy mensliewende hantering van sy leerders en sy sukses om die ouers so te betrek, het daartoe bygedra dat 'n invloed ten goede in die lewe van talle jong mense uitgeoefen is. Vir die boere in die distrik het hy ook raad gegee, soos hoe om hul produkte op die voordeligste manier te bemark. Sy prestasie as skoolhoof het gelei tot voorsitterskap van die Suid-Afrikaanse Onderwysersunie in 1925. Daar was selfs die moontlikheid dat hy in Kaapland superintendent-generaal van onderwys en in die Vrystaat direkteur van onderwys kon word.

In 1925 het hy die klaskamer vir die lessenaar van die koerantman verruil toe hy as redakteur van "Die Volksblad" aangestel word. Aangesien hy lief was vir die onderwys was dit vir hom moeilik om van loopbaan te verander. Hoewel hy hom nie as 'n bedrewe skrywer beskou het nie, het hy nogtans besluit om hom tot die koerantwese te wend. Van Rhyn het geskryf soos hy gepraat het en was bekend as 'n goeie spreker. Sy skryfwyse is geheel en al beïnvloed deur sy lewensbeskouing en sy gehegtheid aan die Afrikanervolk en sy kultuur. Deur middel van "Die Volksblad" het hy die Vrystaatse Afrikaner leer lees en daardeur die sirkulasiesyfer van die blad aansienlik opgestoot, maar dit was eers vyf jaar nadat hy die koerant verlaat het dat dit 'n wins kon toon.

In sy politieke kommentaar in "Die Volksblad" het Van Rhyn dit sy plig geag om die standpunt van die leiers van die Nasionale Party (NP) kragdadig te onderskryf omdat hy die opposisie (die Suid-Afrikaanse Party van genl. Jan Smuts) nie die geleentheid wou bied om munt te slaan uit wat hy in "Die Volksblad" skryf nie. Tog het hy, as selfstandige denker, nie altyd met die NP-leiding saamgestem het. So het hy in Desember 1927 genl. J.B.M. Hertzog se kompromie ten opsigte van die vlagkwessie skerp veroordeel in 'n vertroulike brief aan dr. D.F. Malan en persoonlik was hy 'n teenstander van die NP se beleid om midde-in die Groot Depressie die goudstandaard te handhaaf. Tog het hy in belang van die Afrikanervolk altyd in "Die Volksblad" as kampvegter vir Hertzog opgetree tot met koalisie in 1933, toe die NP met die SAP saamgewerk het in landsbelang en einde 1934 versmelt het as die Verenigde Party (VP). Hoewel Van Rhyn teen koalisie gekant was, het hy dit voorwaardelik gesteun omdat hy gemeen het as hy dit nie doen nie, hy die Afrikanervolk skade sou berokken. In hierdie tyd het hy in botsing gekom met die direksie van Nasionale Pers en sy susterskoerant, "Die Burger", wat geweier het dat hy 'n onafhanklike standpunt verkondig en geëis het dat hy koalisie teenstaan. Gevolglik was hy verplig om die leiding van "Die Burger" te volg. Hoewel sterk republikeinsgesind, het Van Rhyn tydens die onderhandelinge wat tot die Balfour-verklaring van 1926 en die Statuut van Westminster van 1931 aanleiding gegee het, Hertzog se teenkanting teen 'n republiek ondersteun omdat republikanisme, volgens hom, destyds nog nie praktiese politiek sou wees nie. Later, ná die breuk met Hertzog in 1934, het hy ál meer as kampvegter vir 'n republiek na vore getree.

Ná die oorlogsverklaring in September 1939, nadat genl. Hertzog se mosie van neutraliteit verslaan en hy as premier bedank het, het Van Rhyn in "Die Volksblad" 'n versoenende houding jeens Hertzog ingeneem, en die mislukking van die onderhandelings tussen Hertzog en die NP het hom diep teleurgestel. Die eise van die stryd het Van Rhyn op 1 Februarie 1944 genoop om sy pos as hoofredakteur vir jaar neer te lê om geld in te samel vir die Republikeinse Strydfonds van die Herenigde Nasionale Party of Volksparty (HNP). Hy is gevra om £50 000 in te samel en ná twee jaar van opdraande stryd, nadat sy eerste jaartermyn met nog ’n jaar verleng is, kon hy £54 000 oorhandig wat in 1948 tydens die verkiesing gebruik is om die HNP aan bewind te bring.

"Die Volksblad" het onder Van Rhyn se hoofredakteurskap van meer as 20 jaar 'n deurslaggewende rol gespeel om die Vrystaat vir die NP te behou. Hoewel Hertzog 'n groot persentasie Nasionaliste met hom tydens Samesmelting in dié provinsie saamgeneem het, en gedreig het om die koerant te vernietig, het "Die Volksblad" staande gebly en 'n belangrike bydrae gelewer tot die uitbouing van die NP, veral tydens verkiesings tot en met 1948.

Reeds in 1929 het Van Rhyn laat blyk dat hy belangstel in 'n politieke loopbaan toe hy tevergeefs probeer het om vir die Edenburg-setel te staan. Daarna het hy in 1933 as NP-koalisiekandidaat Namakwaland sonder welslae betwis teen die legendariese dr. Willem Steenkamp toe hy 2 151 stemme kry vergeleke met die uitgetrede predikant, wat as onafhanklike gestaan het, se 2 477, vir ’n meerderheid van 326. In dr. Van Rhyn se hartland, Calvinia, het dr. Steenkamp se vrou teen dr. D.F. Malan te staan gekom en met 2 031 stemme teenoor die Kaaplandse NP-leier se 2 634 verloor. In die 1938-verkiesing het dr. Steenkamp oorgeskuif Calvinia toe en die setel met ’n skrale meerderheid van 112 vir die VP verower, terwyl die NP-leierskorps dr. Malan in Piketberg, ’n uiters veilige NP-setel, laat staan het sodat sy hande los sou wees om landwyd steun vir die party te werf. Die NP het Namakwaland sowel as Calvinia in die 1943-verkiesing gewen, maar eers in 1948 het dr. Van Rhyn sy hand weer aan ’n volkraadsverkiesing gewen toe hy in Bethlehem gemaklik teen die onafhanklike kandidaat, F.T. Edeling, wen. Ná die oorwinning moes hy die redakteurskap van "Die Volksblad" neerlê.

In die Volksraad was hy een van die regering se voorste sprekers oor onderwys- sowel as geldsake. Die eerste belangrike maatreël wat hy deur die parlement geloods het, was die privaat wetsontwerp waardeur die Universiteitskollege van die Oranje-Vrystaat in 1950 tot 'n onafhanklike universiteit verhef is. Van Rhyn was skaars drie jaar in die Volksraad toe hy op 15 Augustus 1951 as administrateur van Suidwes-Afrika aangestel is. Onder sy leiding het betrekkings met die Duitssprekendes aansienlik verbeter, veral aangesien hy Duits goed magtig was.

Ná twee jaar is Van Rhyn teruggeroep van Suidwes-Afrika af toe hy op 8 September 1953 aangestel word as minister van gesondheid sowel as van mynwese. Twee maande later kon hy weer sy plek in die Volksraad inneem nadat hy 'n tussenverkiesing vir die NP in Vasco gewen het. Die jaar daarop het hy minister van ekonomiese sake en van mynwese geword, en hierdie portefeuljes tot 1958 behartig. Hy het die wetgewing oor pneumokoniose wat hy op die wetboek geplaas het, en die stryd om die vestiging van Sasol, waarin hy ongenadige kritiek van die opposisie moes verduur, as hoogtepunte in sy ministersloopbaan uitgesonder. Van Rhyn was leier van die NP in Suidwes-Afrika, en met die algemene verkiesing van 1958 is hy in die kiesafdeling Windhoek tot Volksraadslid verkies.

Van Rhyn het Vasco net 'n paar maande lank verteenwoordig, want einde 1958 het die eerste minister, dr. H.F. Verwoerd, hom aangestel as hoë kommissaris in Londen. Sy verblyf in Londen was 'n besonder moeilike tydperk omdat dit saamgeval het met die onluste by Sharpeville in 1960. Nogtans het hy daarin geslaag om goeie verhoudinge met verskeie invloedryke Britte op te bou, onder wie sir Alec Douglas Home, minister van buitelandse sake, met wie hy bevriend was. Die klimaat in Engeland was egter nie goed vir sy vrou se gesondheid nie en hulle het ná twee jaar in 1960 na Suid-Afrika teruggekeer. Tot kort voor sy dood was hy nog bedrywig in verskeie direksies en rade.

Dr. Van Rhyn was 'n veelsydige en bekwame mens wat 'n groot getal uiteenlopende poste beklee het. Hy het op verskeie terreine van die volkslewe 'n rol gespeel. Hy was lid van die Vrouemonument- en die Oorlogsmuseumkommissie, het in die bestuur van die Nasionale Museum gedien en was een van die sprekers met die stigting van die FAK in Desember 1929. Later is hy met lidmaatskap van die Suid-Afrikaanse Akademie vir Wetenskap en Kuns vereer. Hy het in die raad van die Universiteitskollege van die Oranje-Vrystaat gedien, was 22 jaar lank lid van die raad van die Universiteit van Suid-Afrika en van 1947 tot 1957 vise-kanselier van dié universiteit.

Ook op die gebied van die ekonomie en die nywerheid het hy hom laat geld; tydens die Eerste Ekonomiese Volkskongres in Oktober 1939 was hy lid van die kongreskomitee en as verteenwoordiger van die Ekonomiese Instituut van die FAK was hy teenwoordig by die stigtingskongres van die Afrikaanse Handelsinstituut in 1942. Voorts was hy voorsitter van die direksie van Sasbank en van die Spes Bona Bank vir kleurlinge. Hy was een van die direkteure van die Union Castle-redery, het in die bestuur van die Metallurgic Super-Advisory Board gedien en in die Raad van Visnywerhede en van die Kleurlingontwikkelingskorporasie.

Van Rhyn was besonder lief vir die teater, sport, jag en die bioskoop. Met sy tipiese Kaapse bry en humorsin was hy 'n boeiende spreker, maar veral 'n bobaasstorieverteller. Oor die radio het hy naam gemaak met die program "Oom Andries-verhale"" waarvan hy die skepper was. Daarby was hy 'n goeie toneelspeler. Kenmerkend van sy lewensuitkyk en -benadering was dat hy telkens bereid was om, persoonlike opofferinge ten spyt, nuwe en moeilike take aan te pak.

Dr. Van Rhyn is op 26 Junie 1917 met Miriam Héléne de Villiers (oorlede op 10 Augustus 1970) getroud en het 'n seun, regter G.P. van Rhyn, en twee dogters gehad.



</doc>
<doc id="113243" url="https://af.wikipedia.org/wiki?curid=113243" title="Otto du Plessis-pad">
Otto du Plessis-pad

Die Otto du Plessis-pad verbind die Swartbergpas met Gamkaskloof. Hierdie nou pad van nagenoeg 50 km is in so 'n swak toestand dat dit slegs geskik is vir die gebruik van motors met 'n hoë grondvryhoogte. Die mees westelike deel van die pad is die Elandspadpas. Om die hele lengte van die pad af te lê, duur ongeveer 3 uur.

Die pad is op 9 Augustus 1962 deur Nico Malan, die administrateur van Kaapland, geopen en dra die naam van sy voorganger. Ingenieur P. Reilly was die ontwerper en J.W. van Zyl die bouer van die pad. 'n Beskeie monument staan by die afdraai uit die Swartbergpas.

Die Otto du Plessis-rylaan (deel van die M14) loop van Milnerton noordwaarts langs die kus na Melkbosstrand, Duynefontein en die kernkragsentrale by Koeberg.

Beide paaie moet nie verwar word met die Otto du Plessis-pas in die Oos-Kaap tussen Ida en Clifford nie.


</doc>
<doc id="113244" url="https://af.wikipedia.org/wiki?curid=113244" title="Stanley Rous">
Stanley Rous

Sir Stanley Ford Rous (25 April 1895 – 18 Julie 1986) was die 6de president van FIFA, van 1961 tot 1974. Van 1934 tot 1962 was hy die die sekretaris van die Engelse sokkerbond, asook 'n internasionale skeidsregter.

Rous was 'n sportonderwyser op Watford Boys Grammar School (waar hy, opvallend genoeg, dit regkry om die hoofsport van sokker na rugby te verander). Hy het sokker op amateursvlak gespeel en was 'n doelwagter.

Rous sterf in die ouderdom van 91 in Paddington (Londen) aan leukemie (bloedkanker). Hy is in die Westminster-abdy gegrawe.



</doc>
<doc id="113248" url="https://af.wikipedia.org/wiki?curid=113248" title="Georges Lory">
Georges Lory

Georges Lory (1950- ) is ’n Franse digter, joernalis en diplomaat, wat nege tale magtig is. Hy dig ook in Afrikaans en is as vertaler besonder belangrik vir sy vertalings van Afrikaanse digters en skrywers soos Breyten Breytenbach, Antjie Krog en André P. Brink van Afrikaans na Frans.

Georges-Marie Lory is in 1950 in Parys in Frankryk gebore. Wanneer hy twee jaar oud is trek die gesin na Brugge in België, waar hy sy jeugjare deurbring. Hier ontvang hy sy opleiding aan ’n Vlaamse skool. Hy keer daarna na Parys terug om aan die Sorbonne in die Politieke Wetenskap te studeer en later verwerf hy in Parys grade in staatsleer en internasionale reg. Sy jeugjare in Vlaamse skole wek in hom ’n belangstelling oor Suider-Afrikaanse aangeleenthede. Hy kom in 1974 tydelik met ’n uitruilingsbeurs na Suid-Afrika vir verdere studie oor Afrikaans-Engelse verhoudinge in Suid-Afrika, na aanleiding van die Anglo-Boereoorlog. Tydens sy studies woon hy in die Helshoogte-koshuis. Na sy studies verlaat hy weer die land. As pers-attaché van ’n Franse ministerie in Abidjan skryf hy ’n boek oor Afrika-ekonomie en keer daarna terug na Frankryk, waar hy verantwoordelik is vir die weekblad "Jeune Afrique" oor die Derde Wêreld se ontwikkeling. Hy word in 1990 kulturele attaché in Suid-Afrika en neem dan vanaf 1994 waar as kulturele attaché in België, waar hy in Gent gestasioneer is. Hierna sluit hy in 1998 aan by Radio France Internationale waar hy Direkteur word van Internasionale Aangeleenthede. In 2009 kom hy weer na Suid-Afrika as direkteur van Alliance Française in Johannesburg en keer dan in September 2013 permanent terug na Parys. Hy is nege tale magtig, naamlik Frans, Nederlands, Engels, Duits, Spaans, Afrikaans, Italiaans, Portugees en Sweeds. Hy is ook ’n kunstenaar en is getroud met Marie, ’n Franse joernalis.

Hy skryf in 1976 enkele Afrikaanse gedigte om sy gevoel uit te druk vir ’n Afrikaanse meisie wat nie Frans verstaan nie. Haar moeder stuur dit na Tafelberg-Uitgewers en dit word in 1984 in die versamelbundel “"Visier"” opgeneem en verskyn ook in Gerrit Komrij se bloemlesing “"Die Afrikaanse poësie in ’n duisend en enkele gedigte"”. In sy bespreking van die bundel sonder André P. Brink hierdie gedigte uit as die hoogtepunt in die bundel en prys sy virtuositeit en vernuftige woordspel en ontginning van die moontlikhede van taal. Twee digbundels in Frans (“"à croque-temps"” en “"par 44 chemins"”) word van hom gepubliseer. Die reisboek oor Suid-Afrika, “"L’Afrique du Sud"” asook ’n standaard naslaanwerk oor Suid-Afrika in Frans “"Histoire de l'Afrique du Sud"” word ook deur hom geskryf. In laasgenoemde boek brei hy uit oor die geskiedenis, geografie, kulturele, ekonomiese en sosiale aspekte van die land.

Hy vertaal verskeie werke uit Afrikaans in Frans, onder andere “"Ni pillard, ni fuyard:" "Poèmes 1969–2003"”, “"La douleur des mots"” (“"Country of my skull"”) en “"Une Syllabe de Sang"” van Antjie Krog; “"Feu froid"” (“"Kouevuur"”), “"Outre-voix” (“oorblyfsel / voice over"”) en “"La femme dans le soleil"” (’n keur uit sy gedigte) van Breyten Breytenbach. Van hierdie verse, asook onder andere vertalings van gedigte van Ingrid Jonker word in “"Poésie d'Afrique du Sud"” onder redaksie van Denis Hirson opgeneem. Hy vertaal ook werke van André P. Brink en Deon Meyer en vertalings uit Engels (Nadine Gordimer, Es’kia Mphahlele en J.M. Coetzee) en Nederlands (Adriaan van Dis).




</doc>
<doc id="113249" url="https://af.wikipedia.org/wiki?curid=113249" title="Alet Viljoen">
Alet Viljoen

Alet Viljoen (*1911 – †1985) was ’n Afrikaanse skrywer van streekverhale oor bruin mense.

Aletta Adriana Viljoen is in 1911 in die Karoo gebore. Sy word groot op die familieplaas naby Britstown. ’n Blindedermoperasie verhoed dat sy universiteit toe kan gaan en sy keer terug plaas toe en trou dan met Richard Viljoen, ’n skoolmaat. Hulle bly op die plaas Jakhalskuile in die Britstown distrik (’n buurplaas van haar familieplaas) en maak drie kinders groot. Haar belangstelling in maatskaplike werk maak haar vir meer as veertig jaar betrokke by verskeie inisiatiewe op hierdie gebied in die distrik. Op die plaas hou sy byvoorbeeld twaalf jaar lank op eie koste ’n professionele skool aan die gang vir die kleiner kinders van die bruin plaaswerkers in die omgewing. Die kinders lê in hierdie tyd departementele eksamens af en in die hele tyd was daar nie een druipeling nie, ten spyte van die feit dat sy nie formele opleiding as onderwyser ontvang het nie. In later jare ondervind sy hartprobleme en ontvang kort voor haar dood ’n pasaangeër. Sy is in 1985 op Britstown oorlede.

"Gister se môre" vertel in episodes die aandoenlike verhaal van ’n bruin gesin, die Alsasters (Kiewiet en Mietjie met hulle spannetjie kinders) van die plaas Putfontein in die distrik Britstown. Die klein dingetjies van hulle daaglikse bestaan rondom die groot kringloop van geboorte, huwelik en dood word met groot lewensvreugde geskets, ten spyte van hulle swaarkry en armoede. Elke episode het sy eie verhaal, sodat die boek amper anekdoties van aard is, maar deur die aaneenskakeling van die episodes word wel ’n geheelbeeld van ’n lewensverloop gevorm. Die mense word eerlik en opreg in humor geteken, wat die empatie met hulle situasies des te meer aanwakker. Die dialoog veral is uitstekend weergegee in lewensgetroue spreektaal, vol van die unieke kwinkslae van hierdie gemeenskap.

Die postuum verskene "Uit die kwaads uit" bevat ook streekkuns, waarin twee karaktersketse oor mense in die kontrei gebundel word. Die eerste een, "Velle", is die verhaal van Fielies en Malena se kind, die eenkantmens Velle, wat in ’n donderstorm in die veld gebore is. Op sestien wil haar pa probeer om ’n toelae te kry vir haar sorg, wat hulle met die burokrasie in aanraking bring (geboortesertifikaat, doopseel, foto en dies meer). Hierdie beproewing gee met humor ook die tragiek deur van hawelose mense wat onbegrypend deur die lewe loop en soek na uitkoms. Daar is die verdere wete dat hulle lyding nie net ’n menslike kondisie is nie, maar vererger word deur die feit dat hulle bruin mense is in ’n wit beheerde samelewing. "Ou Giel lewe nog" vertel van Giel wat op sy oudag op ’n skaapplaas tot ruste kom en dan sy laaste dae deurbring met sout strooi oor ander mense se lawwe lewens. Weereens word die spreektaal op gesaghebbende en egte wyse gebruik, sodat die woorde klink asof dit nou net deur die karakters gespreek is.



</doc>
<doc id="113251" url="https://af.wikipedia.org/wiki?curid=113251" title="Ruan Steenkamp">
Ruan Steenkamp

Ruan Steenkamp (gebore 2 Februarie 1993 in Krugersdorp, Transvaal) is 'n rugbyspeler wat vir die Blou Bulle in die Curriebekerkompetisie as losvoorspeler speel.



</doc>
<doc id="113252" url="https://af.wikipedia.org/wiki?curid=113252" title="Hein Viljoen">
Hein Viljoen

Hein Viljoen (1951- ) is ’n Afrikaanse digter en professor in Afrikaans en Nederlands aan Noordwes Universiteit.

Hendrik Marthinus Viljoen is op 23 Maart 1951 in Pretoria gebore. Sy vader, ook Hendrik Marthinus Viljoen, is ’n predikant. Die gesin woon eers op Krugersdorp-Wes, waar hy groot word, maar verhuis in 1959 na Lindley in die Vrystaat, waar hy skoolgaan tot met standerd vyf. In 1964 verhuis die gesin na Potchefstroom, waar hy sy hele hoërskoolopleiding ontvang en in 1968 aan die Hoër Volkskool Potchefstroom matrikuleer. Na matriek werk hy vir drie maande in die Witrand-inrigting vir verstandelik gestremdes, waarna hy sy verpligte nege maande militêre opleiding in 1969 ook op Potchefstroom deurloop. In hierdie jaar lê hy deeltyds die eerste jaar van die B.A.-graad deur die Universiteit van Suid-Afrika af. Vanaf Februarie 1970 studeer hy aan die Potchefstroomse Universiteit vir Christelike Hoër Onderwys en voltooi die B.A.-graad met Afrikaans-Nederlands en Psigologie as hoofvakke aan die einde van 1971. In Desember 1971 trou hy met Rinie Kruger en hulle het drie kinders. Hierna werk hy vir twee maande by die destydse Bantoe Administrasie in Carletonville voordat hy ’n beurs kry vir studie vir honneurs in Afrikaans. Aan die einde van 1972 behaal hy die B.A. Honneurs-graad aan die Potchefstroomse Universiteit en sy vrou die Universiteits Onderwysdiploma.

Hulle verhuis dan aan die einde van 1972 na Pretoria, waar hy in die Vertaalkantoor van die Staatsdiens werk. Hier studeer hy verder aan die Universiteit van Pretoria en behaal in 1975 die M.A.-graad met lof onder leiding van A.P. Grové met ’n verhandeling oor “"Die anormalisering in die poësie van Breyten Breytenbach"”. Hierna word hy lektor in Afrikaans, eers vanaf 1976 aan die Universiteit van Pretoria en dan vanaf April 1978 aan die Potchefstroomse Universiteit vir Christelike Hoër Onderwys. Einde September 1980 vertrek hy met sy gesin na Nederland, waar hy aan die Rijksuniversiteit van Utrecht verder studeer in algemene literatuurwetenskap. Die gesin keer terug na Suid-Afrika kort voor Kersfees 1981, waarna hy weer ’n pos as dosent aan die Potchefstroomse Universiteit opneem. Hier ontvang hy sy D.Litt.-graad in 1985, gegrond op die proefskrif “"Die Suid-Afrikaanse romansisteem anno 1981"”, ’n vergelykende studie van drie Suid-Afrikaanse romans met gebruikmaking van ’n stelselsbenadering. In 1984 word hy oorgeplaas na die Departement Algemene Taal- en Literatuurwetenskap en in 1994 word hy weer terug verplaas na Afrikaans-Nederlands. In 1986 word hy bevorder tot senior lektor, in 1987 tot medeprofessor en in 1992 tot professor. Hy word mettertyd vakvoorsitter van die vakgroep Afrikaans en Nederlands aan hierdie universiteit, wat later sy naam verander na Noordwes Universiteit. Hy dien ook as direkteur van die Navorsingseenheid vir Tale en Literatuur in die Suid-Afrikaanse konteks. Sy navorsing is hoofsaaklik toegespits op die Suid-Afrikaanse letterkunde na 1980 en die Afrikaanse poësie. Hy is lid van die Suid-Afrikaanse Akademie vir Wetenskap en Kuns (waar hy op die Letterkundekommissie dien), die Maatschappij voor Nederlandse Letterkunde en die Afrikaanse Skrywersgilde. Verder is hy voorsitter van SAVAL (Die Suid-Afrikaanse Vereniging vir Algemene Literatuurwetenskap), wat hom ten doel stel om die studie van literêre teorie en vergelykende letterkunde te bevorder. Hierdie organisasie se tydskrif is "The Journal of Literary Studies / Tydskrif vir Literatuurwetenskap". Per geleentheid is hy gasprofessor aan die Universiteit van Antwerpen in België, waar hy ’n kursus in Afrikaanse taal- en letterkunde aanbied.

Sy navorsingsbelangstelling is literêre teorie en vergelykende letterkunde, veral in die Afrikaanse poësie, waarin hy die temas van ruimte, identiteit, grense en hibriditeit in die onlangse Afrikaanse letterkunde ondersoek. Saam met Chris van der Merwe skryf hy dan ook ’n inleiding tot die literatuurwetenskap getitel “Alkant olifant”. Die titel is na aanleiding van die bekende staaltjie van die ses blinde mans wat elkeen ’n verskillende deel van die olifant aanraak en dit beskryf. Hoewel die beskrywings hemelbreed verskil, het elkeen tog ’n deeltjie van die olifant beet. Net so moet die literatuur vanuit verskillende hoeke en op verskillende maniere ondersoek word, ’n metode en tegniek wat in die verskillende teorieë in die boek geïllustreer word. Sy samewerking  met Chris van der Merwe lei ook tot die publikasie van “Storyscapes: South African perspectives on literature, space and identity” en “Beyond the threshold: Explorations of Liminality in Literature”.  Saam met T.T. Cloete redigeer hy “Literêre terme en teorieë” en lewer bydraes tot verskeie ander boeke, waaronder D.H. Steenberg se “"Rondom sestig"”, terwyl hy redakteur is van die huldigingsbundel aan T.T. Cloete, “In teen die groot vergeet”. As regisseur is hy verantwoordelik vir ’n aantal ander vakkundige publikasies en is hoofredakteur van "Literator", assistent-redakteur van "Tydskrif vir Literatuurwetenskap" en dien hy op die redaksie van "Woord en Daad". Hy skryf verskeie resensies en artikels vir publikasies soos "Klasgids", "Tydskrif vir Letterkunde" en "Buurman". As redakteur versamel hy twaalf essays deur prominente kundiges in “Crossing borders, dissolving boundaries” (subtitel “"Cross/Cultures: Readings in Post/Colonial literatures and cultures in English"”) waarin die grensoorskrydende werk van skrywers ondersoek word.

Reeds in matriek begin hy gedigte skryf en publiseer later gedigte in "Tydskrif vir Letterkunde". Sy debuut is met die bundel “Waterkristal”, wat veral enkele geslaagde stemmingsverse bevat. Die oorwegende toonaard van die bundel is moraliserend, veral vanuit ’n Calvinistiese standpunt. Opvallend is die behoefte aan en uitbeelding van stilte en stilheid, wat ’n terugkerende motief is vir baie van die gedigte. Die digbundel “Holtrom en groot kabaal” se titel verwys daarna dat die digter ’n soort hol ontvanger is van die lawaai wat die samelewing maak. Dit suggereer ook die leë politieke retoriek wat slegs lawaai is en niks meer nie. In hierdie bundel dig hy oor sy reaksie op dinge wat met hom gebeur het en die bundel sluit liefdesgedigte, afskeidsgedigte en gedigte oor die land en politiek in. Die afdeling “"Die loodsware troos van woorde"” bevat afskeidsgedigte oor mense wat dood is, waaronder sy ma en pa, met die sentrale besef dat woorde maar baie min kan troos. Daar is ook ’n afdeling met gedigte oor reis (“"Van lager land"”), wat hoofsaaklik in die buiteland geskryf is, met “"Identiteit"” wat worstel met die  self-identiteit in ’n land wat onherroeplik verander het. Die afdeling “"Die stank van hierdie land"” lewer kommentaar op die algemene verval in die land na die aanvang van die demokratiese regering. Ten spyte van die negatiewe van die situasie in Suid-Afrika, vereenselwig die digter hom tog in verse soos “"Klippe sal dit uitroep"” en “"Moerland"” met die land. ’n Sleutel vir die begrip van die gedigte is die rol wat lig en ligbeelde speel. Die onpeilbare kwaliteit van lig suggereer dikwels die aanwesigheid van ’n bonatuurlike dimensie. Sy verse word opgeneem in verskeie versamelbundels, waaronder “"Groot verseboek"” en “"Die Afrikaanse poësie in ’n duisend en enkele gedigte"”. Die lirieke van die nuwe universiteitslied van Noordwes Universiteit is ook deur hom geskryf.










</doc>
<doc id="113255" url="https://af.wikipedia.org/wiki?curid=113255" title="Paul Gauguin">
Paul Gauguin

Eugène Henri Paul Gauguin (7 Junie 1848 – 8 Mei 1903) was ’n Franse postimpressionistiese kunstenaar. Hy het nie werklik erkenning gekry tot ná sy dood nie, maar word nou geloof vir sy eksperimentele gebruik van kleur en die sintetistiese styl, wat onderskei kan word van impressionisme. Sy werk het dié van die Franse avant-garde en baie moderne kunstenaars beïnvloed, byvoorbeeld dié van Pablo Picasso en Henri Matisse. Gauguin se kuns het ná sy dood gewild geword, deels danksy die pogings van die kunshandelaar Ambroise Vollard, wat uitstallings van sy werk gereël of help reël het. Baie van sy skilderye was in besit van die Rus Sergei Sjtsjoekin en ander belangrike versamelaars.

Hy was ’n belangrike figuur in die simbolistiese beweging as 'n skilder, beeldhouer, keramiekkunstenaar en skrywer. Sy gebruik van kleur het regstreeks tot die sintetistiese styl in moderne kuns gelei, terwyl sy uitbeelding van die inherente bedoeling van die mense in sy skilderye die weg gebaan het na primitivisme en die terugkeer na die landelike. Hy was ook ’n belangrike voorstander van houtgraverings en houtsneewerk as kunsvorms.

Gauguin is in Parys, Frankryk, gebore as die seun van die joernalis Clovis Gauguin en Alina Maria Chazal, wie se pa lid was van ’n invloedryke Peruviaanse familie. In 1850 het die familie van Parys na Peru verhuis vanweë die politieke klimaat van destyds. Clovis is tydens die reis oorlede en die 18 maande oue Paul, sy ma en suster is alleen agtergelaat. Hulle het vier jaar lank in Lima gewoon, by sy ma se broer en dié se familie. Peruviaanse beelde sou later Gauguin se kuns beïnvloed.
Dit was in Lima waar Gauguin die eerste keer met kuns kennis gemaak het. Sy ma het Pre-Colombiaanse pottebakkery bewonder en Inca-potte versamel. Later in sy lewe sou sy betowering deur antieke Peruviaanse kulture lei tot meer as 20 kunswerke wat deur ’n pre-Inca-mummie geïnspireer is.

Toe Gauguin sewe jaar oud was, het hy en sy familie na Frankryk teruggekeer en by sy oupa aan vaderskant in Orléans gaan woon. Gauguin het hier Frans geleer, hoewel sy eerste en verkose taal Peruviaanse Spaans gebly het.

Nadat hy ’n paar plaaslike skole bygewoon het, is Gauguin na die prestigeryke Rooms-Katolieke skool Petit Séminaire de La Chapelle-Saint-Mesmin gestuur. Hy was drie jaar lank in dié skool en op 14 is hy na die Loriol-instituut in Parys, ’n vlootskool, gestuur voordat hy na Orléans teruggekeer en sy studie aan die Lycée Jeanne D'Arc voltooi het. Hy het hierna ’n vlieëniersassistent in die handelsvloot geword. Drie jaar later het hy vir twee jaar by die Franse vloot aangesluit. Sy ma is op 7 Julie 1867 oorlede, maar hy het eers maande later daarvan uitgevind toe ’n brief van sy suster af hom in Indië bereik.

In 1871 het Gauguin ’n aandelemakelaar in Parys geword en werk by die Paryse Beurs gekry. Hy het vir die volgende 11 jaar ’n suksesvolle sakeman geword. Hy het ’n goeie salaris verdien en ook in kuns handel gedryf. In 1882 het die Paryse Beurs in duie gestort en die aanvraag na kuns het afgeneem. Gauguin se inkomste het skerp gedaal en hy het eindelik besluit om voltyds te skilder.

In 1873 is Gauguin getroud met ’n Deense vrou, Mette-Sophie Gad (1850–1920). Oor die volgende 10 jaar het hulle vyf kinders gehad: Émile (1874–1955), Aline (1877–1897), Clovis (1879–1900), Jean René (1881–1961) en Paul Rollon (1883–1961). Teen 1884 het Gauguin en sy gesin na Kopenhagen in Denemarke verhuis waar hy weer ’n sakeman geword het deur dekseile te verkoop. Dit was nie ’n sukses nie en Mette het die broodwinner geword deur Franse lesse te gee.

Sy middelklasgesin en huwelik het uitmekaargeval toe hy voltyds begin skilder. Hy het in 1885 na Parys teruggekeer en hy en Mette is in 1894 uitmekaar.

In 1873, min of meer die tyd dat hy ’n aandelemakelaar geword het, het Gauguin deeltyds begin skilder. Sy Paryse lewe was gesentreer om die 9de arrondissement. Naby sy huis was die kafees wat deur die impressioniste besoek is. Gauguin het ook kunsgalerye besoek en werk van opkomende kunstenaars gekoop. Hy het die Deens-Franse kunstenaar Camille Pissarro bevriend en hom Sondae besoek om in sy tuin te skilder. Pissarro het hom aan verskeie ander kunstenaars voorgestel.

In 1877 het Gauguin oor die rivier na die armer, nuwer stedelike uitbreiding Vaugirard getrek. Hier het hy ’n ateljee gehad. Hy het in 1881 en 1882 skilderye vertoon in impressionistiese uitstallings. Sy skilderye het nie goeie resensies gekry nie hoewel sommige van hulle, soos "Die Marktuine van Vaugirard", nou hoog aangeskryf word.

In die twee somers ná die ineenstorting van die Paryse Beurs het Gauguin saam met Pissarro en soms Paul Cézanne geskilder. In Oktober 1883 het hy besluit om ’n voltydse skilder te word en hy en sy gesin het na Rouen verhuis waar hulle goedkoper kon woon. Teen die einde van die jaar het Mette egter na Kopenhagen teruggekeer. Gauguin het haar in November 1884 gevolg en sy kunsversameling met hom saamgeneem (dit het daarna in Kopenhagen agtergebly).

Die lewe in Kopenhagen was egter nie makliker nie en Mette en haar familie het Gauguin gevra om na Parys terug te keer.

Gauguin het in Junie 1885 saam met sy sesjarige seun, Clovis, na Parys teruggekeer terwyl die res van die gesin in Kopenhagen agtergebly het. Dit was aanvanklik vir hom moeilik om weer by die Paryse kunswêreld betrokke te raak en hy het die eerste winter in armoede deurgebring. Clovis het eindelik siek geword en is na ’n kosskool gestuur met geld van Gauguin se suster Marie. In dié jaar het hy min geskilder. In Mei 1886 het hy 19 skilderye en ’n houtreliëfwerk op ’n impressionistiese uitstalling vertoon. Die meeste was vroeëre werke van Rouen of Kopenhagen. Daar was ook niks nuuts in die paar nuwe skilderye nie, hoewel sy "Baigneuses à Dieppe" ("Swemmende Vroue") die bekendstelling was van wat later ’n herhalende motief sou word: vroue in die branders.
Die uitstalling het Georges Seurat gevestig as leier van die avant-garde-beweging in Paris. Gauguin het sy neo-impressionistiese, pointillistiese tegniek verwerp en later in die jaar was sy vriendskap met Pissarro ook tot niet – dié was daarna taamlik vyandig teenoor Gauguin.

Gauguin het die somer van 1886 in die kunstenaarskolonie Pont-Aven in Bretagne deurgebring. Dit was nie net goedkoop om daar te woon nie, maar hy was ook gewild onder die jong kunsstudente wat elke somer daarheen gestroom het. Hy is in dié tyd onthou vir beide sy eksentrieke voorkoms en sy kuns. Onder sy nuwe kennisse was Charles Laval, wat Gauguin die volgende jaar na Panama en Martinique vergesel het.

Daardie somer het hy ’n paar skilderye geskilder van naakte figure in die styl van Pissarro en Degas. Die meeste was landskappe soos "La Bergère Bretonne (Die Bretonse Herderin)", waarin die figuur ’n ondergeskikte rol speel. Sy "Jeunes Bretons au bain (Jong Bretonse Seuns wat Swem)", wat ’n tema bekendstel waarheen hy altyd teruggekeer het wanneer hy Pont-Aven besoek het, is duidelik onder invloed van Degas in die ontwerp en gebruik van kleur. Die naïewe tekeninge van die Engelse kunstenaar Randolph Caldecott, wat gebruik is om ’n gewilde gids oor Bretagne te illustreer, het die aandag getrek van die avant-garde-kunsstudente van Pont-Aven, wat gretig was om hulself te bevry van die konserwatisme van hul akademies, en Gauguin het hulle doelbewus nageboots in sy sketse van Bretonse meisies. Hy het dié sketse later in sy Paryse ateljee in skilderye omskep. Die belangrikste een was "Vier Bretonse Vroue" – dit toon ’n duidelik wegbreek van sy vroeëre impressionistiese styl en bevat terselfdertyd iets van die naïwiteit van Caldecott se illustrasies, waarin eienskappe so oordrewe uitgebeeld word dat dit byna karikatuuragtig is.

Gauguin het saam met Émile Bernard, Charles Laval, Émile Schuffenecker en baie ander na Pont-Aven teruggekeer ná sy reise in Panama en Martinique. Die gebruik van kleur en die simbolistiese keuse van voorwerpe onderskei dit wat nou bekend is as die Pont-Aven-skool. Gauguin was teleurgesteld deur impressionisme. Hy het gevoel die tradisionele Europese skildery was te nabootsend en dat dit simboliese diepte kortkom. Daarteenoor was die kuns van Afrika en Asië vir hom vol mistieke simbolisme en energie.

Die kuns van ander kulture was in dié tyd gewild in Europa, veral dié van Japan, en Gauguin is in 1889 genooi om aan ’n belangrike uitstalling deel te neem waar net genooide kunstenaars werke kon tentoonstel.

Onder die invloed van volkskuns en Japannese drukwerk het Gauguin se werk gevorder tot cloisonnisme, ’n styl wat sy naam gekry het by die resensent Édouard Dujardin vanweë Émile Bernard se metode om plat beelde met sterk kleure en buitelyne te skilder. Dit het Dujardin herinner aan die Middeleeuse cloisonné-emaljetegniek. Gauguin was ’n aanhanger van Bernard se kuns en sy toepassing van ’n styl wat Gauguin gepas het in sy soeke daarna om die essensie van ’n voorwerp vas te vang.

In "Die Geel Christus" (1889), wat dikwels beskryf word as ’n tipiese cloisonnistiese werk, is die beeld gedegradeer tot areas van suiwer kleur wat deur dik swart buitelyne geskei word. In sulke werke het Gauguin min aandag aan klassieke perspektief en subtiele veranderings van kleur gegee, en so die twee mees tipiese eienskappe van post-Renaissance-skilderwerk geïgnoreer. Sy werk het later ontwikkel in die rigting van sintetisme, waarin nie vorm of kleur oorheers nie, maar ’n ewe groot rol speel.

In 1887, nadat Gauguin Panama besoek het, het hy sowat ses maande naby Saint-Pierre in Martinique deurgebring saam met sy vriend die kunstenaar Charles Laval. Sy gedagtes en ondervindings van dié tyd is vasgevang in sy briewe aan sy vrou, Mette, en sy kunstenaarsvriend Emile Schuffenecker.

In Panama was hy platsak en sonder werk. Frankryk het in dié tyd ’n beleid gehad dat iemand se bootreis terug betaal sou word as hulle in ’n Franse kolonie gestrand geraak het. Gauguin en Laval het van dié beleid gebruik gemaak om na Frankryk terug te vaar, maar by die Martinique-hawe Saint-Pierre besluit om van die boot af te klim. Kenners verskil daaroor of hy met voorbedagde rade of spontaan besluit het om op die eiland te bly. Op Martinique het hy in ’n hut gebly en daarvan gehou om die plaaslike mense dop te hou terwyl hulle met hul daaglikse bedrywighede besig was. Die hut was egter warm in die somer en het gelek wanneer dit reën. Gauguin het ook siek geword. Terwyl hy daar was, het hy tussen 10 en 20 werke geskilder, gereis en blykbaar kontak gemaak met ’n klein gemeenskap Indiese immigrante. Dit het later sy werk beïnvloed deurdat hy Indiese simbole ingewerk het. Tydens sy verblyf was die skrywer Lafcadio Hearn ook op die eiland. Sy vertellings verskaf ’n historiese vergelyking vir Gauguin se skilderye.

Hy het sover bekend 11 skilderye voltooi. In sy briewe aan Schuffenecker is ’n opgewondenheid te bespeur oor die eksotiese ligging en eilandbewoners op sy skilderye. Die werke het oor die algemeen helder kleure en is van figure in die buitelug. Hoewel hy kort op die eiland was, het dit ’n groot invloed op sy werk gehad. Hy het later van die figure en sketse weer in skilderye gebruik, soos die motief in "Tussen die Mango's". Plattelandse en inheemse bevolkings het ’n gewilde onderwerp gebly in Gauguin se werk nadat hy die eiland verlaat het.

Gauguin se Martinique-skilderye is deur die handelaar Arsène Poitier uitgestal. Daar is hulle gesien en bewonder deur Vincent van Gogh en sy kunshandelaarbroer, Theo van Gogh, wie se maatskappy Goupil & Cie sake met Portier gedoen het. Theo het drie van Gauguin se skilderye gekoop en hulle by Goupil uitgestal – so het hy Gauguin aan ryk klante bekend gestel. Terselfdertyd het Vincent en Gauguin goed bevriend geraak en hulle het oor kuns gekorrespondeer, iets wat instrumenteel was in Gauguin se formulering van sy filosofie oor kuns. Die reëling met Goupil het voortgeduur tot ná Theo's se dood in Januarie 1891.

Gauguin en Vincent se verhouding het later gespanne geraak. In 1888, op voorstel van Theo, het Gauguin en Vincent nege weke lank saam geskilder by Vincent se "Geel Huis" in Arles. Hul verhouding het versuur en eindelik het Gauguin besluit om weg te gaan. Op die aand van 23 Desember 1888, volgens ’n baie latere weergawe van Gauguin, het Van Gogh hom met ’n skeermeslem gekonfronteer. Later die aand het Van Gogh die onderste deel van sy linker-oorlob afgesny. Van Gogh is die volgende dag in die hospitaal opgeneem en Gauguin het Arles verlaat. Hulle het mekaar nooit weer gesien nie, maar steeds gekorrespondeer. In 1890 het Gauguin selfs voorgestel hulle stig ’n kunsateljee in Antwerpen.

Gauguin het later beweer hy het ’n belangrike rol gespeel in Van Gogh se ontwikkeling as ’n skilder by Arles. Terwyl Van Gogh vir ’n kort ruk geëksperimenteer het met Gauguin se teorie van skilder uit die verbeelding in skilderye soos "Gedagte aan die Tuin by Etten", het dit hom nie geval nie en hy het gou teruggekeer na skilder van die natuur af.

Teen 1890 het Gauguin besluit om Tahiti sy volgende kunsbestemming te maak. Die verkoop van skilderye in Parys en ander gebeure het dit finansieel moontlik gemaak.

Hy het die eerste drie maande in die kolonie se hoofstad, Papeete, deurgebring wat reeds baie deur die Franse en Europese kultuur beïnvloed was. Sy biograaf Belinda Thomson meen hy was teleurgesteld deur die ondervinding. Hy kon nie die plesierlewe in Papeete bekostig nie en ’n vroeë skildery is nie goed ontvang nie. Hy het besluit om by Mataiea, Papeari, sowat 45 km van Papeete af, in ’n bamboeshut te gaan woon. Hier het hy die Tahitiaanse lewe geskilder in werke soos "Fatata te Miti (By die See)" en "Ia Orana Maria (Ave Maria)". Laasgenoemde het sy mees gesogte Tahitiaanse skildery geword.
Baie van sy beste skildery kom uit dié tydperk. Sy eerste skildery van ’n Tahitiaanse model is vermoedelik "Vahine no te tiare (Vrou met ’n Blom)". Die skildery is bekend vir die getroue uitbeelding van Polinesiese gelaatstrekke. Hy het die skildery na sy beskermheer George-Daniel de Monfreid gestuur, wat ’n vriend van Schuffenecker was en Gauguin se grootste aanhanger in Tahiti sou word. Teen die laatsomer van 1892 is die skildery in die Goupil-galery in Parys uitgestal. Die kunshistorikus Nancy Mowll Mathews glo Gauguin se kennismaking met eksotiese sensualiteit in Tahiti, wat so duidelik uit die skildery blyk, was verreweg die belangrikste aspek van sy verblyf op die eiland.

Gauguin het boeke geleen waarin die vergete kultuur en godsdiens van Tahiti beskryf word en hy was gefassineer deur die vertellings oor die geheime godsdiensorde Arioi en hul god, Oro. Omdat die boeke geen illustrasies bevat het nie, kon hy sy verbeelding vrye teuels gee. Hy het in die volgende jaar sowat 20 skilderye en ’n dosyn houtsneewerke voltooi. Die eerste was "Te aa no Areois (Die Saad van die Areoi)", wat Oro se aardvrou, Vairaumati, uitbeeld. Dit is nou in die Metropolitan-kunsmuseum in New York. Sy geïllustreerde notaboek uit dié tyd, "Ancien Culte Mahorie", is in die Louvre.

Gauguin het nege van sy skilderye na Monfreid in Parys gestuur. Hulle is eindelik in Kopenhagen uitgestal saam met werke van Vincent van Gogh. Berigte dat hulle goed ontvang is (hoewel net twee verkoop is) het Gauguin aangespoor om terug te keer met nog 70 ander skilderye wat hy voltooi het. Sy geld was in elk geval teen dié tyd op en hy moes van ’n gratis bootreis huis toe gebruik maak. Hy het ook gesondheidsprobleme gehad wat die plaaslike dokter as hartprobleme gediagnoseer het, hoewel Mathews voorstel dit kon vroeë tekens van gevorderde sifilis gewees het.

Gauguin het later ’n reisverhaal geskryf (wat in 1901 die eerste keer gepubliseer is) met die naam "Noa Noa". Dit is aanvanklik beskou as kommentaar op sy skilderye en ’n beskrywing van sy ondervindings op Tahiti. Moderne resensente het voorgestel die inhoud van die boek was deels die produk van fantasie en plagiaat. Daarin onthul hy dat hy teen dié tyd ’n 13-jarige meisie as sy plaaslike vrou geneem het. Sy was Teha'amana (in sy reisverhaal Tehura genoem), en sy was teen die einde van die somer van 1892 swanger by hom.

Teha'amana was die onderwerp van verskeie van Gauguin se skilderye, onder meer "Merahi metua no Tehamana" en die bekende "Doodsengel wat Waghou", asook die houtsneewerk "Tehura".

Gauguin het in Augustus 1893 na Frankryk teruggekeer waar hy steeds Tahitiaanse onderwerpe geskilder het, soos "Mahana no atua (Dag van die God)" en "Nave nave moe (Gewyde Lente, Soete Drome)". ’n Uitstalling by die Durand-Ruel-galery in November 1894 was ’n taamlike sukses en 11 van die 40 skilderye is teen goeie pryse verkoop. Hy het ’n woonstel gehuur by 6 rue Vercingétorix aan die rand van Montparnasse, wat deur baie kunstenaars besoek is, en ’n weeklikse "salon" begin hou. Hy het ’n eksotiese persona aangeneem; hy het Polinesiese klere aangetrek en ’n openlike verhouding aangeknoop met ’n tienermeisie wat "half-Indies, half-Maleis" was, bekend as Annah die Javaan.

Hierna het hy in onguns by Durand-Ruel geraak om redes wat nie duidelik is nie. Mathews meen dit was tragies vir Gauguin se loopbaan. Hy het onder meer die kans verloor om aan die Amerikaanse mark bekend gestel te word. Aan die begin van 1894 het hy houtsneewerke met ’n eksperimentele tegniek voorberei vir sy beplande reisverhaal, "Noa Noa". Hy het vir die somer na Pont-Aven teruggekeer. Die volgende jaar het hy ’n uitstalling in Parys gehou, maar dit was nie ’n sukses nie. Die handelaar Ambroise Vollard het egter wel van sy werk in Maart 1895 in sy galery vertoon.

Hy het ’n groot keramiekstandbeeld met die naam "Oviri" voorgelê vir die "salon"-opening van die Société Nationale des Beaux-Arts in April 1895. Sy biograaf Charles Morice meen die werk is "letterlik uit die uitstalling gegooi", maar volgens Vollard is dit eers toegelaat nadat die kunstenaar Ernest Chaplet gedreig het om al sy eie werk te onttrek. Gauguin het die geleentheid gebruik om meer openbare blootstelling te kry deur ’n brief aan die koerant "Le Soir" te skryf waarin hy uitvaar oor die stand van moderne keramiekwerk.

Teen dié tyd was sy huwelik heeltemal op die rotse. Nadat Gauguin aanvanklik geweier het om 13 000 frank wat hy by sy oom Isidore geërf het met sy vrou te deel, het hy haar eindelik 1 500 frank gegee. Mette was woedend en het net deur Schuffenhecker met hom gekommunikeer.

Gauguin het op 28 Junie 1895 weer na Tahiti vertrek. Dit was volgens Thomson onder redelik negatiewe omstandighede – sy ontnugtering deur die Paryse kunstoneel is vererger deur twee aanvalle op hom in dieselfde uitgawe van die tydskrif "Mercure de France". Mathews beweer sy afsondering in Parys was so groot dat hy geen ander keuse gehad het as om sy plek in die Tahitiaanse gemeenskap te probeer terugwen nie.
Hy het in September 1895 op die eiland aangekom en het die volgende ses jaar daar gewoon terwyl hy vir die grootste deel van dié tyd ’n skynbaar gerieflike lewe as ’n kunstenaar gelei het – naby, of soms in, Papeete. In dié tyd het hy geleef van ’n toenemend bestendige reeks verkope asook die steun van vriende en ondersteuners. Daar was egter ’n tydperk, van 1898 tot 1899, toe hy ’n kantoorwerk in Papeete moes doen. Hy het daarna ’n ruim huis van riete en dekgras gebou in ’n gegoede deel van Punaauia, 16 km oos van Papeete. Hy het ’n groot ateljee gehad en geen koste ontsien nie. Die amateurfotograaf Jules Agostini, ’n kennis van Gauguin, het in 1896 ’n foto van die huis geneem. Later het die verkoop van die grond hom genoop om ’n nuwe huis in dieselfde buurt te bou.

Hy het ’n perdekar gehad waarmee hy daagliks na Papeete kon reis om aan die kolonie se sosiale lewe deel te neem as hy sou wou. Hy het ingeteken op die "Mercure de France" (en was selfs ’n aandeelhouer), teen daardie tyd Frankryk se voorste kritiese tydskrif. Gauguin het met ander kunstenaars, handelaars, resensente en klante in Paris gekorrespondeer. In sy jaar in Papeete en daarna het hy ’n toenemende rol in die plaaslike politiek gespeel en bydraes gelewer vir ’n nuwe plaaslike koerant wat teen die koloniale regering was, "Les Guêpes (Die Perdebye)". Hy was eindelik die redakteur van sy eie maandelikse publikasie, "Le Sourire: Journal sérieux (Die Glimlag: ’n Ernstige Koerant)". Van die kunswerk en houtsnee van die koerant het behoue gebly.

In Februarie 1900 het hy die redakteur van "Les Guêpes" geword en ’n salaris verdien. Hy was redakteur totdat hy Tahiti in September 1901 verlaat het. Die koerant onder sy leiding was bekend vir hewige aanvalle op die goewerneur en die amptenary in die algemeen, maar het hom nie juis vir kwessies van die plaaslike bevolking beywer nie, hoewel dit destyds as sulks beskou is.

In die eerste jaar het hy nie geskilder nie en op beeldhouwerk gekonsentreer. Toe hy weer begin skilder, het hy sy reeks sensuele naakfigure voortgesit in skilderye soos "Te tamari no atua (Seun van God)" en "O Taiti (Nimmermeer)". Thomson sien ’n toename in kompleksiteit. Mathews merk ’n terugkeer na Christelike simbole wat hom gewild sou gemaak het by die koloniste van dié tyd wat gretig was om dit wat van die plaaslike kultuur oor was, te bewaar deur klem te lê op die universaliteit van godsdiensbeginsels. In dié skilderye het Gauguin tot sy medekoloniste in Papeete gespreek, nie tot sy vorige avant-garde-gehoor in Parys nie.

Sy gesondheid het agteruitgegaan en hy is verskeie kere vir verskillende kwale in die hospitaal opgeneem. Terwyl hy in Frankryk was, is sy enkel in ’n dronkgeveg gebreek en die oop wond het nooit heeltemal gesond geword nie. Dit was nou pynlik en sere het oral aan sy bene gevorm. Dit is met arseen behandel. Gauguin het die tropiese klimaat die skuld gegee en die sere as "ekseem" beskryf, maar sy biograwe stem saam dit moes weens vorderende sifilis gewees het.
In April 1897 het hy die nuus gekry dat sy gunstelingdogter, Aline, aan longontsteking dood is. In dié maand het hy ook gehoor hy moet sy huis verlaat omdat die grond waarop dit staan, verkoop is. Hy het ’n banklening aangegaan om ’n uitspattiger houthuis met ’n pragtige uitsig op die berge en see te bou. Hy het egter oorboord gegaan en teen die einde van die jaar het die bank gedreig om die lening op te roep. Hy was desperaat oor sy swak gesondheid en geldprobleme. Hy het in dié tyd sy grootse "Waar Kom Ons Vandaan? Wat Is Ons? Waarheen Gaan Ons?" voltooi – hy het dit as sy meesterstuk en die finale bewys van sy talent beskou (in ’n brief aan Monfreid het hy gesê hy het probeer selfmoord pleeg nadat hy dit voltooi het).
Die skildery is in November die volgende jaar in Vollard se galery uitgestal saam met agt tematies verwante werke wat hy in Julie voltooi het. Dit was sy eerste groot uitstalling in Parys sedert sy Durand-Ruel-vertoning in 1893. Dit was ’n groot sukses en resensente het sy nuwe kalmte geprys. "Waar Kom Ons Vandaan?" het egter gemengde resensies gekry en dit was vir Vollard moeilik om dit verkoop te kry. Hy het dit eindelik in 1901 verkoop.

Georges Chaudet, Gauguin se handelaar in Parys, is in 1899 oorlede. Vollard het Gauguin se skilderye deur Chaudet gekoop en het nou reëlings met Gauguin self getref. Volgens die ooreenkoms het Gauguin ’n maandelikse vooruitbetaling van 300 frank gekry vir die gewaarborgde lewering van minstens 25 ongesiene skilderye per jaar teen 200 frank elk, en Vollard sou sy kunsmateriaal voorsien. Daar was aanvanklik probleme van albei kante af, maar Gauguin kon eindelik sy droom verwesenlik om op die Marquesaseilande te gaan woon op soek na ’n nog primitiewer gemeenskap. Hy het sy laaste maande in Tahiti in taamlike gerief deurgebring en sy vriende rojaal onthaal.

Gauguin kon nie sy keramiekwerk op die eilande voortsit nie omdat daar nie geskikte klei was nie. Hy het ook nie toegang tot ’n drukker gehad nie en moes hom in sy grafiese werk noodgedwonge tot die monotipe-proses wend. Voorbeelde hiervan wat behoue gebly het, is taamlik skaars en duur.

Gaugin se "vahine" (vrou) in dié tyd was Pahura (Pau'ura), die tienerdogter van Thaise bure in Punaauia. Hulle het twee kinders gehad, maar die dogtertjie is as baba oorlede. Die seun het sy self grootgemaak. Sy afstammelinge het steeds in Tahiti gewoon ten tyde van Mathews se biografie (2001). Paa'ura het geweier om haar familie in Punaauia agter te laat om saam met Gauguin na die Marquesaseilande te gaan. Toe die Engelse skrywer W. Somerset Maugham haar in 1917 besoek, kon sy hom feitlik niks van Gauguin vertel nie en het sy hom oor die kole gehaal omdat hy haar besoek het sonder om vir haar geld van Gauguin se familie af te bring.

Gauguin het daarvan gedroom om op die Marquesaseilande te bly sedert hy in sy eerste maande in Tahiti ’n versameling Marquesaanse bakke en wapens in Papeete gesien het. Hy het egter gevind die gemeenskap het, nes op Tahiti, sy kulturele identiteit verloor. Van die argipels in die Stille Oseaan is Marquesas die swaarste getref deur Westerse siektes (veral tering). ’n Bevolking wat in die 18de eeu sowat 80 000 getel het, het afgeneem tot net 4 000. Katolieke sendelinge het die fort gehou en in ’n poging om dronkenskap en promiskuïteit hok te slaan het hulle alle plaaslike kinders gedwing om sendingskole by te woon totdat hulle in hul tienerjare was. Die Franse koloniale bewind is afgedwing deur ’n gendarmerie wat bekend was vir sy kwaadwilligheid en domheid, terwyl beide Westerse en Chinese handelaars die plaaslike bevolking uitgebuit het.

Gauguin het op 16 September 1901 op die eilande aangekom en op Atuona op die eiland Hiva-Oa gaan woon. Dit was die administratiewe hoofdorp van die eilandgroep, maar heelwat minder ontwikkel as Papeete. Daar was ’n militêre dokter, maar geen hospitaal nie. Die dokter is die volgende jaar na Papeete verskuif en daarna was Gauguin aangewese op die eilande se twee gesondheidswerkers, die Viëtnamese avonturier Nguyen Van Cam (Ky Dong), wat geen formele mediese opleiding gehad het nie, en die Protestantse pastoor Paul Vernier, wat medies en teologie studeer het. Albei sou later goeie vriende word.

Hy het ’n erf in die middel van die dorp van die Katolieke sending gekoop nadat hy die plaaslike biskop se guns gewen het deur gereeld kerk toe te gaan. Die biskop was Joseph Martin, wat aanvanklik van Gauguin gehou het omdat hy geweet het Gauguin was tydens sy joernalistieke loopbaan in Tahiti aan die kant van die Katolieke party.

Gauguin het ’n stewige tweeverdiepinghuis op sy erf gebou – stewig genoeg om later ’n sikloon te weerstaan wat die meeste van die ander huise op die dorp verwoes het. Hy is gehelp deur die beste twee Marquesaanse messelaars op die eiland; een van hulle was Tioka, wat van kop tot tone volgens die tradisionele Marquesaanse tradisie getatoeëer was (iets wat die sendelinge sterk afgekeur het). Tioka was ’n diaken in Vernier se gemeente en het ná die sikloon Gauguin se buurman geword nadat Gauguin hom ’n hoek van sy erf gegee het.

Volgens ’n naamplaatjie was die huis se naam "Maison du Jouir (Huis van Plesier)". Die mure was versier met onder meer sy versameling van 45 pornografiese foto's wat hy op pad van Frankryk af in Port Said gekoop het. In die begindae, totdat Gauguin ’n "vahine" gekry het, het die huis saans bewonderende skares gelok wat na die foto's kom staar en tot laat partytjie gehou het. Nodeloos om te sê, het dit Gauguin nie gelief gemaak by die Katolieke biskop nie, veral nadat Gauguin twee beelde by sy trappe geplaas het wat die spot dryf met die biskop en ’n diensmeisie wat na bewering sy minnares was – en nog minder toe Gauguin later die ongewilde sendingskoolstelsel aanval. Die beelde van die biskop en sy vermeende minnares was onder minstens agt beelde by die huis, waarvan die meeste verlore gegaan het. Saam het hulle die kerk se hipokrasie met betrekking tot seksuele sake gekritiseer.

Staatsgeld aan sendingskole is teruggetrek kragtens ’n Franse wet van 1901. Die skole het gesukkel om as privaat instansies voort te bestaan, en dit is vererger nadat Gauguin vasgestel het die bywoning van enige skool is net verpligtend binne ’n radius van 4 km. Dit het daartoe gelei dat baie tienermeisies uit die skole gehaal is (Gauguin het dit "redding" genoem). Hy het een so ’n meisie, Vaeoho (ook Marie-Rose genoem), as sy "vahine" geneem; sy was die 14-jarige dogter van ’n plaaslike egpaar wat op ’n dorp 9 km van daar gewoon het. Dit kon nie vir haar aangenaam gewees het nie, aangesien Gauguin se sere teen dié tyd uiters sleg gelyk het en hulle daagliks verbind moes word. Sy het egter uit vrye wil by hom gebly en die volgende jaar die lewe geskenk aan ’n dogter, wie se afstammelinge steeds op die eiland bly.

Teen November het hy sy nuwe huis gedeel met Vaeoho, ’n kok (Kahui), twee ander bediendes (neefs van Tioka), sy hond (Pegau, ’n sinspeling op sy voorletters, PG) en ’n kat. Die huis self, hoewel dit in die middel van die dorp gestaan het, was omring deur bome en afgesonder. Die partytjies het opgehou en Gauguin het produktief begin werk. Hy het die volgende April 20 skilderye vir Vollard gestuur. Hy het gedink hy sal nuwe motiewe in Marquesas vind, waar dit maklik was om modelle te kry en met ’n nuwe land om te verken. Sy werk in Marquesas kan egter net van sy Tahitiaanse skilderye onderskei word deur kenners of aan die datum; dit bly byvoorbeeld onseker waar hy "Twee Vroue" geskilder het.

Volgens Anna Szech word sy latere werke onderskei deur hul kalmte en swaarmoedigheid, maar dit bevat ook elemente van ongerustheid. In die tweede van twee weergawes van "Cavaliers sur la Plage (Ruiters op die Strand)", dui wolke wat saampak en skuimende branders op ’n dreigende storm, terwyl die twee figure in die verte op grys perde ’n weerspieëling is van soortgelyke figure in ander skilderye wat vermoedelik die dood simboliseer.

Gauguin het in dié tyd landskappe, stillewes en figuurstudies geskilder met die oog op wat Vollard se klante wou hê; hy het die primitiewe en die verlore-paradys-tema van sy Tahitiaanse skilderye vermy. Daar is egter drie belangrike skilderye van hierdie laaste tydperk wat op ’n dieper denke dui. Die eerste twee is "Jeune fille à l'éventail (Jong Meisie met ’n Waaier)" en "Le Sorcier d'Hiva Oa (Marquesaanse Man met ’n Rooi Mantel)". Die model vir "Jeune fille" was die rooikopdogter Tohotaua van ’n hoofman van ’n naburige eiland. Dit lyk of dit geskilder is van ’n foto af wat Vernier later vir Vollard gestuur het. Die model vir "Le sorcier" kon Haapuani gewees het, ’n danser en gevreesde kulkunstenaar wat ’n goeie vriend van Gauguin was en volgens Danielsson met Tohotau getroud was. Szech merk op die wit kleur van Tohotau se rok is ’n simbool van mag en die dood in die Polinesiese kultuur; sy verteenwoordig die Maohi-kultuur wat deur uitwissing bedreig word. Dit lyk of "Le Sorcier" in dieselfde tyd geskilder is; dit beeld ’n jong man met lang hare en ’n eksotiese rooi mantel uit. Die tweeslagtige aard van die figuur het aandag getrek en die bespiegeling laat ontstaan dat dit Gauguin se doel was om ’n "māhū" (’n persoon van die derde geslag) uit te beeld eerder as ’n "taua" of priester.

Die derde skildery is die pragtige, geheimsinnige "Contes barbares (Primitiewe Stories)", weer met Tohotau (aan die regterkant). Die linkerkantse figuur is Jacob Meyer de Haan, ’n skildervriend van Gaugin uit Pont-Aven wat ’n paar jaar tevore dood is, en die middelste figuur is weer tweeslagtig, en sommige meen dis weer Haapuani. Die Boeddha-agtige houding en lotusbloeisels laat Elizabeth Childs dink die skildery is ’n meditasie oor die ewigdurende siklusse van die lewe en die moontlikheid van hergeboorte. Omdat die drie skilderye Vollard eers ná Gauguin se skielike dood bereik het, is dit nie bekend wat Gauguin se bedoeling met hulle was nie.
In 1902 het Gauguin se gesondheid weer agteruitgegaan, met dieselfde simptome as voorheen: pyn in sy bene, hartkloppings en algemene swakheid. Teen September was die pyn in sy bene so erg dat hy morfieninspuitings begin neem het. Hy was egter bekommerd daaroor en het eerder ’n ander middel gebruik. Sy sig het ook verswak, soos bewys word deur die bril wat hy op sy laaste bekende selfportret dra. Die skildery is eintlik deur sy vriend Ky Dong begin en Gauguin het dit voltooi – vandaar die ontipiese styl. Dit wys ’n man wat oud en moeg is, maar nog nie verslaan nie.

Gauguin het dit vir ’n ruk oorweeg om na Spanje te reis vir behandeling. Monfreid het hom egter afgeraai.Volgens hom sou dit die publiek se toenemende waardering van sy werk nadelig beïnvloed. Gauguin se werk was volgens hom "die skeppings van ’n groot man, wat op ’n manier reeds hierdie wêreld verlaat het. Jy moenie terugkeer nie. Jy behoort reeds tot die geskiedenis van kuns."

In Julie 1902 het die swanger Vaeoho na haar familie teruggekeer om daar die lewe aan hul kind te skenk. Sy het nie weer teruggekom nie. In dié tyd het Gauguin se twis met biskop Martin oor die sendingskole ’n hoogtepunt bereik. Moontlik uit eensaamheid het Gauguin begin skryf.
In 1901 is die manuskrip van "Noa Noa", wat Gauguin in sy tyd in Parys saam met sy houtsneewerke voorberei het, eindelik saam met gedigte van Charles Morice in boekvorm gepubliseer in die letterkundetydskrif "La Plume". Dele daarvan (insluitende sy vertellings van Teha'amana) het voorheen, in 1897, sonder die houtsneewerke verskyn in "La Revue Blanche", terwyl hy self uittreksels in "Les Guêpes" geplaas het terwyl hy redakteur was. Die "La Plume"-weergawe sou die houtsneewerk insluit, maar hy het toestemming om dit op gladde papier te druk weerhou. In werklikheid het hy belangstelling in die onderneming met Morice verloor en hy het nooit ’n eksemplaar gesien nie – hy het die aanbod van 100 komplimentêre eksemplare van die hand gewys. Die publikasie daarvan het hom egter geïnspireer om ander boeke te skryf.

Van dié boeke sluit in ’n hersiening in 1902 van ’n manuskrip uit 1896-'97, "L'Esprit Moderne et le Catholicisme (Die Moderne gees en Katolisisme)" oor die Rooms-Katolieke Kerk, met sowat 20 bladsye bygewerk oor sy insig in die kerk ná sy botsings met biskop Martin. Hy het daarna ’n skerp essay, "Racontars de Rapin (Stories van ’n Liefhebberaar)", oor resensente en kunsresensies geskryf, maar die uitgewer vir wie hy dit gestuur het, het geweier om dit te publiseer. Dit het eers in 1951 eindelik die lig gesien.

In Desember 1902 het Gauguin se gesondheid so agteruitgegaan dat hy skaars kon skilder. Hy het sy outobiografie, "Avant et après (Voor en Ná)", in die volgende twee maande voltooi. (Dit is in Amerika as "Intimate Journals" in Engels gepubliseer.) Die titel was veronderstel om sy ondervindings voor en ná sy koms na Tahiti weer te gee en was terselfdertyd ’n huldeblyk aan sy ouma se ongepubliseerde memoires, "Verlede en Toekoms". Sy memoires was ’n gefragmenteerde versameling waarnemings oor die lewe in Polinesië, sy eie lewe en opmerkings oor letterkunde en die skilderkuns. Dit het aanvalle bevat op sulke uiteenlopende onderwerpe soos die plaaslike "gendarmerie"; biskop Martin; sy vrou, Mette, en Dene oor die algemeen – en is afgesluit met ’n beskrywing van sy persoonlike filosofie. Ná sy dood het die regte na Mette gegaan en dit is eers in 1918 gepubliseer.

Aan die begin van 1903 was Gauguin swak en het hy baie pyn gehad, en het hy weer morfien begin gebruik. Hy is skielik op die oggend van 8 Mei 1903 oorlede.

By sy bed is ’n leë bottel laudanum gekry, wat sommige mense laat vermoed het hy het ’n oordosis geneem. Vernier het gelo dit was ’n hartaanval.
Gauguin is die volgende dag op Atuona begrawe. In 1973 is ’n bronsafbeelding van sy "Oviri"-figuur op sy graf geplaas, soos wat hy wou gehad het. Ironies is sy naaste buurman in die begraafplaas biskop Martin.

Die nuus van sy dood het Monfreid in Parys eers op 23 Augustus 1903 bereik. Omdat hy nie ’n testament gehad het nie, is sy minder waardevolle besitting op ’n veilig op Atuona verkoop, terwyl sy briewe, manuskripte en skilderye op 5 September 1903 in Papeete opgeveil is. Volgens Mathews het dié vinnige verkoop van sy besittings daaroe gelei dat baie waardevolle inligting oor sy latere jare verlore gegaan het. Thomson reken die lys van goedere wat opgeveil is (waarvan sommige as pornografie verbrand is), toon Gauguin was nie so arm en sy lewe nie so primitief as wat baie geglo het nie. Mette Gauguin het eindelik die opbrengs van die veilig gekry: sowat 4 000 frank.

Een van die skilderye wat in Papeete opgeveil is, was "Maternité II", ’n kleiner weergawe van "Maternité I" in die Hermitage. Die oorspronklike een is geskilder in die tyd toe sy "vahine" Pau'ura in Punaauia die lewe aan hul seun, Emile, geskenk het. Dit is nie bekend hoekom hy daarna die kleiner weergawe geskilder het nie. Dit is vir 150 frank aan ’n vlootoffisier verkoop. In 2004 is dit by Sotheby's vir meer as $39 miljoen verkoop.

Die Paul Gauguin-kultuursentrum op Atuona het ’n rekonstruksie van sy "Maison du Jouir". Die oorspronklike huis het ’n paar jaar lank leeg gestaan. Dele daarvan is in die Musée D'Orsay in Parys en die Paul Gauguin-museum in Tahiti.

In 2014 het forensiese toetse op tande wat in ’n glasfles naby Gauguin se huis gekry is, twyfel gewerp op die algemene geloof dat hy sifilis gehad het. DNS-toetse het bepaal dit was wel Gauguin se tande, maar geen spoor van kwik is gevind nie, en sifilis is in dié tyd daarmee behandel. Dit beteken Gauguin het óf nie sifilis gehad nie óf hy is nie daarvoor behandel nie.

Gauguin het drie van sy kinders oorleef. Sy dogter Aline is aan longontsteking dood, sy seun Clovis aan ’n bloedinfeksie ná ’n heupoperasie en nog ’n dogter, sy kind by Pau'ura wie se geboorte uitgebeeld word in Gauguin se 1896-skildery "Te tamari no atua", net ’n paar dae ná haar geboorte op Kersdag 1896.

Sy seun Émile het as ’n bou-ingenieur in Amerika gewerk en is in Florida begrawe. Nog ’n seun, Jean René, het ’n bekende beeldhouer en sosialis geword. Hy is op 21 April 1961 in Kopenhagen oorlede. Pola (Paul Rollon) het ’n kunstenaar en kunsresensent geword en het ’n boek, "My Father, Paul Gauguin" (1937), geskryf. Gauguin het verskeie ander kinders by sy minnaresse gehad: Germaine (gebore 1891) by Juliette Huais (1866–1955), Émile Marae a Tai (gebore 1899) by Pau'ura en ’n dogter (gebore 1902) by Mari-Rose. Daar is ’n vermoede die Belgiese kunstenares Germaine Chardon was ook Gauguin se dogter. Emile Marae a Tai, wat ongeletterd was en deur Pau'ura in Tahiti grootgemaak is, is in 1963 deur die Franse joernalis Josette Giraud na Chicago gebring en was ’n kunstenaar uit eie reg. Sy afstammelinge het in 2001 nog op Tahiti gewoon.

Primitivisme was ’n skilder- en beeldhoubeweging van die laat 19de eeu. Dit word gekenmerk deur oordrewe liggaamsafmetings, dieretotems, geometriese ontwerpe en sterk kontras. Gauguin was die eerste kunstenaar wat dit gebruik en sukses daarmee behaal het. Die Europese kultuurelite, wat die kuns van Afrika, Mikronesië en die inheemse volke van die Amerikas vir die eerste keer ontdek het, was betower deur die nuutheid, wildheid en krag wat in die kuns van sulke verafgeleë plekke uitgebeeld is. Nes Pablo Picasso in die vroeë 20ste eeu, is Gauguin geïnspireer en gemotiveer deur die rou krag en eenvoud van die sogenaamde primitiewe kuns van dié kulture.

Gauguin word ook as ’n postimpressionistiese skilder beskou. Sy sterk, kleurryke en ontwerpgeoriënteerde skilderye het moderne kuns in ’n groot mate beïnvloed. Kunstenaars en bewegings wat in die vroeë 20ste eeu deur hom beïnvloed is, sluit in Vincent van Gogh, Henri Matisse, Pablo Picasso, Georges Braque, André Derain, fauvisme, kubisme en orfisme. Later het hy ook Arthur Frank Mathews en die Amerikaanse Arts and Crafts-beweging beïnvloed.

John Rewald, wat beskou word as een van die grootste kenners van laat 19de-eeuse kuns, het ’n reeks boeke oor die postimpressionistiese tydperk geskryf, onder meer "Post-Impressionism: From Van Gogh to Gauguin" (1956). ’n Essay, "Paul Gauguin: Letters to Ambroise Vollard and André Fontainas" (ingesluit in Rewald se "Studies in Post-Impressionism", 1986), bespreek Gauguin se jare in Tahiti en die stryd om oorlewing soos gesien in sy korrespondensie met die kunshandelaar Vollard en ander.

Gauguin se aanvanklike kunsleiding was van Pissarro, maar die verhouding het eerder ’n persoonlike as ’n stylinvloed gehad. Gauguin se meesters was Giotto, Raphael, Ingres, Eugène Delacroix, Manet, Degas en Cézanne. Sy eie menings, en in sommige gevalle die sielkunde agter sy werk, is ook beïnvloed deur die filosoof Arthur Schopenhauer en digter Stéphane Mallarmé.

Gauguin, nes sommige van sy tydgenote soos Degas en Toulouse-Lautrec, het ’n doekskilderingsmetode gebruik wat as "peinture à l'essence" bekend is. Daarvoor word die olie (bindmiddel) uit die verf gedreineer en die oorblywende pappery met terpentyn gemeng. Hy kon dieselfde tegniek in die voorbereiding van sy monotipes gebruik het deur papier in plaas van metaal te gebruik, want dit sou die olie geabsorbeer het en die finale beelde die mat voorkoms gegee het wat hy wou hê. Gauguin se houtsneewerke was nie minder innoverend nie, selfs vir die avant-garde-kunstenaars wat in dié tyd verantwoordelik was vir die herlewing van die houtsnee. In plaas daarvan om die hout so te kerf dat hy ’n gedetailleerde illustrasie kry, het Gauguin die blokke eers uitgebeitel soos met ’n houtbeeld en dan fyner gereedskap gebruik om detail en tonaliteit in hierdie growwe tekstuur te skep. Baie van sy gereedskap en tegnieke is as eksperimenteel beskou. Hierdie metodologie en gebruik van ruimte het parallel geloop met sy skilderwerk in plat, dekoratiewe reliëfs.
In Martinique het Gauguin verwante kleure naby mekaar begin gebruik om ’n gedempte voorkoms te verkry. Sy mensefigure in dié tyd toon ook sy liefde vir Japannese prente, veral vir die naïwiteit van die figure en die eenvoud van die samestellings. Om dieselfde rede is Gauguin ook deur volkskuns geïnspireer. Hy het die naakte emosionele reinheid van sy onderwerpe op ’n reguit manier weergegee, en die belangrikste vorms en lyne beklemtoon om dit te laat uitstaan. Een van sy gunstelingtemas was die teenwoordigheid van die bonatuurlike in die alledaagse lewe; hy het selfs antieke Egiptiese grafreliëfs gebruik in "Haar Naam is Vairaumati" en "Ta Matete".

In ’n onderhoud op 15 Maart 1895 met die koerant "L'Écho de Paris" het Gauguin verduidelik sy benadering is om sinestesie te behaal (’n sensasie wat in een liggaamsdeel ervaar word wanneer ’n ander liggaamsdeel geprikkel word). Hy het gesê:

In 1888 het hy in ’n brief aan Schuffenecker die enorme stap verduidelik wat hy weg van impressionisme geneem het en dat hy nou beplan het om die siel van die natuur vas te vang, die antieke waarhede en karakter van sy tonele en bewoners.






</doc>
<doc id="113256" url="https://af.wikipedia.org/wiki?curid=113256" title="Mount Stewart">
Mount Stewart

Mount Stewart is 'n 19de eeuse herehuis in die Noord-Ierse graafskap Down, geleë naby die dorpie Greyabbey en enkele myle buite Newtownards, 'n groot dorp op die Ards-skiereiland. Die huis, wat veral vir sy unieke tuin bekend staan, is aan die oosoewer van die see-inham Strangford Lough geleë en tans in besit van die National Trust. Die Mount Stewart-landgoed beslaan 950 akkers (380 hektaar).
Mount Stewart dien al 250 jaar lank as woning van die Vane-Tempest-Stewart-familie, die markiese van Londonderry, wat 'n leidende rol in die politieke en maatskaplike lewe van Ierland en Groot-Brittanje gespeel het. Hul nakomelinge bewoon steeds die privaat wonings van Mount Stewart.

Die Skotse voorvader van die Stewart-familie was eintlik 'n lid van die MacGregor-clan wat sy familienaam gewysig het nadat MacGregor in die vroeë 17de eeu in Skotland verban is. Die nuwe van is bewus gekies; die naam "Stewart" word in Skotland tradisioneel verbind met die koningshuis en die elite van die Skotse samelewing, onder wie politici, lords en militariste wat as helde vereer word.

Die eerste Stewart in die herehuis was Alexander Stewart (1699-1791) wat in die Ballylawn-kasteel gebore is. Hy het lid van die parlement vir Londonderry geword en in 1737 met sy niggie Mary Cowan getrou. Die egpaar het hulle op die Ards-skiereiland gevestig en hier in 1744 die Mount Pleasant-landgoed vir £42 000 van die Colville-familie gekoop. Die Stewarts het hiervoor 'n deel van Mary se fortuin aangewend wat deur haar broeder, 'n voormalige goewerneur van Bombay, aan haar bemaak is. Hulle het die landgoed se naam gewysig na Mount Stewart.

Hul oudste seun, Robert Stewart, het in 1769 'n parlementslid en in 1783 'n lid van die Hoërhuis geword. Gedurende sy lewe het hy 'n reeks titels verwerf - waaronder Baron Londonderry (1789), Viscount Castlereagh (1795), Earl of Londonderry (1796) en Marquis of Londonderry (1816). Hy is op 8 April 1821 oorlede. Robert sen. het die herehuis aan sy seun Robert jun. bemaak, beter bekend as Viscount Castlereagh, een van die Verenigde Koninkryk se bekendste ministers van buitelandse sake. Lord Castlereagh is in Mount Stewart grootgemaak en het hier tot sy studies aan die Universiteit van Cambridge gebly. 22 stoele in die eetkamer van Mount Stewart is oorspronklik gedurende die Kongres van Wene in 1815 gebruik en later aan Lord Castlereagh geskenk in erkenning van sy leidende rol in die onderhandelinge.

Ná 'n grootskaalse restourasie teen 'n koste van £8 miljoen het die neo-klassieke herehuis se deure in 2015 weer vir die publiek geopen. Sy interieur en meubilering weerspieël tans die tydperk tussen 1920 en 1950, toe die 7de Markies van Londonderry en sy eggenote Edith, Lady Londonderry, van Mount Stewart ná jare van verwaarlosing weer hul geliefde Ierse residensie gemaak het, die huis herontwerp en van nuwe versierings voorsien het. Baie van dié ontwerpe is geïnspireer deur die markiesin se voorvaderlike herewoning in Skotland.

Die fyn ontwerpte tuin - 'n potensiële kandidaat vir Unesco se lys van wêrelderfenisgebiede - het sy ontstaan aan Edith, Lady Londonderry te danke wat danksy die besonder gematigde mikroklimaat van Strangford Lough met 'n groot verskeidenheid plante kon eksperimenteer. Die tuin se formele gedeelte het 'n sterk Mediterreense karakter wat aan die landskapstuine van Italiaanse villas ontleen is, terwyl plante van dwarsoor die wêreld in die beboste dele aangetref word.



</doc>
<doc id="113257" url="https://af.wikipedia.org/wiki?curid=113257" title="Markies van Londonderry">
Markies van Londonderry

Markies van Londonderry, Engels: Marquess of Londonderry [ˈlʌndəndriː], in die graafskap Londonderry is 'n adellike titel in die "Peerage of Ireland".

Die titel is oorspronklik in 1816 geskep vir Robert Stewart, 1ste graaf van Londonderry, 'n gewese afgevaardigde wat die graafskap Down in die Ierse Laerhuis verteenwoordig het. Stewart het vroeër reeds die titels "Baron Londonderry" (in 1789), "Viscount Castlereagh", van Castlereagh in die graafskap Down (in 1795) en "Earl of Londonderry" van die graafskap Londonderry (in 1795) ontvang. Hierdie titels maak almal deel uit van die "Peerage of Ireland".


</doc>
<doc id="113258" url="https://af.wikipedia.org/wiki?curid=113258" title="Peerage of Ireland">
Peerage of Ireland

Die Peerage of Ireland behels die adellike titels wat deur Engelse monarge volgens hul gesag as Lord of Koning van Ierland, of deur latere monarge van die Verenigde Koninkryk van Groot-Brittanje en Ierland geskep is.

Adellike titels, wat ontvang kon word, was "Duke" (hertog), "Marquess" (markies), "Earl" (graaf), "Viscount" (burggraaf) en "Baron". Die skepping van sodanige titels is in die 19de eeu gestaak. Die Kroon van die Verenigde Koninkryk van Groot-Brittanje en Noord-Ierland oefen steeds jurisdiksie oor die "Peerage of Ireland" uit, insluitende adellikes wie se titels van plekke afgelei is wat tans in die Republiek van Ierland (Éire) geleë is.

Artikel 40.2 van die Ierse grondwet verbied die toekenning van adellike titels deur die staat sodat adellike of eretitels deur Ierse burgers uitsluitlik ontvang mag word indien die Ierse regering vooraf sy toestemming daaraan verleen het.


</doc>
<doc id="113261" url="https://af.wikipedia.org/wiki?curid=113261" title="Wilhelmina ten Damme">
Wilhelmina ten Damme

Helena Willemina (Wilhelmina) ten Damme (Kaapstad, 1706 – 3 Januarie 1746) was die eggenote van die Kaapse goewerneur Hendrik Swellengrebel. Die dorp Swellendam is in 1747 na hulle albei genoem.

Ten Damme, die jongste dogter van Willem ten Damme en Helena Gulix, het op 15 Julie 1727 in die huwelik getree met onderkoopman Hendrik Swellengrebel, Kaapse goewerneur van 1739 tot 1751. Daar was vier seuns en vier dogters uit die huwelik. ’n Seun, Hendrik Swellengrebel die jonge, het die Kaap in 1776 as reisiger besoek. Willemina se man is vinnig bevorder in diens van die VOC, moontlik vanweë sy hardwerkendheid en pligsgetrouheid. Hy was ’n besonder gewilde goewerneur, waarskynlik omdat hy nouer betrekkings met die Kaapse gemeenskap gehad het as enige van die voorgangers. Boonop was hy, volgens die getuienis van ’n amptenaar van destyds, ’n besonder sagsinnige, openhartige, vredeliewende en edelmoedige mens. Ná sy vrou se dood het hy versoek om terug te keer Nederland toe om sy laaste jare daar deur te bring. Hy vestig hom in Utrecht en trou op 20 Maart 1755 met Helena van Ruyven. 

Haar skoonsusters, Elizabeth en Johanna, was onderskeidelik met goewerneur Ryk Tulbagh en ds. Franciscus le Seuer getroud. Haar wewenaar-skoonvader, Johannes Swellengrebel, is in 1728 met haar suster Engela ten Damme getroud; gevolglik was hy sy skoondogter (Wilhelmina) en sy eie seun (Hendrik) se swaer.




</doc>
<doc id="113263" url="https://af.wikipedia.org/wiki?curid=113263" title="Strangford Lough">
Strangford Lough

Strangford Lough (afgelei van Oudnoors "Strangr Fjörðr", "groot see-inham") is 'n groot see-inham (of see-loch) in die graafskap Down in die ooste van Noord-Ierland. Met 'n oppervlak van 150 km is dit die Britse Eilande se grootse see-inham. Die inham word byna volledig omsluit deur die Ards-skiereiland en word net deur 'n lang nou seestraat met die Ierse See se Noordkanaal (Engels: "North Channel") verbind. Die see-inham is sowat 16 myl of 26 km lank en 4 myl (6 km) wyd. Die gebied is al duisende jare bewoon, soos uit argeologiese vondse blyk. Mesolitiese jagters en versamelaars het hul spore langs Strangford Lough gelaat, net soos Sint Patrick, Wikings en Anglo-Normandiese veroweraars.

Gedurende die Middeleeue en die vroeë moderne tydperk het die inham onder sy Ierse naam Loch Cuan bekend gestaan wat "see-inham van baaie/hawens" beteken. Vandag is Strangford Lough danksy sy natuurskoon en ryk fauna 'n gewilde toeristetrekpleister. Die belangrikste nedersettings langs sy oewers sluit Killyleagh, Comber, Newtownards, Portaferry en Strangford in. Die twee laasgenoemdes word deur 'n motorveerboot met mekaar verbind.

Daar is sowat sewentig eilande in die waterliggaam se hoofgedeelte, naas talle klein eilandjies (wat plaaslik "pladdies" genoem word), baaie, landpunte en moddervlaktes. Strangford Lough was Noord-Ierland se eerste seebewaringsgebied wat ná die afkondiging van die Noord-Ierse Seewet van 2013 - die "Marine Act (Northern Ireland) 2013" - aangewys is.

Vanaf die vroegste tye het Strangford Lough 'n beskermde toegang tot die noordooste van Ierland gebied en het bewoners hul nedersettings langs sy oewers gevestig. Prehistoriese gemeenskappe het voordeel getrek uit die gebied se natuurlike hulpbronne soos 'n oorvloed seekos. Die oudste hope skulpe, wat deur argeoloë opgegrawe is, dateer van omstreeks 7000 v.C., terwyl die oudste begraafplase, wat in Audleystown en Millin Bay ontdek is, omstreeks 4000 v.C. aangelê is. Strangford Lough se vroeë bewoners het meer as 5000 jaar gelede gebruik gemaak van eenvoudige boomstambote, soos die een wat in Greyabbey Bay ontdek is.

Ierland se beskermheilige Sint Patrick het volgens oorlewering in 432 deur die Strangford Narrows en die Quoile-monding rivierop geseil om die Christelike geloof na die Smaraggroen Eiland te bring. Teen die middel van die 6de eeu was daar reeds 'n aantal belangrike monastiese sentrums in die gebied soos Down, Nendrum, Movilla en Bangor, met kleiner kloosters in Comber en Kilclief.

Die kloostergemeenskappe het die nodige tegnologiese en organisatoriese vaardighede saamgebring om Strangford Lough se seehulpbronne op 'n kommersiële skaal te ontgin. Op talle plekke is 7de eeuse visvalle gevind wat van hout gemaak is. Monnike van die Nendrum-klooster op Mahee-eiland het selfs 'n gevorderde tegnologie ontwikkel om hul koringmeule aan te dryf. Hulle het 'n reeks mure in die see gebou waarin water tydens die hooggety opgedam is. Hierdie water is later deur 'n opening vrygelaat wat 'n horisontale meulwiel laat draai het. Die vroegste van dié getyemeule dateer van 619 wat dit die oudste in heel Europa maak.

Wikings, wat tussen die 9de en 11de gereeld met hul skepe in Strangford Lough aangedoen het, het aan die see-inham se Noorse naam gegee wat as "plek van sterk strominge" of "sterk fjord" vertaal kan word. Sommige van hulle het aangetrokke gevoel deur die kloostergemeenskappe se rykdomme. Ander weer was blykbaar nie van voorneme om kloosters te plunder nie, maar het 'n besoek aan die gebied gebring om handel te dryf. Sommige Noormanne het hulle selfs permanent hier gevestig.


</doc>
<doc id="113265" url="https://af.wikipedia.org/wiki?curid=113265" title="Bulimie">
Bulimie

Bulimie is 'n eetsteuring wat deur ooreetepisodes gevolg deur suiweringsgedrag gekenmerk word. Gedurende so 'n episode word groot hoeveelhede kos in 'n kort tydjie geëet. Suiwering of purgering verwys na pogings om van daardie kos ontslae te raak. Die meeste mense met bulimie het 'n normale gewig. Bulimie word dikwels met ander geestesteurings soos depressie, angs en probleme met dwelms of drank geassosieer. Daar is ook 'n hoër risiko vir selfmoord en selfbesering.

Bulimie behels gewoonlik 'n haastige en onbeheerste eetepisode wat gewoonlik gestaak word wanneer 'n persoon deur iemand onderbreek word of maagpyn ervaar, gevolg deur selfveroorsaakte braking of ander vorms van suiwering. Hierdie siklus kan verskeie kere per week of, in meer ernstige gevalle, per dag herhaal word en kan die direkte oorsaak wees van onder andere:
Hieronder is enkele van die baie tekens wat daarop kan dui dat 'n persoon bulimie het:
Soortgelyk aan baie psigiatriese siektes kan delusies voorkom, saam met ander tekens en simptome wat valse idees by die persoon laat ontstaan wat nie normaalweg deur ander aanvaar word nie.

Mensie met bulimie kan ook in so 'n mate oefen dat ander aktiwiteite nagelaat word.

Affektiewe steurings soos depressie of algemene angssteuring is meer geneig om by persone met bulimie as by nie-bulimiese mense voor te kom: In 'n Columbia University-studie van vroulike bulimielyers by die Psigiatriese Instituut van die staat New York is daar in 1985 bevind dat 70% op een of ander tydstip aan depressie gely het (in teenstelling met 25,8% van volwasse vroue in 'n kontrolesteekproef uit die algemene bevolking). By 'n totaal van 88% van die vroue is affektiewe steurings op een of ander tydstip in hulle lewe gediagnoseer. Sommige anoreksielyers openbaar episodes van bulimiese neigings deur suiwering (óf deur selfveroorsaakte braking óf lakseermiddels) as 'n manier om vinnig van kos ontslae te raak.

Die aanvang van bulimie is dikwels gedurende adolessensie, tussen die ouderdom van 13 en 20 jaar, en in baie gevalle het persone voorheen aan vetsug gely. Dit gebeur dikwels dat lyers as volwassenes weer in episodiese ooreet-en-suiwering verval, selfs ná aanvanklike suksesvolle behandeling en remissie. Bulimie kan tot 1% van jong vroue affekteer, en 10 jaar vanaf diagnose sal die helfte volkome herstel, 'n derde gedeeltelik, en 10–20% sal steeds simptome hê.

Anders as anorexia nervosa is dit soms moeilik om bulimie te bespeur, aangesien lyers geneig is om gemiddeld, of effens oor- of ondergewig te wees. Baie persone met bulimie kan ook opvallend ongebalanseerde eet- en oefenpatrone volg sonder om aan al die diagnostiese kriteria vir bulimie te voldoen. Die diagnostiese kriteria wat deur die DSM-5 gebruik word, sluit herhaalde ooreetepisodes in, gevolg deur kompenserende gedrag waar oormatige of onvanpaste maatreëls gebruik word om gewigstoename te voorkom. Die diagnose vereis ook dat die ooreet-en-suiweringsepisodes minstens een maal 'n week vir 'n tydperk van drie maande plaasvind. Gereelde suiwering of purgering is 'n algemene eienskap van ernstiger gevalle van bulimie.

Net soos by anorexia nervosa is daar bewyse van genetiese vatbaarheid wat tot die aanvang van hierdie eetsteuring bydra. Daar is bevind dat abnormale vlakke van baie hormone, veral serotonien, ook vir sommige ongebalanseerde eetgewoontes verantwoordelik kan wees. Brein-afgeleide neurotrofiese faktor (BANF) word tans as 'n moontlike meganisme ondersoek.

Daar is getuienis dat geslagshormone 'n invloed op vroue se aptyt en eetgewoontes asook die aanvang van bulimie kan hê. Studies toon dat vroue met 'n androgeen-oormaat en polisistiese ovariële sindroom 'n wangereguleerde aptyt het, gepaardgaande met koolhidrate en vette. Hierdie wanregulering van aptyt word ook by vroue met bulimie gesien. Daar is bewyse dat daar 'n verband tussen polimorfisme in die ERβ (estrogeenreseptor β) en bulimie is, wat op 'n korrelasie tussen geslagshormone en bulimie dui.

Alhoewel daar al vergelykings tussen bulimie en dwelmverslawing getref is, bestaan daar slegs beperkte empiriese ondersteuning vir hierdie karakterisering.

Om op dieet te gaan, 'n algemene gedragspatroon by persone met bulimie, word met laer plasmatriptofaanvlakke geassosieer. 'n Afname in triptopaanvlakke in die brein, en dus die sintese van serotonien, sal bulimiese prikkels by bulimiese individue asook voormalige bulimielyers binne ure verhoog.

Media-uitbeeldings van 'n "ideale" liggaamsvorm word algemeen as 'n bydraende faktor van bulimie beskou. In 'n studie van 15- tot 18-jarige skoolmeisies in Nadroga, Fiji, is daar bevind dat die selferkende voorkoms van purgering van 0% in 1995 ('n paar weke ná televisie se koms na die provinsie) tot 11,3% in 1998 gestyg het. Verder is die selfmoordkoers onder mense met bulimie 7,5 maal hoër as in die algemene bevolking.

In 'n poging om die oorsprong van bulimie in 'n kognitiewe konteks te ontsyfer, word Christopher Fairburn "et al." se kognitiewe gedragsmodel dikwels as die goue standaard beskou. Fairburnt "et al. "voer aan dat 'n ekstreme beheptheid met gewig en vorm, gepaardgaande met 'n lae selfbeeld tot streng, rigiede en onbuigsame dieetvoorskrifte sal lei. Derhalwe sal dit onrealistiese, beperkende eetgewoontes tot gevolg hê wat uiteindelik tot 'n "misstap" sal lei waar individue 'n geringe oortreding van die streng en onbuigbare reëls begaan. Die kognitiewe distorsie weens digotomiese denke aktiveer die drang om te ooreet. Die ooreetepisode veroorsaak dan 'n gevoel van beheerverlies en lei daartoe dat die individu van die kos ontslae raak in 'n poging om die ooretery teë te werk.

Fairburn "et al." se kognitiewe gedragsmodel is egter nie noodwendig op elke individu van toepassing nie en is beslis reduksionisties. Alle mense verskil en om so 'n komplekse gedragsvorm soos bulimie te neem en dieselfde teorie op almal toe te pas, is ongegrond. Fairburn "et al." se model is uiteindelik meer beskrywend as verklarend aangesien dit nie noodwendig 'n verduideliking vir die ontstaan van bulimie verskaf nie.

Die korrelasie tussen seksuele misbruik en die ontwikkeling van bulimie word deur 'n aansienlike hoeveelheid literatuur gestaaf. Die gerapporteerde voorkomssyfer van ongewenste seksuele kontak is hoër onder persone met bulimie as anoreksie.

Wanneer die etiologie van bulimie vanuit 'n sosiokulturele perspektief ondersoek word, word die "maer ideaal-internalisering" as 'n hoofoorsaak beskou. Die "maer ideaal-internalisering" is die mate waarin individue hulle by die samelewing se ideale van aantreklikheid aanpas. Mense wat ongemaklik met hulle liggame voel, kan aan liggaamsontevredenheid begin ly en 'n drang na maerwees ontwikkel. Hierdie kombinasie van liggaamsontevredenheid en 'n drang na maerwees lei tot streng diëte en negatiewe uitwerkings wat uiteindelik tot bulimiese simptome soos purgering of ooretery kan lei. Ooreetepisodes lei tot selfveragting, gevolg deur suiwering ten einde gewigstoename te voorkom.

In 'n studie deur Thompson en Stice is die "maer ideaal-internalisering" as 'n faktor van bulimie ondersoek. Hulle navorsing het getoon dat dit nie soseer die maer ideaal is nie, maar eerder die selfassosiasie met persone met 'n sekere liggaamsmassa wat bepaal hoe iemand met bulimie voel. Persone wat met maer modelle assosieer, beleef byvoorbeeld positiewe emosies wanneer hulle maer modelle sien en mense wat hulleself as oorgewig beskou, ervaar negatiewe emosies wanneer hulle maer modelle sien. Interessant genoeg kan individue geleer word om met maerder persone te assosieer.

Die twee vernaamste behandelings vir bulimie is psigofarmakologiese en psigososiale behandelings.

Daar is verskeie ondersteunde psigososiale behandelings vir bulimie. Daar blyk egter min getuienis te wees ter ondersteuning van kognitiewe gedragsterapie (KGT) waar 'n persoon geleer word om outomatiese gedagtes te beveg en gedragseksperimente uit te voer (deur byvoorbeeld "verbode kossoorte" te eet).

In KGT maak mense aantekeninge van die hoeveelheid kos wat hulle eet en periodes van braking ten einde emosionele skommelings wat tot gereelde bulimie-episodes lei, te identifiseer en te vermy. Volgens Barker (2003) is daar bevind dat 40–60% van mense wat kognitiewe gedragsterapie ondergaan, simptoomvry word. Dis sukses van die terapie berus daarop dat alle partye saamwerk om hanteringstrategieë te ontwikkel, te bespreek en aan te teken. Hy beweer dat die bewusmaking van hulle gedrag mense sal motiveer om aan alternatiewe te dink. Mense wat KGT ondergaan wat vroeë gedragsveranderinge toon, sal na alle waarskynlikheid op die lange duur die beste behandelingsuitkomste verkry.

Maudsley-gesinsterapie wat aan die Maudsley Hospitaal in Londen vir die behandeling van anoreksie ontwikkel is, hou belofte vir die behandeling van bulimie in.

Alhoewel KGT as meer koste-effektief beskou word en dit individue met bulimie in selfgeleide sorg bystaan, is gesinsgebaseerde terapie (GGT) soms meer effektief vir jonger adolessente wat meer ondersteuning en leiding van hulle gesinne benodig. Adolessente bevind hulle in 'n fase waar hulle breine steeds smeebaar is en geleidelik ontwikkel. Jong adolessente is dus nie altyd bewus van die gevaar wat bulimie inhou nie, en gevolglik minder gemotiveerd om te verander. Gesinsterapie kan families bemagtig deur hulle by die adolessent se voedselkeuses en gedrag te betrek. Hulle kan aanvanklik meer beheer van die situasie neem en die adolessent geleidelik meer outonoom laat word wanneer hy/sy gesonder eetgewoontes aangeleer het.

Daar bestaan 'n moontlikheid dat antidepressante uit die selektiewe serotonienheropname-inhibitors (SSRI)-klas matige voordele inhou.

Dit is nie bekend of die kombinasie van medikasie met berading uitkomste verbeter nie.

Sommige navorsers rapporteer dat positiewe resultate met hipnoterapie verkry is.

Die term "bulimie "is afkomstig van die Griekse  "boulīmia", "rasende honger", 'n samestelling van βοῦς "bous", "bees" en λιμός, "līmos", "honger". Die wetenskaplik naam vir die steuring kan letterlik as "senuweeagtige rasende honger" vertaal word.


</doc>
<doc id="113267" url="https://af.wikipedia.org/wiki?curid=113267" title="Pointillisme">
Pointillisme

Pointillisme /ˈpɔɪntᵻlɪzəm/ is 'n verftegniek waarin klein, afsonderlike spikkels kleure in patrone aangewend word om 'n beeld te vorm. Die tegniek wat sy oorsprong in Impressionisme het, is in 1886 deur Georges Seurat en Paul Signac ontwikkel. Die term "Pointillisme" is oorspronklik in die laat 1880's deur kunsresensente geskep om met die werk van hierdie kunstenaars die spot te dryf, en word vandag nog gebruik, maar sonder die vroeëre spottende konnotasie. Die beweging staan ook as Neo-Impressionisme bekend. Die Divisioniste het 'n soortgelyke patroon gebruik om beelde te vorm, maar met groter blokkie-agtige kwashale.

Die tegniek berus op die vermoë van die kyker se oë en verstand om die spikkels in 'n meer volledige kleurbeeld te omskep. Dit toon ooreenkomste met Divisionisme, 'n meer tegniese variant van hierdie metode. Waar Divisionisme egter met kleurteorie gemoeid is, konsentreer Pointillisme eerder op die spesifieke styl van kwaswerk wat gebruik word om die verf aan te wend. Die tegniek word vandag deur slegs enkele kunstenaars beoefen, en word veral in die werke van Seurat, Signac en Cross gesien. Sien egter ook Andy Warhol se vroeëre werke en Popkuns.

Daar bestaan 'n opvallende kontras tussen die Pointillisme-praktyk en die tradisionele metodes waarvolgens pigmente op 'n palet gemeng is. Pointillisme stem ooreen met die vierkleur CMYK-drukkersproses wat deur sommige kleurdrukkers en groot drukperse gebruik word waar Cyan (blou), Magenta (rooi), Yellow, en Key (swart) spikkels aangebring word. Televisies en rekenaarskerms gebruik 'n soortgelyke tegniek om kleur voor te stel deur van Rooi, Groen en Blou (RGB-kleure) gebruik te maak.

Wanneer rooi, blou en groen lig (die additiewe primêre kleure) gemeng word, is die resultaat amper iets soos wit lig (sien Prisma). Skilder is inherent subtraktief, maar Pointillistiese kleure lyk dikwels helderder as die tipiese gemengde subtraktiewe kleure. Dit is moontlik deels te wyte aan die feit dat die subtraktiewe vermenging van die pigmente vermy word, en deels omdat van die wit doek tussen die spikkels sigbaar is.

Die verftegniek wat vir Pointillistiese kleurvermenging gebruik word, is ten koste van die tradisionele kwaswerk wat gebruik word om tekstuur uit te beeld.

Pointillistiese skilderye word hoofsaaklik in olie gedoen. Enige medium kan gebruik word, maar kunstenaars verkies olies op grond van hulle dikte en geneigdheid om nie te loop of te "bloei" nie.

Pointillisme verwys ook na 'n twintigste-eeuse musiekgenre. In plaas van die lineêre opeenvolging van note, word note afsonderlik gespeel, en word 'n soorgelyke effek geskep as dié wat in Pointillisme as skilderkuns verkry word. Hierdie soort musiek staan ook bekend as punktualisme of klangfarbenmelodie.






</doc>
<doc id="113271" url="https://af.wikipedia.org/wiki?curid=113271" title="Supertonika">
Supertonika

In musiek of musiekteorie is die supertonika die tweede trap of noot van ’n diatoniese toonleer, een trap bo die tonika. Dit word in solfege as re gesing. In musiekteorie kan die supertonika-akkoord deur die Romeinse syfer ii in ’n majeurtoonleer verteenwoordig word, wat toon dat die akkoord ’n mineurakkoord is (byvoorbeeld D-F-A in C-majeur), of ii in ’n natuurlike mineurtoonleer, wat aandui dat die akkoord ’n verminderde akkoord is (byvoorbeeld D-F-A♭ in C natuurlike mineur), in die tweede omkering is dit 'n sesvierakkoord (A♭-D-F), en as die derde verhoog word, is dit ’n vergrotesesde-akkoord (A♭-F♯). As dit in die majeur of mineur is, is die akkoord in die majeur (D♭-F-A♭), deur die verlaging van die tweede trap van die toonleer (ook die sesde in die majeur) en dan is dit ’n Napolitaanse sesde-akkoord, N of ♭II. Die supertonika kan verhoog word as deel van die gemeenskapliketoon verminderde sewende-akkoord, ♯ii.

Een variant van die supertonikasewende-akkoord is die supertonika verminderde sewende met die verhoogde supertonika, wat deur enharmoniese ekwivalensie (in C: D♯=E♭) gelyk is aan die verlaagde derde.

Predominantakkoorde (soms "subdominantakkoorde" genoem) is akkoorde wat akkoord V onderskei as 'n doel van beweging (in teenstelling daarmee dat dit as ’n sierakkoord in 'n frase optree). Hulle skep ’n gevoel van erns en harmoniese beweging in die rigting van dominantharmonie, en vorm 'n fundamentele aspek van die Westerse tonale musiek.

Die supertonika-akkoord staan bekend as 'n predominantakkoord, aangesien dit een van die unieke akkoorde is wat natuurlik na akkoord V neig en V versterk as 'n doel van beweging. Die supertonika-akkoord lê 'n vyfde bo akkoord V. Dalende vyfdes is 'n sterk basis vir harmoniese beweging en harmoniese beweging deur middel van intervalle van vyfdes is 'n natuurlike manier waarop akkoorde ’n progresssie na mekaar te vorm. Die supertonika is een van die sterkste predominante en benader akkoord V van bo deur 'n dalende 5de. Dit is beter om akkoord twee in die grondposisie in die mineur te vermy weens die skel toonkwaliteit van sy verminderde intervalle, ii6 is 'n baie beter alternatief. Dit is minder van 'n probleem as die akkoord 'n harmoniese sewende bevat; inderdaad, verminderde sewende-akkoorde in die grondposisie is redelik algemeen.

Die toevoeging van 'n harmoniese sewende tot die supertonika (mineur of verminder) meng glad nie in met sy predominante eienskappe nie, maar versterk hulle predominante funksie eerder en verhoog ook harmoniese intensiteit en beweging in die rigting van dominantharmonie. Supertonikasewende-akkoorde is sulke intense predominante akkoorde omdat hulle die leitoon in akkoord V met dissonansie laat uitstaan.

"Supertonika" verwys ook na ’n verhouding tussen toonsoorte, byvoorbeeld, in verhouding tot die toonsoort C-majeur, is die toonsoort D-majeur (of D-mineur) die supertonika. Modulasie (verandering van toonsoort) na die supertonika is betreklik algemeen (verreweg die algemeenste modulasie in moderne populêre musiek), hoewel dit in klassieke musiek algemener is om na die dominant of ander toonsoorte te moduleer.


</doc>
<doc id="113275" url="https://af.wikipedia.org/wiki?curid=113275" title="Mediant">
Mediant

In musiek, is die mediant ("Latyn": om in die middel te wees) die derde trap van 'n diatoniese toonleer, wat die noot halfpad tussen die tonika en die dominant is. Dit wordin solfege as mi gesing. Net so is die submediant halfpad tussen die tonika en subdominant. Die vyfde noot is byna altyd 'n rein kwint, terwyl die derde noot ’n mineur- of majeurderde kan wees.

Schenker-ontleders is van mening dat hierdie trap van die toonleer ’n uitbreiding van die tonika is aangesien hulle twee gemeenskaplike tone het. Aan die ander kant, in Duitse teorie afgelei van Hugo Riemann word die mediant in die majeur beskou as die dominantparallel, Dp, en in die mineur die tonikaparallel, tP.

Die mediantakkoord kan op verskeie maniere in Romeinse syfers geskryf word. In majeurtoonlere, is die mediantakkoord in die mineur en word dit geskryf met die Romeinse iii. In 'n natuurlike mineurtoonleer kom die mediant as 'n majeurakkoord voor word word dit geskryf met die Romeinse III. In harmoniese mineurtoonlere en stygende melodiese mineurtoonlere, word die sewende trap van die toonleer met ’n halftoon verhoog van 'n subtonika na 'n leitoon, waardeur 'n vergrote mediantakkoord geskep word wat geskryf word met die Romeinse (♭)III.

Byvoorbeeld, in die C-majeurtoonleer (wit note op 'n klavier, begin op C), is die mediant die noot E; en die mediantakkoord is E-mineur, wat bestaan uit die note E, G, en B. Daarom is Em is die iii-akkoord in die C-majeurtoonleer. Ook, in die natuurlike A-mineurtoonleer (dieselfde wit note, maar begin nou begin op A), is die mediant C, en die mediantakkoord is C (of C-majeur) wat bestaan uit die note C, E en G. Daarom is C die III-akkoord in die A- (natuurlike) mineurtoonleer. Maar as die harmoniese mineurtoonleer gebruik word, sal G verhoog word na G♯, wat die akkoord verander na Caug, wat bestaan uit die note C, E en G♯. Caug is dus die III-akkoord in die A- harmoniese mineurtoonleer.

"Mediant" verwys ook na 'n verhouding tussen musikale toonsoorte. Byvoorbeeld, in verhouding tot toonsoort A- (natuurlike) mineur, is die toonsoort C-majeur die mediant en dien dit dikwels as ’n middelpunt tussen I en V (vandaar die naam). Tonikalisering of modulasie na die mediant is redelik algemeen in stukke wat in mineurtoonsoorte geskryf is, en dien gewoonlik as die tweede temagroep in sonatevorm, want dit is baie maklik om III in mineurtoonsoorte te tonikaliseer (dit is onnodig om note te verander). Tonikalisering van III in majeurtoonsoorte is nogal seldsaam in klassieke harmonie, in vergelyking met, byvoorbeeld modulasie na die V in die majeurtoonsoorte, maar medianttonikalisering in majeurtoonsoorte is 'n belangrike kenmerk van laat-Romantiese musiek.


</doc>
<doc id="113280" url="https://af.wikipedia.org/wiki?curid=113280" title="Gouemuntsewejaartjie">
Gouemuntsewejaartjie

Die gouemuntsewejaartjie ("Helichrysum argyrophyllum") is 'n vinniggroeiende grondbedekker van die Oos-Kaap. Dit dra geel blomme in die laatsomer en herfs.

Hierdie grondbedekker groei laag en bereik 'n hoogte van slegs 15 cm. Dit vorm 'n dik, welige laag grys blare wat die grond bedek. Die blare is klein en bedek met 'n silwer, viltagtige laag.

Gedurende laatsomer en herfs verskyn blomstele van ongeveer 10 cm lank. Elke blomsteel dra 'n paar goudgeel blomme.

Die gouemuntsewejaartjie lok bye en apiekewers wanneer dit blom.

Die gouemuntsewejaartjie is 'n geharde en immergroen grondbedekker wat vinnig groei. Dit verkies sanderige grond met goeie dreinering en moet altyd in 'n sonnige area geplant word. Dit groei ook baie goed in rotstuine en kan met min water klaarkom.

Voortplanting geskied deur steggies, wat in sand geplant moet word om wortels te vorm.



</doc>
<doc id="113281" url="https://af.wikipedia.org/wiki?curid=113281" title="Inleiding tot die genetika">
Inleiding tot die genetika

Genetika is die studie van die gene—wat hulle is, wat hulle doen, en hoe hulle werk. Gene bestaan uit molekules in die kern van 'n sel wat op so ’n manier aan mekaar verbind is dat die volgorde inligting dra: die inligting bepaal hoe lewende organismes fenotipiese kenmerke (eienskappe) erf. Dit word bepaal deur die gene wat hulle van hulle ouers ontvang het en gaan gevolglik deur die geslagte terug. Byvoorbeeld, die nageslag wat deur geslagtelike voortplanting voortgebring word, lyk gewoonlik soortgelyk aan elk van hulle ouers, want hulle het 'n paar van elkeen van hulle ouers se gene geërf. Genetika identifiseer watter eienskappe oorgeërf word en verduidelik hoe hierdie eienskappe van geslag tot geslag oorgedra word. Benewens erflikheid bestudeer die genetika hoe gene aan- en afgeskakel word om te beheer watter stowwe in 'n sel vervaardig word—geenuitdrukking; en hoe 'n sel verdeel—mitose of meiose.

Sommige fenotipiese kenmerke kan gesien word, soos oogkleur, terwyl daar net getoets kan word vir ander, soos bloedgroep of intelligensie. Kenmerke wat deur gene bepaal word, kan gewysig word deur die dier se omgewing. Byvoorbeeld, die algemene ontwerp van 'n tier se strepe is oorgeërf, maar die spesifieke streeppatroon word bepaal deur die tier se omgewing. Nog 'n voorbeeld is van 'n persoon se lengte: dit word bepaal deur genetika sowel as voeding.

Gene bestaan uit DNS, wat verdeel word in afsonderlike dele wat chromosome genoem word. Mense het 46: 23 pare. Hierdie getal wissel egter tussen spesies. Baie primate het byvoorbeeld 24 pare. Meiose skep spesiale selle, spermselle in mans en eierselle in vroue, wat slegs 23 chromosome het. Hierdie twee selle smelt tydens die bevrugtingstadium van geslagtelike voortplanting saam. Dit skep 'n sigoot waarin 'n nukleïensuurdubbelheliks verdeel, met elke heliks in een van die dogterselle, wat die helfte van die normale aantal gene tot gevolg het. Die sigoot verdeel dan in vier dogterselle en teen daardie tyd het genetiese rekombinasie 'n nuwe embrio met 23 pare chromosome, die helfte van elke ouer afkomstig, geskep. Paring en gevolglike maatkeuse het seksuele seleksie tot gevolg. In normale seldeling is mitose moontlik wanneer die dubbelheliks skei en 'n komplement van die geskeide helfte gemaak word, wat twee identiese dubbelhelikse in een sel tot gevolg het, waarvan een in elk van die twee nuwe dogterselle is wat geskep word wanneer die sel verdeel.

Chromosome bevat al vier nukleotiede, verkorte C (sitosien), G (guanien), A (adenien) of T (timien), wat in 'n bepaalde volgorde gerangskik is en 'n lang string maak. Daar is in elke chromosoom twee stringe van nukleotiede wat die een om die ander krul: 'n dubbelheliks. C op die een string is altyd teenoor G op die ander string; A is altyd teenoor T. Daar is sowat 3,2 miljard nukleotiedpare op menslike chromosome: dit is die menslike genoom. Die volgorde van die nukleotiede dra genetiese inligting, waarvan die reëls bepaal word deur die genetiese kode, soortgelyk aan hoe die volgorde van die letters op 'n bladsy teks inligting dra. Drie nukleotiede in 'n ry—'n trinukleotied—dra een eenheid inligting: 'n kodon.

Die genetiese kode beheer nie net erflikheid nie: dit beheer ook die uitdrukking van gene, wat voorkom wanneer 'n gedeelte van die dubbelheliks afgedraai word, waardeur 'n groep van die nukleotiede binne-in die DNS ontbloot word. Hierdie reeks van blootgestelde trinukleotiede (kodons) dra die inligting wat strukture in die sel in staat stel om die kodons op die blootgestelde DNS te "lees", wat lei tot die ontstaan van RNS-molekules. RNS maak op sy beurt óf aminosure óf mikroRNS, wat verantwoordelik is vir die hele struktuur en funksie van 'n lewende organisme, d.w.s dit bepaal al die eienskappe van die sel en dus die hele individu. Die sluiting van die afgedraaide segment skakel die geen af.

Oorerflikheid beteken dat die inligting in 'n gegewe geen nie altyd in elke individu in daardie spesie presies dieselfde is nie, sodat die dieselfde geen in verskillende individue nie presies dieselfde instruksies gee nie. Elke unieke vorm van 'n enkele geen word 'n alleel genoem; verskillende vorms word gesamentlik polimorfismes genoem. Byvoorbeeld, een alleel vir die geen vir die haarkleur en velpigmentasie kan aan die liggaam opdrag gee om swart pigment te produseer, wat swart hare en gepigmenteerde vel sou voortbring; terwyl 'n ander alleel van dieselfde geen in 'n ander individu deurmekaar instruksies kan gee, wat 'n versuim om enige pigment te produseer, tot gevolg sou hê, waardeur wit hare en ongepigmenteerde vel voortgebring sou word: albinisme. Mutasies is ewekansige veranderinge in gene wat nuwe allele skep, wat op hulle beurt nuwe eienskappe produseer wat die individu se kans op oorlewing kan help, hinder of moontlik geen nuwe uitwerking daarop sal hê nie. Mutasies is dus die basis vir evolusie.

Gene is stukke DNS wat inligting bevat vir die sintese van ribonukleïensure (RNS'e) of polipeptiede. Gene word as eenhede oorgeërf, met twee ouers wat kopieë van van hulle gene onder hulle nageslag verdeel. Hierdie proses kan vergelyk word met wanneer twee hande kaarte gemeng word, geskommel word en dan weer uitgedeel word. Mense het twee kopieë van elk van hulle gene, en maak kopieë wat in eier- of spermselle gevind word—maar hulle bevat slegs "een" kopie van elke tipe geen. 'n Eiersel en spermsel kom dan bymekaar en vorm 'n volledige stel gene. Die gevolglike nageslag het die dieselfde aantal gene as die ouers, maar vir elkel geen kom een die twee kopieë kom van die vader, en een van die moeder.

Die gevolge van hierdie vermenging is afhanklik van die tipe (die allele) van die gene. As die vader twee kopieë van 'n alleel vir rooi hare het en die ma twee kopieë vir bruin hare het, sal al hulle kinders die twee allele kry wat verskillende instruksies gee, een vir rooi hare en een vir bruin. Die haarkleur van hierdie kinders hang af van hoe hierdie allele saamwerk. As een alleel die instruksies van die ander oorheers (dominant is), word dit die "dominante" alleel genoem, en die alleel wat geneutraliseer is, word die "resessiewe" alleel genoem. In die geval van 'n dogter met die allele vir rooi sowel as bruin hare, is bruin dominant en het sy bruin hare.

Hoewel die alleel vir rooi hare nog steeds teenwoordig is in hierdie meisie met bruin hare, word dit nie uitgedruk nie. Dit is 'n verskil tussen wat uitwendig gesien word (die kenmerke van 'n organisme, sy fenotipe) en die gene binne die organisme (sy genotipe). In hierdie voorbeeld kan die alleel vir bruin hare "B" genoem word en die alleel vir rooi hare "b". (Dominante allele word gewoonlik met hoofletters geskryf en resessiewe allele met kleinletters.) Die meisie met bruin hare het "fenotipe vir bruin hare" maar haar genotipe is Bb, met een kopie van die B-alleel, en een van die b-alleel.

Stel jou nou voor dat hierdie vrou grootword en kinders het saam met 'n man met bruin hare wie se genotipe ook Bb is. Haar eierselle sal 'n vermenging van die twee tipes wees, een soort met die B alleel en een soort met die b-alleel. Haar maat sal ook 'n vermenging van die twee tipes van die spermselle produseer wat die een of die ander van hierdie twee allele bevat. Wanneer die gene in hulle nageslag bymekaarkom, het hierdie kinders 'n kans om óf bruin óf rooi hare te hê omdat hulle moontlik 'n genotipe van BB = bruin hare, Bb = bruin hare of bb = rooi hare ontvang het. In hierdie geslag, is daar dus 'n kans dat die resessiewe alleel in die fenotipe van die kinders gesien sal kan word—sommige van hulle sal moontlik rooi hare hê soos hulle oupa.

Baie eienskappe word op ’n komplekser manier oorgeërf as die voorbeeld hierbo. Dit kan gebeur wanneer daar verskeie gene betrokke is wat elkeen bydra tot 'n klein deel tot die eindresultaat. Lang mense se kinders word gewoonlik lank, omdat die kinders ’n groep van baie allele kry wat elkeen 'n bietjie bydra tot hoeveel hulle sal groei. Daar is egter nie duidelike groepe van "kort mense" en "lang mense", soos daar groepe van mense met bruin of rooi hare is nie. Dit is weens die groot aantal gene wat betrokke is; dit maak die eienskap baie veranderlik en mense het ’n groot verskeidenheid lengtes. Ten spyte van 'n algemene wanopvatting, word die kenmerk groen/blou oë ook in hierdie komplekse oorerwingsmodel oorgeërf. Oorwerwing kan ook kompleks wees wanneer die kenmerk afhanklik is van die interaksie tussen genetika en die omgewing. Byvoorbeeld, wanvoeding verander nie eienskappe soos die oogkleur nie, maar kan groei belemmer.

Party siektes is oorerflik en kom in families voor; ander, soos aansteeklike siektes, word deur die omgewing veroorsaak. Ander siektes kom van ’n kombinasie van gene en die omgewing. Genetiese steurings is siektes wat deur ’n enkele alleel veroorsaak word en in families oorgeërf word. Dit sluit in Huntington se siekte, sistiese fibrose of Duchenne se spierdistrofie. Sistiese fibrose word byvoorbeeld veroorsaak deur mutasies in ’n enkele geen wat "CFTR" genoem en as ’n resessiewe kenmerk oorgeërf word.

Ander siektes word deur genetika beïnvloed, maar die gene wat ’n mens by sy of haar ouers kry, beïnvloed net hulle risiko om ’n siekte te kry. Die meeste van hierdie siektes word op ’n komplekse manier oorgeërf, met óf etlike gene daarby betrokke, óf dit word deur gene sowel as die omgewing beïnvloed. Byvoorbeeld, die risiko van borskanker is 50 keer hoër in die families met die hoogste risiko in vergelyking met die families met die laagste risiko. Hierdie variasie is waarskynlik as gevolg van ’n groot getal allele, wat elk die risiko ’n bietjie verander. Etlike van die gene is geïdentifiseer, soos "BRCA1" en "BRCA2", maar nie almal nie. Hoewel van die risiko egter geneties is, word die risiko van hierdie kanker oor vergroot deur oorgewig te wees, baie alkohol te gebruik en deur nie te oefen nie. ’n Vrou se risiko van borskanker is dus afkomstig van 'n groot getal allele wat op haar omgewing reageer en is dus baie moeilik om te voorspel.

Die funksie van gene is om voorsiening te maak die inligting wat nodig is om molekules wat proteïene genoem word, in die selle te maak. Selle is die kleinste onafhanklike dele van organismes: die menslike liggaam bevat ongeveer 100 biljoen selle, terwyl baie klein organismes soos bakterieë uit net een enkele sel bestaan. 'n Sel is soos 'n baie komplekse miniatuurfabriek wat al die dele kan maak wat nodig is om 'n kopie van homself te produseer. Dit is wat gebeur wanneer selle verdeel. Daar is 'n eenvoudige werksverdeling in die selle—gene gee instruksies en proteïene voer hierdie instruksies uit, take soos om ’n nuwe kopie van 'n sel te bou of om skade te herstel. Elke soort proteïen is 'n spesialis wat net een taak verreig, as 'n sel dus nodig het om iets nuuts te doen, moet dit 'n nuwe proteïen maak om hierdie werk te doen. As 'n sel eweneens nodig het om iets vinniger of stadiger as voorheen te doen, maak dit meer of minder van die proteïen wat daarvoor verantwoordelik is. Gene sê vir selle wat om te doen deur hulle te vertel watter proteïene om te maak en in watter hoeveelhede.

Proteïene bestaan uit 'n ketting van 20 verskillende tipes van aminosuurmolekules. Hierdie ketting vou in 'n kompakte vorm op, soos ’n deurmekaar bol tou. Die vorm van die proteïen word bepaal deur die volgorde van die aminosure in die ketting en dit is hierdie vorm wat op sy beurt bepaal wat die proteïen doen. Byvoorbeeld, sommige proteïene het dele op hulle oppervlak wat volmaak met die vorm van 'n ander molekule ooreenstem, wat die proteïen in staat stel om baie stewig te heg. Ander proteïene is [ensiem]]e, wat soos klein masjientjies is wat ander molekules verander.

Die inligting in DNS is opgesluit in die volgorde van die herhalende eenhede langs die DNS-ketting. Hierdie eenhede is vier soorte nukleotiede (A,T,G en C) en die volgorde van die nukleotiede stoor inligting in ’n alfabet wat die genetiese kode genoem word. Wanneer ’n geen deur ’n sel gelees word, word die DNS-volgorde in ’n baie soortgelyke molekule gekopieer wat RNS genoem word (hierdie proses word transkripsie genoem). Transkripsie word beheer deur ander DNS-volgordes (soos promotors), wat aan ’n sel wys waar gene is, en wat beheer hoe dikwels hulle gekopieer word. Die RNS-kopie wat van ’n geen gemaak word, word dan deur ’n struktuur wat ’n ribosoom genoem word, gevoer, wat die volgorde van nukleotiede in die RNS in die korrekte volgorde van aminosure weergee en hierdie aminosure aanmekaarheg om ’n volledige proteïenketing te vorm. Die nuwe proteïen vou dan in sy aktiewe vorm op. Die proses om inligting uit die taal van RNS in die taal van aminosure oor te dra, word translasie genoem.

As die volgorde van die nukleotiede in 'n geen verander, kan die volgorde van die aminosure in die proteïen wat dit produseer ook verander. As 'n deel van 'n geen geskrap word, is die proteïen wat gevorm word, korter is en kan dit nie meer werk nie. Dit is die rede waarom verskillende allele van 'n geen verskillende uitwerkings in 'n organisme kan hê. Byvoorbeeld, haarkleur hang af van die hoeveelheid van 'n donker stof genaamd melanien in die hare is wanneer dit groei. As 'n persoon 'n normale stel van die gene het wat betrokke is by die maak van melanien, maak hulle al die proteïene wat nodig is en het hulle donker hare. Maar as die allele vir 'n spesifieke proteïen verskillende volgordes het en proteïene produseer wat nie doen hulle werk kan doen nie, word geen melanien vervaardig nie en het die persoon 'n wit vel en hare (albinisme).

Gene word elke keer as 'n sel in twee nuwe selle verdeel, gekopieer. Die proses wat DNS kopieer, word DNS-replikasie genoem. 'n Kind erf deur ’n soortgelyke proses gene van sy ouers, wanneer 'n kopie van die moeder gemeng word met 'n kopie van die vader.

DNS kan baie maklik en akkuraat gekopieer word, want elke stukkie van die DNS kan lei tot die skepping van 'n nuwe kopie van die inligting. Dit is omdat DNS gemaak is van twee stringe wat bymekaarkom soos die twee kante van'n ritssluiter. Die nukleotiede is in die middel soos die tande van die ritssluiter, en hulle bind die twee stringe saam. Die vier verskillende soorte nukleotiede het verskillende vorms. Sodat die stringe behoorlik aaneen kan sluit , moet 'n A-nukleotied teenoor 'n T-nukleotied wees, en 'n G teenoor 'n C. Hierdie presiese paring word basisparing genoem.

Wanneer DNS gekopieer word, word die twee stringe van die ou DNS deur ensieme uitmekaargetrek; dan vorm dit pare met nuwe nukleotiede wat dan sluit. Dit lewer twee nuwe stukke DNS, elk met een string van die ou DNS en een nuut gevormde string. Hierdie proses is nie voorspelbaar volmaak nie aangesien proteïene aan 'n nukleotied heg terwyl hulle gebou word en 'n verandering in die volgorde van die gene veroorsaak. Hierdie veranderinge in die DNS-volgorde word mutasies genoem. Mutasies produseer nuwe allele van gene. Soms top hierdie veranderinge die funksionering van daardie gene of laat dit die geen 'n ander voordelige funksie verrig, soos die melaniengene wat hierbo bespreek is. Hierdie mutasies en hulle uitwering op die kenmerke van organismes is een van die oorsake van evolusie.

'n Populasie van organismes ontwikkel wanneer 'n oorgeërfde eienskap mettertyd meer of minder algemeen word. Byvoorbeeld, al die muise wat op 'n eiland lewe, sal ’n enkele populasie muise wees: party met ’n wit pels, party met grys. As die wit muise oor geslagte heen meer algemeen word en grys muise minder algemeen, dan evolueer die kleur van die pels in hierdie populasie muise. In terme van die genetika, word dit 'n toename in alleelfrekwensie genoem.

Allele word meer of minder algemeen óf deur die toeval in 'n proses wat genetiese dryf genoem word, óf deur natuurlike seleksie. In natuurlike seleksie, as 'n alleel dit meer waarskynlik maak vir 'n organisme om te oorleef en voort te plant, sal hierdie alleel met verloop van tyd meer algemeen word. Maar as 'n alleel skadelik is, maak natuurlike seleksie dit minder algemeen. In die voorbeeld hierbo, as die eiland elke jaar kouer word en sneeu vir groot dele van die jaar voorkom, sal die alleel vir wit pels oorlewing bevorder, aangesien roofdiere minder geneig sou wees om hulle teen die sneeu te sien, en sou die grys muise makliker gesien word. Met verloop van tyd sou wit muise al hoe meer word, terwyl die grys muise al hoe minder sou word.

Mutasies skep nuwe allele. Hierdie allele het nuwe DNS-volgordes en kan proteïene met nuwe eienskappe produseer. As 'n eiland dus geheel en al deur swart muise bevolk was, kon mutasies voorkom wat die allele vir wit pels sou voortbring. Die kombinasie van mutasies skep nuwe allele op 'n ewekansige manier, en natuurlike seleksie, wat kies wat nuttig is, veroorsaak aanpassing. Dit is wanneer organismes verander op maniere wat hulle help om te oorleef en voort te plant.

Aangesien kenmerke uit die gene in 'n sel kom, kan dit 'n nuwe eienskap produseer as 'n nuwe stuk DNS in 'n sel geplaas word. Dit is hoe genetiese manipulasie werk. Byvoorbeeld, rys kan gene word van 'n mielie en grondbakterieë gegee word sodat die rys betakaroteen produseer, wat die liggaam in Vitamien A omskep. Dit kan kinders wat aan ’n ystertekort ly, help. Ander gene wat in gewasse geplaas word, is afkomstig van die bakterie "Bacillus thuringiënsis"; die gene maak 'n proteïen wat 'n insekdoder is. Die insekdoder dood insekte wat die plante eet, maar dit is onskadelik vir mense. In hierdie plante, word die nuwe gene in die plant geplaas voordat dit gekweek word sodat die gene in elke deel van die plant is, insluitende sy saad. Die plant se nageslag erf dan die nuwe gene, wat het gelei tot kommer oor die verspreiding van nuwe kenmerke in wilde plante.

Die soort tegnologie wat in genetiese manipulasie gebruik word, word ook ontwikkel om mense met genetiese afwykings te behandel met 'n eksperimentele mediese tegniek wat geenterapie genoem word. Maar hier word die nuwe gene ingevoeg nadat die persoon grootgeword en siek geword het. Enige nuwe gene word dus nie deur hulle kinders geërf nie. Geenterapie werk deur die alleel wat die siekte veroorsaak te probeer vervang met met 'n alleel wat behoorlik werk.


</doc>
<doc id="113282" url="https://af.wikipedia.org/wiki?curid=113282" title="Volstruispoort">
Volstruispoort

Volstruispoort is 'n bergpas tussen Carnarvon en Vosburg in die Karoo, Suid-Afrika.



</doc>
<doc id="113283" url="https://af.wikipedia.org/wiki?curid=113283" title="Domestikering en vervreemding">
Domestikering en vervreemding

Domestikering en vervreemding is strategieë in vertaling in verband met die mate waarin vertalers ’n teks met die teikenkultuur laat ooreenstem. Domestikering is die strategie om ’n teks in groot mate met die kultuur van die taal waarin die vertaling gedoen word, te laat ooreenstem, wat tot die verlies van inligting uit die bronteks kan lei. Vervreemding is die strategie om inligting uit die bronteks te behou en behels dat konvensies van die teikentaal doelbewus gebreek word sodat die betekenis van die bronteks behou kan word. Daar word al eeue lank oor hierdie strategieë gedebatteer, maar die eerste persoon wat dit in die hedendaagse sin geformuleer het, was Lawrence Venuti, wat hulle in 1995 in die gebied van vertaalstudies gebring het met sy boek "The Translator's Invisibility: A History of Translation". Venuti se innovering op hierdie gebied was sy beskouing dat die tweeledigheid tussen domestikering en vervreemding ideologies van aard is; hy beskou vervreemding as die etiese keuse vir vertalers.

In sy boek "The Scandals of Translation: Towards an Ethics of Difference "wat in 1998 verskyn het, sê Venuti: "Domestikering en vervreemding handel oor 'die vraagstuk van hoeveel ’n vertaling die vreemde teks van die vertaalde taal en kultuur assimileer, en in watter mate dit eerder die verskille van daardie teks toon'."

Volgens Venuti, moet elke vertaler na die vertaalproses kyk deur die prisma van die kultuur wat die brontaal se kulturele norme breek en is dit die vertaler se taak om die norme van die brontaal op die teks in die teikentaal oor te dra deur hulle betekenis en hulle vreemdheid te behou.
Elke stap in die vertaalproses—van die keuse van anderstalige tekste tot die implementering van die vertaalstrategieë tot die redigering, hersiening en die lees van die vertalings—word bemiddel deur die diverse kulturele waardes wat in die teikentaal sirkuleer.

Hy skat dat die teorie en praktyk van Engelse vertaling deur onderwerping oorheers is, deur vlot domestikering. Hy het die vertalers wat die norme van die vreemde kultuur in teikenkultuurwaardes verander om die vreemdheid van die teikenteks te verminder, skerp gekritiseer.
Volgens Venuti wis die domestikeringstrategie die kulturele waardes “met geweld” uit en skep dit dus ’n teks wat in die teikentaal geskryf is en wat die kulturele norme van die teikenleser volg. Hy staan ’n vervreemdingstrategie ten sterkste voor, en beskou dit as "’n etnies afwykende druk op waardes [van die teikenkultuur] om die taalkundige en kulturele verskille van die vreemde teks te registreer en die leser daardeur na die buiteland te stuur”. ’n Getroue vertaling sal dus een wees wat die aandag vestig op die vreemdheid van die bronteks en nie die dominante teikenkultuur toelaat om die verskille in die bronkultuur te assimileer nie. Dit moet eerder die aandag op hierdie verskille vestig.



</doc>
<doc id="113285" url="https://af.wikipedia.org/wiki?curid=113285" title="Lys van Staatspresidente van die Zuid-Afrikaansche Republiek">
Lys van Staatspresidente van die Zuid-Afrikaansche Republiek

Hier volg 'n lys van die Staatspresidente van die Zuid-Afrikaansche Republiek, waarna ook as die "Transvaal Republiek" verwys is deur die Britse Owerhede.




</doc>
<doc id="113286" url="https://af.wikipedia.org/wiki?curid=113286" title="John Logie Baird">
John Logie Baird

John Logie Baird (1888–1946) was ’n Skotse ingenieur en uitvinder wat die eerste televisiestelsel ontwerp het. Hy het die eerste werkende TV-stel op 26 Januarie 1926 in Londen gedemonstreer. Hy het ook die wêreld se eerste ten volle elektroniese kleurtelevisiebuis uitgevind.

Baird is op 13 Augustus 1888 in Helensburgh, Dunbartonshire in Skotland gebore. Hy draf skool aan die Larchfield Academy in Helensburgh en studeer daarna aan die "Glasgow and West of Scotland Technical College" (wat later die Universiteit van Strathclyde sou word), asook die Universiteit van Glasgow. Hy staak egter sy studie met die uitbreek van die Eerste Wêreldoorlog.

Baie van Baird se eerste uitvindings was nie suksesvol nie. In sy twintigs probeer hy om diamante te maak deur grafiet te verhit, wat 'n kortsluiting in Glasgow se kragtoevoer veroorsaak het. Later maak Baird 'n skeermes van glas wat nie kon roes nie, maar dit het maklik gebreek.

Hoewel talle uitvinders aan die TV-stel gewerk het, het Baird groot vooruitgang op die gebied gelewer (veral in Brittanje). Baird was die eerste persoon om 'n lewendige, bewegende, swart-en-wit TV-beeld van weerkaatsende lig te beeldsend. Hy het dit reggekry deur 'n beter foto-elektriese sel te maak en die sein te versterk. Hy demonstreer sy TV met bewegende beelde in 1925 by die Selfridges-afdelingswinkel in Londen. In 1928 demonstreer hy die wêreld se eerste uitsending in kleur.

Hy is op 14 Junie 1946 ná 'n beroerte in Bexhill-on-Sea, Sussex, Engeland oorlede. Hy is saam met sy pa, ma en vrou in die Helensburgh-begraafplaas in Dunbartonshire begrawe. Die ou huis waarin hy die laaste jare van sy lewe gewoon het in 2007 afgebreek.


</doc>
<doc id="113289" url="https://af.wikipedia.org/wiki?curid=113289" title="Konvensie van Pretoria">
Konvensie van Pretoria

Die Pretoriakonvensie is die vredesverdrag wat die einde van die Eerste Vryheidsoorlog (16 Desember 1880 tot 23 Maart 1881) tussen die Zuid-Afrikaansche Republiek en die Verenigde Koninkryk ingelui het. Die verdrag is op 3 Augustus 1881 in Pretoria onderteken, maar was onderhewig aan bekragtiging deur die Volksraad binne 3 maande vanaf die datum van ondertekening.

Die volksraad het vervolgens besware geopper om 'n aantal bepalings van die verdrag te verander, maar het uiteindelik die weergawe wat in Pretoria onderteken is bekragtig, nadat die Britte geweier het om enige verdere toegewings of veranderinge aan die verdrag toe te laat.

Britse voorbereidingswerk vir die Pretoriakonvensie in 1881 is in Newcastle gedoen.

Volgens hierdie ooreenkoms het die Zuid-Afrikaansche Republiek weer selfregerend geword onder nominale Britse susereiniteit.

Die konvensie is in 1884 vervang deur die Londenkonvensie.

Ná die Slag van Majuba, het die regerings van die Zuid-Afrikaansche Republiek en die Verenigde Koninkryk kontak gemaak om 'n moontlike einde aan die uitgerekte oorlog te bring. President Brand van die Oranje-Vrijstaat het as tussenganger opgetree.



</doc>
<doc id="113290" url="https://af.wikipedia.org/wiki?curid=113290" title="Bongi Mbonambi">
Bongi Mbonambi

Mbongeni Theo Mbonambi (gebore te Bethlehem, Vrystaat, 7 Januarie 1991) is 'n rugbyspeler wat vir die Westelike Provinsie in die Curriebeker en die in Superrugby speel. Hy sal ook tydens die Rugbywêreldbeker 2019 vir Suid-Afrika uitdraf.

Mbonambi is op 28 Mei 2016 ingesluit in 'n 31-man Springbokspan vir hul toetsreeks van drie wedstryde teen 'n Ierse toerspan, en weer in Junie 2017 teen 'n Franse toerspan. Hy druk sy eerste toetsdrie op 24 Junie 2017 teen die Franse op Ellispark.



</doc>
<doc id="113291" url="https://af.wikipedia.org/wiki?curid=113291" title="2016-Rugbykampioenskapreeks">
2016-Rugbykampioenskapreeks

Die 2016-Rugbykampioenskap was die vyfde jaarlikse rugbykompetisie tussen die nasionale spanne van Argentinië, Suid-Afrika, Australië en Nieu-Seeland. Die reeks is vanaf 20 Augustus tot 8 Oktober 2016 gespeel, later as in 2015, omrede die Olimpiese Spele nog plaasgevind het. Die spanne is onderskeidelik die Pumas, Springbokke, Wallabies en die All Blacks.


</doc>
<doc id="113292" url="https://af.wikipedia.org/wiki?curid=113292" title="Tine Balder">
Tine Balder

Tine Balder is 'n Vlaamse aktrise wat in die 1960’s saam met haar man, Fred Engelen, na Suid-Afrika gekom het. Hulle was albei aan die Universiteit van Stellenbosch se dramadepartement verbonde, maar was ook by professionele teater betrokke. Ten tye van Fred se dood speel sy Elektra ('n skurk en antiheld uit die Marvel-strokiesprent). Sy was in die beginjare 'n lid van die Afrikaanse Ensemble van die destydse Transvaalse Raad vir die Uitvoerende Kunste (Truk). Onder regie van Francois Swart het sy die rol Ma in die eerste produksie van PG du Plessis se "Siener in die suburbs" vertolk. Nog een van haar hoogtepunte onder Swart was Mary Tyrone in Eugene O’Neill se "Lang dagreis na die nag". Toe die Ensemble ontbind, is sy terug na België. Die verhoog-en-TV-akteur Jan Engelen is dié egpaar se seun.



</doc>
<doc id="113293" url="https://af.wikipedia.org/wiki?curid=113293" title="Betsie Verwoerd">
Betsie Verwoerd

Elizabeth (Betsie) Verwoerd (gebore Schoombee, Middelburg, Kaapkolonie, 17 Mei 1901 – Orania, Noord-Kaap, Suid-Afrika, 29 Februarie 2000) was die vrou van Suid-Afrika se sesde eerste minister, dr. Hendrik Verwoerd.
Volgens Annatjie Boshoff het sy haar lewe toegewy aan haar gesin. "Sy het haar man liefdevol en getrou bygestaan en was ‘n merkwaardige voorbeeld van kalmte te midde van die grootste droefheid. Sy het oorwin, weer opgestaan om voort te bou en te inspireer."

Betsie Verwoerd, wat oorlede is in die ouderdom van 98, het drie ander premiersvroue (daar was altesaam agt tussen 1910 en 1983) uit die ou Suid-Afrikaanse bedeling oorleef en was een van vier wat tussen 1997 en September 2000 oorlede is. Maria Malan is oorlede op 19 Oktober 1973, Susan Strijdom op 20 Februarie 1999 en Elize Botha op 6 Junie 1997. Verwoerd het net sewe maande voor haar man se opvolger, John Vorster, se weduwee, Tini Vorster (oorlede 14 September 2000), gesterf. Annie Botha is reeds op 21 Mei 1937 oorlede, Wilhelmina Hertzog op 4 April 1942 en Issie Smuts op 25 Februarie 1954. 

Die stamvader van Elisabeth Schoombee se familie was Andreas Godlieb Schoombee (of Schoonbee), wat in 1741 in Konningsdal, Denemarke, gebore is. Hy moes as jong man uit sy vaderland vlug omdat hy met sy broer rusie gekry en hom uit die boonste verdieping van die familie se verdiepinghuis gegooi het. Hy het gemeen sy broer is dood, wat nie die geval was nie. Hy het die plaas Schoombeesklip, distrik Middelburg, Kaap, in 1780 aangelê. Die plaas het dié naam gekry omdat Schoombee die volgende woorde (in geradbraakte Nederlands omdat sy moedertaal Deens was) op ’n klip uitgekrap het: "Anno 1780 Aprel IK ben die die plaas heeft aangeleyt A.G.S.B. uit Denemark sprenghane als sant." Dié plaas was teen die dorp Middelburg se eeufees in 1952 nog in besit van Ben Schoombie (of Schoombee), ’n direkte nasaat van die aanlêer van die plaas. Andreas Schoombee is op 15 Maart 1829 op Graaff-Reinet oorlede. Hy en sy vrou, Johanna Sophia Viljoen, het ses kinders gehad. Die oudste, Guillaume Andries (1787–1836), se seun Izak Daniel Johannes (1892–1893) was Betsie Verwoerd se oupa. Haar vader, Wynand Johannes Schoombee (1868–1953), was die tweede jongste van Izak Daniel se 11 kinders. Haar moeder was Anna Francina Susanna Naudé (1868–1949). Betsie het twee ouer susters gehad: Anna Susanna (getroude van Hay) en Irene (getroude van Page).

Nadat Betsie Schoombee haar skoolonderrig op haar tuisdorp ontvang het, het sy na die Universiteit van Stellenbosch gegaan vir die begin van 'n skitterende akademiese loopbaan: B.A. met lof, Onderwysdiploma met lof, B.Ed. met lof en M.A. in Afrikaans-Nederlands. Dit was hier dat sy Hendrik Verwoerd leer ken het, wat in 1922 en/of '23 saam met haar in die studenteraad gedien het. Ná haar troue en verblyf saam met haar man in Hamburg, vergesel sy hom op ‘n toer deur Europa en 'n besoek aan die VSA, waar hy navorsing gedoen het.

Hendrik Frensch Verwoerd en sy gesin het in 1903 uit Nederland na Suid-Afrika geëmigreer. Sy vader, Wilhelmus Johannes Verwoerd, se simpatie met die Afrikaner en veral met die Boere se heldestryd in die Tweede Vryheidsoorlog (1899–1902) was waarskynlik die sterkste beweegrede daarvoor. Hulle het hulle op Wynberg gevestig waar Verwoerd se vader die boubedryf beoefen het. In sy vrye tyd het hy sendingwerk gedoen en selfs 'n teologiese kursus aan die Sendinginstituut op Wellington gevolg. Verwoerd het sy eerste skoolonderrig aan die Lutherse skool in Wynberg ontvang en later aan die Engelsemedium Hoër Seunskool Wynberg. In 1913 het die gesin na Bulawayo in Rhodesië verhuis waar sy vader die betrekking van hulp- evangeliese dienaar van die uitgestrekte plaaslike NG gemeente beklee het.

Die jong Hendrik het leerling geword aan die Milton High School, waar hy spoedig as een van die skranderste leerlinge ontluik het. Hy het die Beit-studiebeurs verower en sy naam is op die ererol van die skool geplaas. Daarbenewens het hy ywerig krieket, rugby en tennis gespeel. Die Beit-beurs moes Verwoerd van die hand wys aangesien die gesin in 1917 andermaal verhuis het, hierdie keer na Brandfort in die Oranje-Vrystaat, waar sy vader kolporteur van die NG Kerk van die Vrystaat geword en later tot die boekhandel toegetree het. Weens die griepepidemie kon Verwoerd eers in Februarie 1919, pleks van in Desember die vorige jaar, die matrikulasie-eksamen aflê. Hy het die eerste plek in die Vrystaat en die vyfde in Suid-Afrika behaal. Direk hierna het hy hom as student aan die Universiteit van Stellenbosch ingeskryf met die doel om predikant te word, maar later van rigting verander en sielkunde en filosofie bestudeer. Hy het die grade M.A. en D.Phil. albei met lof behaal, laasgenoemde in 1924 met 'n proefskrif oor "Die afstomping van gemoedsaandoeninge", en is intussen as tydelike hulp in die departement sielkunde aangestel en in 1924 as lektor. Verwoerd het 'n leidende rol in die studentelewe gespeel en veral bekendheid as debatteerder in die debatsvereniging verwerf. Hy het, is in 1923 as voorsitter van die studenteraad gekies. 

Nadat Verwoerd die doktorsgraad behaal het, is hy oorsee vir verdere studie. Hy is 'n Abe Bailey-beurs vir studie aan die Oxford-universiteit aangebied, maar hy het dit van die hand gewys omdat hy voorkeur gegee het aan die sielkundeopleiding van die Europese vasteland. Met behulp van 'n kleiner studiebeurs het hy in 1925 vertrek om aan die Universiteite van Leipzig, Hamburg en Berlyn te studeer. Daarna het hy besoek aan Groot-Brittanje en die VSA gebring. In Hamburg het Betsie Schoombee haar by hom aangesluit en is hulle op 7 Januarie 1927 getroud. By die egpaar se terugkeer op Stellenbosch in 1928 is Verwoerd op 26-jarige leeftyd as hoogleraar in toegepaste sielkunde en psigotegniek aangestel en in 1932 het hy hoogleraar geword in die nuutgestigte departement van sosiologie en maatskaplike werk.

Betsie Verwoerd het enige ideale wat sy moontlik tydens haar studentejare van ’n loopbaan gekoester het, ná haar huwelik laat vaar, want as huisvrou moes sy al die pligte as moeder van ’n groot gesin vervul. Ook het sy tyd ingeruim om haar man in sy politieke loopbaan by te staan. Die gesin, wat later uit sewe kinders bestaan het – vyf seuns en twee dogters – het in 1937 na Johannesburg verhuis, waar dr. Verwoerd aangestel is as eerste redakteur van "Die Transvaler", wat Transvaalse Nasionaliste opgerig het Afrikaanse mondstuk nadat "Die Vaderland" genl. J.B.M. Hertzog in 1934 tot in die Verenigde Party gevolg het. Haar man het in 1948 se algemene verkiesing naelskraaps in die kiesafdeling Alberton teen Marais Steyn van die VP verloor, maar nadat hy as senator aangestel is, kon hy wel tot die parlement toetree en so in 1950 minister van naturellesake word. Hy dien eindelik agt jaar in dié amp tot hy adv. Hans Strijdom ná dié se dood in die amp as eerste minister opvolg.

Betsie Verwoerd het haar man op sy reise deur die land vergesel en kon saam met hom die heuglike Republiekwording op 31 Mei 1961 beleef, sowat 13 maande ná die eerste aanslag op sy lewe toe hy in April 1960 geskiet is tydens die Randse Paasskou. Ses jaar later, op 6 September 1966, het sy in die ouderdom van 65 jaar ’n weduwee geword toe dr. Verwoerd in die Volksraad vermoor word. Dr. J.C. Pretorius skryf oor dié donker tyd in Betsie Verwoerd se lewe: "Ná die moord op dr. Verwoerd ... wat vir haar ’n ontsettende skok was, het sy dapperheid aan die dag gelê wat by alle lae van die Suid-Afrikaanse bevolking bewondering afgedwing het. Kalm en bedagsaam het sy gebly, terwyl die hele Suid-Afrika saam met haar gerou het. ’n Voorbeeld het sy aan die volk gestel, waaroor die "Cape Times" onder meer geskryf het: 'Die stille waardigheid van mev. Betsie Verwoerd was miskien die treffendste van die huldeblyke.'"

Betsie Verwoerd het ná dr. Verwoerd se dood nog af en toe amptelike pligte vervul. In 1969 het byvoorbeeld ’n borsbeeld van hom voor die stadsbiblioteek in Verwoerdburg onthul. Dis gemaak deur Johan Steynberg, jongste broer van die beeldhouer Coert Steynberg. Verwoerdburg se stadsraad het dit destyds aangekoop en voor die biblioteek in Cantonmentweg geplaas. Nadat dit gevandaliseer is, is dit eers verskuif en later geberg. In 2005 het die Tshwane-stadsraad dit in bruikleen aan die Erfenisstigting gegee, wat dit staangemaak het by die Voortrekkermonument.

Ná haar man se dood het die hoof en personeel van die Volkskool op Parys 'n versoek aan haar gerig om die skool na haar ontslape man te noem. Sy en die onderwysdepartement het toestemming verleen en so het die skool se naam op 22 Februarie 1967 amptelik die H.F. Verwoerd Volkskool geword, later hernoem tot H.F. Verwoerd Primêr.

In 1972 het sy die Gariepdam, wat eers die Hendrik Verwoerddam geheet het ter ere van haar man, amptelik geopen. Dit was deel van die Oranjerivierskema wat haar man 10 jaar vantevore, op 23 Maart 1962, aangekondig het. Die aanvanklike raming was dat dit R450 miljoen sou kos, maar die eindelike koste was honderdmiljoene meer. Die eerste fase het die Hendrik Verwoerddam tussen Colesberg en Bethulie behels asook die Ovistonnel, wat die dam met die Visrivier in die Oos-Kaap sou verbind. 

In 1991 het sy aangesluit by die Afrikaanse Protestantse Kerk en haar die jaar daarna gaan vestig op Orania, waarvan haar skoonseun Carel Boshoff die stigter was. Boshoff was van 1954 tot haar dood in 2007 getroud met die Verwoerds se dogter Anna. Betsie Verwoerd het die idee van 'n Afrikanervolkstaat ten volle ondersteun en het dit ook in haar openbare optredes onderskryf.

Ná haar dood is haar huis in Amettisstraat, Orania, in huismuseum omskep en huisves dit die Verwoerd-gedenkversameling wat op 6 September 1996 (presies 30 jaar ná sy dood) in die Kultuurhsitoriese Museum op die dorp geopen is.

Oudpres. Nelson Mandela het die simboliese waarde van Orania erken en dié Afrikanernedersetting in 1995 op uitnodiging van Betsie Verwoerd (toe 94) besoek om haar en amptenare daar te ontmoet en sy visie vir die land te verduidelik. Mandela het per helikopter opgedaag en tydens sy ontmoeting met dr. Verwoerd se weduwee sy arm om haar gesit en vir foto's poseer. Sy het aan hom gesê: "Ek vereenselwig my met my mense se wense vir ’n volkstaat, wat ek glo in dié deel van die land ontwikkel kan word." Mandela het geantwoord: "Ek verlang ’n verenigde Suid-Afrika waarin ons kan ophou dink in terme van velkleur." 

Volgens prof. Jonathan Jansen, was dit Mandela wat háár vir tee genooi het, maar sy het die uitnodiging van die hand gewys. "Sy het die fout gemaak om te sê, as die president in haar omgewing is, kan hy gerus kom kuier. Tot almal se verbasing het hy so gemaak en ’n driekwartier oor koffie in die bejaarde se geselskap deurgebring ..." Mandela sou agterna sê, Betsie Verwoerd het hom so welkom laat voel "asof ek in Soweto was".

Ná haar dood het Mandela gesê hy het met hartseer kennis geneem van haar afsterwe. Hy het gesê haar "suiwer Afrikaner-gasvryheid" het hom beïndruk toe hy haar in 1995 op Orania besoek het. "Sy en haar man is ’n deel van Suid-Afrika se geskiedenis, selfs al het ons hul beleidsrigtings skerp veroordeel."

Kort ná haar dood het die familie ’n mediaverklaring uitgereik waarin hulle gesê het: "Sy is vreedsaam tuis oorlede in die teenwoordigheid van nabye familielede, sonder dat sy enige pyn verduur het." Sy is om 16:00 op die Saterdag ná haar dood op Orania begrawe, waarna ’n gedenkdiens die volgende dag in Pretoria gehou is. Ten tyde van haar dood was daar sewe kinders, 28 kleinkinders en 27 agterkleinkinders. ’n Laerskool op Randfontein is na haar genoem, maar die naam is later verander na die Laerskool Westgold. 'n Kort straat in Goodwood, Kaapstad, langs die parlementêre dorpie Acaciapark, dra nog haar naam.


</doc>
<doc id="113302" url="https://af.wikipedia.org/wiki?curid=113302" title="Canon PowerShot A">
Canon PowerShot A

Die Canon PowerShot A is 'n reeks digitale kameras wat deur Canon vrygestel is. Die A-reeks verteenwoordig Canon se reeks ekonomiese kameras, hoewel sy funksiestel wissel van goedkoop mik-en-druk kameras tot luukse professionele kameras wat met Canon se vlagskip G-reeks kan meeding.

Die reeks het begin met die A5-reeks, 'n basiese mik-en-druk kamerareeks. Die Axx-reeks wat hierop gevolg het, bied volle handbeheer in 'n redelike bonkige kas. 

Die A100/200/3xx/4xx-reeks kameras is gestroop van eienskappe, met baie min handbeheer. A-reeks kameras word gewoonlik deur 2 AA-batterye van krag voorsien. 


</doc>
<doc id="113303" url="https://af.wikipedia.org/wiki?curid=113303" title="Canon">
Canon

Canon Inc. (Japannees: キヤノン株式会社 "Kyanon Kabushiki-gaisha") is 'n Japannese multinasionale korporasie wat spesialiseer in die vervaardiging van beeld- en optiese produkte, insluitende kameras, videokameras, fotokopieerders, skandeerders, rekenaardrukkers en mediese toerusting. Sy hoofkantoor is in Ōta, Tokio, Japan.

Canon het 'n primêre notering op die Tokiose Aandelebeurs. Teen die aanvang van 2015 was Canon die 10de grootste publieke maatskappy in Japan, gereken volgens markkapitalisasie.



</doc>
<doc id="113304" url="https://af.wikipedia.org/wiki?curid=113304" title="Sebra-kalkoenvis">
Sebra-kalkoenvis

Die sebra-kalkoenvis ("Dendrochirus zebra") is 'n seevis wat voorkom in die westelike Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Zebra turkeyfish".

Die vis word tot 20 cm lank. Die vis is rooibruin van kleur met dun wit, vertikale strepe oor die lyf wat omlyn word met bruin strepe. Die pektorale vinne is witterig en is waaiervormig met stekels op die punte.

Die vis leef in rotsagtige kusareas en aflandige riwwe in water wat tot 40 m diep is. Hulle is alleenlopers of kom in klein groepies voor en vreet klein vissies, krappe en garnale. Die vis is raar.





</doc>
<doc id="113308" url="https://af.wikipedia.org/wiki?curid=113308" title="Severiano Ballesteros">
Severiano Ballesteros

Severiano "Seve" Ballesteros Sota (1957–2011) was ’n Spaanse gholfspeler wat talle toernooie (veral in die 1970’s en 1980’s) gewen het. Vanweë sy sjarme en gewildheid het die publiek hom dikwels 'Seve' genoem. In 1997 was hy die kaptein van die Europese Ryderbeker-span.

Ballesteros is op 9 April 1957 in Pedrena, Cantabria gebore. Hy het op 'n jong ouderdom begin gholf speel en het met 'n nommer-drie-yster in die vallei buite sy geboortedorp begin oefen. Hy het ook baie ervaring as joggie ("caddie") vir ander gholfspelers opgedoen. Gedurende die jare '70 en '80 was hy een van die beste spelers ter wêreld.

Ballesteros het die Britse Ope in 1979, 1984 en 1988 gewen. Hy het ook die Meesterstoernooi in 1980 en 1983 verower. In die 1980's was hy 'n paar keer die nommer-een-gholfspeler op die wêreldranglys.

Hy is op 7 Mei 2011 in die ouderdom van 54 aan breinkanker oorlede.



</doc>
<doc id="113311" url="https://af.wikipedia.org/wiki?curid=113311" title="Ballyhoo">
Ballyhoo

Ballyhoo is 'n Suid-Afrikaanse musiekgroep. Die groep is veral bekend vir hulle treffer, "Man on the moon", wat 19 weke lank op die treffersparade was en die nommer een posisie bereik het.

Die groep is in 1974 in Johannesburg gestig. Die oorspronklike lede was Derrick Dryan (sang), Attic van Wyk (klawerbord), Mick Matthews (sang en kitare), Fergie Ferguson (baskitaar en sang) en Cedric Samson (tromme). Hulle eerste album, Ballyhoo, is in 1976 vrygestel.

Die groep bestaan steeds met Ashley Brokensha, Derrick Dryan en Fergie Ferguson as lede. Attie van Wyk het in 1989 die maatskappy "Big Concerts" begin, wat konserte vir veral oorsese kunstenaars reël.




</doc>
<doc id="113312" url="https://af.wikipedia.org/wiki?curid=113312" title="Cassius Baloyi">
Cassius Baloyi

Cassius Baloyi (geb. 5 November 1974 in Malamulele) is 'n afgetrede Suid-Afrikaanse bokser. Sy bynaam was "Mr. Shy Guy". Hy het tussen 1996 en 2008 in drie gewigsafdelings — junior veergewig, veergewig en junior liggewig — ’n rekordaantal van ses wêreldtitels van kleiner boksliggame verower. Hy is 2008 as Suid-Afrika se bokser van die jaar aangewys.

Die Cassius Baloyi-akademie is in Januarie 2010 geloods. Dit is 'n nie-winsgewende maatskappy wat minderbevoorregte jeug, veral die van Alexandra, leer boks. Die akademie is by Sanabo en die plaaslike JABO-bokskomitee geaffilieer.


</doc>
<doc id="113323" url="https://af.wikipedia.org/wiki?curid=113323" title="Geelspikkel-skerpioenvis">
Geelspikkel-skerpioenvis

Die Geelspikkel-skerpioenvis ("Sebastapistes cyanostigma") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die Oos-Kaap. In Engels staan die vis bekend as die "Yellowspotted scorpionfish".

Die vis word tot 8 cm groot en is 'n klein vissie; die lyf is pienk tot rooi en bedek met klein wit kolletjies en groot geel vlekke. Die vinne is geel. Hulle leef in aflandige koraalriwwe in water wat 2 tot 30 m diep is in die onstuimige gedeeltes van die riwwe tussen die takke van die "Pocillopora" koraalplante. Die visse leef as alleenlopers of in klein groepies saam. Hulle jag snags wanneer die kop uit die skuiling gestoot word om verbygaande vis en skaaldiere te vang. Die vis is raar.





</doc>
<doc id="113328" url="https://af.wikipedia.org/wiki?curid=113328" title="Honoré de Balzac">
Honoré de Balzac

Honoré de Balzac (1799–1850) was ’n Franse romanskrywer en dramaturg. Hy het veral oor die Franse samelewing geskryf en is bekend vir sy romanreeks "La Comédie humaine" (Die menslike komedie). Dit is 'n versameling van romans en kortverhale oor die lewe in Frankryk ná 1815. Van die bekendste boeke in die reeks is "La Peau de chagrin" (1831), "Eugénie Grandet" (1833) en "Le Père Goriot" (1835). Sy werk het talle ander skrywers beïnvloed, onder andere vir Marcel Proust, Émile Zola, Gustave Flaubert, Charles Dickens en Edgar Allan Poe.

Sy boek, "Eugénie Grandet", is in 1945 deur J.F. Marais in Afrikaans vertaal.

Balzac is op 20 Mei 1799 in Tours in Frankryk gebore. Hy sterf op 18 Augustus 1850 in die ouderdom van 51 in Parys en is in die Père-Lachaise-begraafplaas begrawe.

Werke behorende tot die "Comédie humaine"


</doc>
<doc id="113329" url="https://af.wikipedia.org/wiki?curid=113329" title="Stian Bam">
Stian Bam

Stian Bam is 'n Suid-Afrikaanse akteur. Hy is een van die jonger geslag akteurs wat sonder die beskerming van die eertydse streeksrade uit vryskutwerk ’n bestaan moet maak. Hy is ’n sterk akteur en is gereeld in aanvraag by regisseurs soos Marthinus Basson, Nicola Hanekom, Brink Scholtz, Juanita Swanepoel en Jaco Bouwer. Hy het onder ander in Nicola Hanekom se "Lot" en "Babbel" gespeel, in Ingrid Winterbach se "Spyt" (onder regie van Brink Scholtz), asook talle ander stukke. Hy het die hoofrol in kykNET se reeks "Die Bolandmoorde" vertolk.

Bam is op 27 Mei 1977 in Walvisbaai gebore en het drama aan die Universiteit van Stellenbosch studeer. Hy is op 28 Maart 2009 met Truda Serfontein getroud. Die egpaar het twee kinders, 'n seuntjie en 'n dogtertjie.



</doc>
<doc id="113330" url="https://af.wikipedia.org/wiki?curid=113330" title="Postimpressionisme">
Postimpressionisme

Postimpressionisme (ook Post-Impressionisme gespel) is ’n oorwegend Franse kunsbeweging wat rofweg tussen 1886 en 1905 ontstaan het; van die laaste impressionistiese uitstalling tot met die begin van fauvisme. Dit het ontstaan as ’n reaksie teen impressioniste se naturalistiese uitbeelding van lig en kleur. Vanweë die klem op abstrakte eienskappe of simboliese inhoud, het postimpressionisme ook neo-impressionisme, simbolisme, cloisonnisme, Pont-Aven-skool en sintetisme omsluit, sowel as sommige latere impressioniste se werk. Die beweging is gelei deur Paul Cézanne, Paul Gauguin, Vincent van Gogh en Georges Seurat.

Die term "postimpressionisme" is die eerste keer in 1906 deur die Engelse kunsresensent Roger Fry gebruik. In 1910 het hy weer die term gebruik toe hy die uitstalling "Manet and the Post-Impressionists" reël. Hy het dit gedefinieer as die ontwikkeling van Franse kuns sedert Manet. 

Postimpressioniste het impressionisme uitgebrei, terwyl hulle die perke daarvan verwerp het; hulle het steeds helder kleure, dikwels die dik aanwending van verf en lewensgetroue onderwerpe gebruik, maar was meer geneig om geometriese vorms, verwronge beelde vir effek en onnatuurlike of wispelturige kleur te gebruik.

Die postimpressioniste was ontevrede met wat hulle beskou het as beuselagtige onderwerpe en die verlies van struktuur in impressionistiese skilderye, hoewel hulle nie ooreengekom het oor die pad vorentoe nie. Seurat en sy volgelinge het pointillisme gebruik – die sistematiese gebruik van klein kolletjies kleur. Cézanne het hom ten doel gestel om ’n sin van orde en struktuur te herstel om "impressionisme iets solieds en blywends te maak, soos die kuns van die museums". Hy het dit reggekry deur voorwerpe tot hul basiese vorm terug te lei terwyl hy die sterk kleure van die impressionisme behou het. Die impressionis Camille Pissarro het tussen die middel 1880' en middel 1890's met neo-impressionistiese idees gespeel. Teleurgesteld met wat hy romantiese impressionisme genoem het, het hy pointillisme beproef voordat hy in die laaste dekade van sy lewe teruggekeer het na suiwerder impressionisme. Van Gogh het kleur en lewendige, draaiende kwashale gebruik om sy gevoelens en gemoedstoestand uit te beeld.

Hoewel hulle dikwels saam uitstallings gehou het, het postimpressionistiese kunstenaars nie saamgestem oor ’n samehangende beweging nie. Hul abstrakte idees van harmonie en strukturele komposisie het egter voorkeur geniet bo naturalisme. Kunstenaars soos Seurat het ’n nougesette wetenskaplike benadering tot kleur en komposisie gehad.

Jonger skilders in die 1890's en vroeë 20ste eeu het in geografies verwyderde streke en in verskeie stylkategorieë geskilder, soos fauvisme en kubisme.

Die Amerikaanse kunshistorikus John Rewald het geskryf "die term postimpressionisme is nie baie presies nie, maar baie gerieflik". Die meeste van die kunstenaars op die uitstalling waar Roger Fry die term gevestig het, was jonger as die impressioniste. Fry het later verduidelik: "Dit was gerieflikheidshalwe nodig om ’n naam aan hierdie kunstenaars te gee en ek het postimpressionisme gekies omdat dit die vaagste term is. Dit beskryf bloot hul posisie in tyd relatief tot die impressionistiese beweging." 

Rewald het die omvang van dié groep beperk tot tussen 1886 en 1892 in sy publikasie oor "Post-Impressionism: From Van Gogh to Gauguin" (1956). Hy het gekonsentreer op sulke uitnemende vroeë postimpressioniste in Frankryk soos Van Gogh, Gauguin, Seurat en Redon. Hy het hul verhouding sowel as die kunskringe waarin hulle beweeg het (en dié wat hulle teengestaan het) verken, insluitende neo-impressionisme, simbolisme, cloisonnisme, Pont-Aven-skool en sintetisme. Later het hy ook ander kunstenaars ingesluit, soos Toulouse-Lautrec, Les Nabis, Cézanne, Henri Rousseau en die jong Picasso.






</doc>
<doc id="113333" url="https://af.wikipedia.org/wiki?curid=113333" title="Gespikkelde koraalskuiler">
Gespikkelde koraalskuiler

Die Gespikkelde koraalskuiler ("Caracanthus madagascariensis") is 'n vis wat voorkom in die westelike Indiese Oseaan; ook aan die kus van Afrika suidwaarts tot by die noorde van KwaZulu-Natal. In Engels staan die vis bekend as die "Spotted croucher".

Die vis word slegs 5 cm lank. Die vis is liggrys tot pienkerig van kleur en bedek met verskeie klein rooi tot maroen onreëlmatige kolletjies en vlekke. Hulle is alleenlopers of kom in klein groepies voor. Hulle jag klein vissies en skaaldiere snags. Die vis is sku en moeilik om te sien.





</doc>
<doc id="113334" url="https://af.wikipedia.org/wiki?curid=113334" title="Paul Cézanne">
Paul Cézanne

Paul Cézanne (19 Januarie 1839 – 22 Oktober 1906) was ’n Franse kunstenaar en postimpressionistiese skilder wie se werk gehelp het om die fondament te lê vir die oorgang van 19de-eeuse kuns na ’n nuwe, radikaal verskillende kunswêreld in die 20ste eeu. Sy dikwels wilde, herhalende kwashale is baie tipies en maklik herkenbaar. Hy het vlakke kleur en klein kwashale gebruik wat opbou om komplekse velde te skep. Cézanne se skilderye weerspieël sy intense bestudering van sy onderwerpe. Sy invloed op die beeldende kunste was enorm, veral op latere genres soos die kubisme, fauvisme en ekspressionisme.

Die Cézannes was van die dorp Saint-Sauveur, Occitanië. Paul is in Aix-en-Provence gebore. Sy pa was die stigter van die bankmaatskappy Banque Cézanne et Cabassol en het deur die kunstenaar se lewe vir hom finansiële sekuriteit gebied, en Cézanne het eindelik goed geërf.

Hy het die Saint Joseph-skool in Aix en die Collège Bourbon (nou Collège Mignet) bygewoon. By laasgenoemde skool het hy Émile Zola ontmoet en bevriend, asook Baptistin Baille – die drie vriende het bekend geword as "les trois inséparables" ("die drie onafskeidbares"). Van 1858 tot 1861 het Cézanne op sy pa se aandrang regte studeer, terwyl hy ook tekenlesse gekry het.

Teen sy pa se wil het hy besluit om ’n kunstenaar te word; hy het in 1861 van Aix na Parys verhuis, waar Zola reeds gewoon het.

In Parys het Cézanne die impressionistiese kunstenaar Camille Pissarro ontmoet. Aanvanklik was hul verhouding een van meester en leerling, waarin Pissarro ’n groot invloed op die jong kunstenaar gehad het, maar in die volgende dekade het hulle as gelykes saam op uitstappies gegaan om landskappe te skilder.

Cézanne se vroeëre werk was dikwels van ’n figuur in die landskap en sluit baie skilderye in van groepe groot, swaar figure. Later in sy loopbaan was hy meer daarin geïnteresseerd om van regstreekse waarneming af te werk en hy het geleidelik ’n ligte, nonchalante styl ontwikkel. Later was daar tekens van ’n stewige, amper argitektoniese styl. Deur sy lewe het hy probeer om ’n oorspronklike waarneming van die wêreld uit te beeld op die beste moontlike manier waarop hy dit met verf kon regkry. Daarvoor het hy alles wat hy waargeneem het, in eenvoudige vorms en kleurvlakke georden. Sy stelling dat hy "impressionisme iets solieds en blywends wil maak, soos die kuns van die museums", en sy standpunt dat hy besig was om Poussin "volgens die natuur" te herskep, het sy begeerte onderstreep om die waarneming van die natuur en die permanensie van klassieke komposisie saam te voeg.

Cézanne se skilderye is op die eerste uitstalling van die Salon des Refusés in 1863 tentoongestel – dit was werke wat nie vir die Salon van die Paryse Académie des Beaux-Arts aanvaar is nie. Die Salon het Cézanne se voorleggings elke jaar van 1864 tot 1869 verwerp. Hy het tot in 1882 skilderye aan hulle voorgelê. In daardie jaar, danksy sy medekunstenaar Antoine Guillemet, is sy "Portrait de M.L.A.", moontlik "Portret van Louis-Auguste Cézanne, die Kunstenaar se Pa, wat "L'Événement" Lees", 1866, aanvaar – sy eerste en laaste suksesvolle voorlegging aan die Salon.

Voor 1895 het Cézanne twee keer skilderye op die impressioniste se jaarlikse uitstalling gehad: in 1874 en 1877. In later jare is ’n paar individuele skildery op verskeie plekke uitgestal, tot in 1895 toe die Paryse kunshandelaar Ambroise Vollard die kunstenaar sy eerste solo-uitstalling gegee het. Ondanks toenemende openbare erkenning en finansiële sukses, het Cézanne verkies om in afsondering te werk, gewoonlik in die suide van Frankryk, ver weg van Parys.

Hy het op ’n paar onderwerpe gekonsentreer en was ewe suksesvol in elk van dié genres: stillewes, portrette, landskappe en studies van swemmers. Vir laasgenoemde moes Cézanne grootliks op sy verbeelding staatmaak weens die gebrek aan naakmodelle. Nes sy landskappe het die inspirasie vir sy portrette gekom van wat aan hom bekend was; daarom het nie net sy vrou en seun as onderwerpe gedien nie, maar ook plaaslike boere, kinders en sy kunshandelaar. Sy stillewes is terseldertyd dekoratief, met dik, plat oppervlakke, en met ’n gewig wat aan Gustave Courbet herinner.

Die rekwisiete vir sy werk is steeds nes hy hulle gelos het in sy ateljee in die voorstede van die moderne Aix.

Cézanne was eendag in ’n storm terwyl hy in die veld gewerk het. Ná twee uur in die reën het hy eers besluit om huis toe te gaan, maar op pad het hy ineengestort. Die volgende dag het hy flou geword terwyl hy verder probeer werk het. Die model wat vir hom poseer het, het hulp ontbied. Hy is bed toe, maar het nooit weer opgestaan nie. Hy is ’n paar dae later, op 22 Oktober 1906, aan longontsteking dood.

Verskeie tydperke in die lewe en werk van Cézanne word onderskei.

In 1863 het Napoleon III die Salon des Refusés geskep, waar skilderye tentoongestel is wat vir uitstalling in die Salon van die Académie des Beaux-Arts afgekeur is. Die kunstenaars van die afgekeurde werke sluit in die jong impressioniste, wat as revolusionêr beskou is. Cézanne is deur hul styl beïnvloed, maar sy sosiale verhouding met hulle was nie goed nie – hy het onbeskof, skaam, kwaad en depressief voorgekom. Sy werk uit hierdie tydperk word gekenmerk deur donker kleure en baie swart. Hulle het baie verskil van sy vroeëre waterverfskilderye en sketse by die École Spéciale de Dessin in 1859 in Aix-en-Provence, en hul gewelddadige uitbeelding is in kontras met sy daaropvolgende werk.

In 1866-'67 het Cézanne, geïnspireer deur die voorbeeld van Courbet, ’n reeks skilderye met ’n paletmes geverf. Hy het dié werk, meestal portrette, later "une couillarde" genoem – ’n lelike woord vir vertonerige viriliteit. Die Engelse kunstenaar en skrywer Lawrence Gowing het geskryf Cézanne se paletmes-fase "was nie net die skepping van moderne ekspressionisme nie, maar die idee van kuns as ’n emosionele ejakulasie is op hierdie oomblik gebore".

Onder die "couillarde"-skilderye is ’n reeks portrette van sy oom Dominique waarin Cézanne ’n styl behaal het "wat so volledig was as wat impressionisme onvolledig was". Latere werke van die donker tydperk sluit in verskeie erotiese of gewelddadige onderwerpe, soos "Women Dressing" (c. 1867), "The Rape" (c. 1867) en "The Murder" (c. 1867–68), wat uitbeeld hoe ’n man ’n vrou doodsteek terwyl sy deur die moordenaar se vroulike helper vasgehou word.

Ná die uitbreek van die Frans-Pruisiese Oorlog in Julie 1870 het Cézanne en sy minnares, Marie-Hortense Fiquet, van Parys na L'Estaque, naby Marseille, verhuis waar hy hoofsaaklik landskappe geskilder het. Hy is in Januarie 1871 tot ’n oorlogsontduiker verklaar, maar die oorlog het die volgende maand, in Februarie, geëindig en die paartjie het in die somer van 1871 teruggetrek Parys toe.

Ná die geboorte van hul seun, Paul, in Januarie 1872 in Parys het hulle na Auvers in Val-d'Oise naby Parys getrek. Cézanne se ma het van Hortense geweet, maar sy pa is nie vertel nie uit vrees vir sy reaksie. Die kunstenaar het ’n maandelikse toelae van 100 frank van hom af gekry.

Camille Pissarro het in Pontoise gewoon. Daar en in Auvers het hy en Cézanne saam landskappe geskilder. Vir ’n lang tyd daarna het Cézanne homself beskryf as Pissarro se leerling, en gesê: "Ons stam almal van Pissarro af." Onder sy invloed het Cézanne ophou donker kleure gebruik en sy skilderye het heelwat kleurryker geraak.

Terwyl hy Hortense in die Marseille-gebied gelos het, het Cézanne tussen Parys en Provence gependel, en in die eerste (1874) en die derde impressionistiese uitstalling (1877) werk tentoongestel. In 1875 het hy die aandag van die Duitse versamelaar Victor Chocquet getrek, en dié se kommissies het ’n mate van finansiële verligting gebring. Maar Cézanne se tentoongestelde werke het spot, woede en sarkasme uitgelok.

In Maart 1878 het Cézanne se pa van Hortense uitgevind en gedreig om Cézanne finansieel nie verder te help nie. In September het hy egter sy houding versag en besluit om hom en sy gesin ’n toelae van 400 frank te gee. Cézanne het tussen Parys en Provence bly pendel totdat Louis-Auguste vir hom in die vroeë 1880's ’n ateljee by sy huis, Bastide du Jas de Bouffan, laat bou het. Cézanne het nou in L'Estaque gebly. Hy het in 1882 daar saam met Renoir geskilder en Renoir en Monet in 1883 besoek.

Sedert die vroeë 1880's het die Cézannes permanent in Provence gewoon, onafhanklik van die Parysgebaseerde impressioniste. Hortense se broer het ’n huis met ’n uitsig op Berg Sainte-Victoire by Estaque gehad. ’n Reeks skilderye van dié berg tussen 1880 en 1883 en ander van Gardanne tussen 1885 en 1888 word soms die "Konstruktiewe Tydperk" genoem.

Die jaar 1886 was ’n keerpunt vir die familie. Cézanne het met Hortense getrou; in dieselfde jaar is Cézanne se pa oorlede en hy het die huis geërf. Cézanne was 47. Teen 1888 het die familie in die voormalige herehuis, Jas de Bouffan, in nuutgevonde gerief gewoon.

In dieselfde jaar het Cézanne sy vriendskap met Émile Zola beëindig nadat dié hom grootliks gebruik het as basis vir sy onsuksesvolle en tragiese kunstenaarskarakter in die roman "L'Œuvre". Cézanne het dit as verraad deur ’n vriend beskou.

Cézanne se idilliese tydperk by Jas de Bouffan was van korte duur. Van 1890 tot met sy dood het hy ’n paar onaangename ondervindings gehad en hy het hom verder in sy werk teruggetrek; hy het lang rukke as ’n kluisenaar gelewe. Sy skilderye het bekend en gesog geraak en ’n nuwe geslag skilders het hom met respek bejeën.

Die probleme het begin toe die skilder in 1890 diabetes kry. Dit het sy persoonlikheid so beïnvloed dat sy verhouding met ander gespanne was. Hy het saam met Hortense en hul seun na Switserland gereis, dalk in die hoop om hul huwelik te red. Cézanne het egter na Provence teruggekeer en Hortense en Paul jr. na Parys. Weens haar geldsake moes Hortense noodgedwonge terugkeer na Provence, maar hulle het aparte woonkwartiere gehad. Cézanne het by sy ma en suster ingetrek.

Cézanne het weer tussen Jas de Bouffan en Parys begin pendel. In 1895 is sy ma oorlede. Cézanne het die huis by Jas de Bouffan verkoop en ’n plek aan Rue Boulegon gehuur waar hy ’n ateljee gebou het. Dit het gelyk of sy verhouding met sy vrou dalk herstel kon word. Dit het egter nie gewerk nie en hy het ’n plek nodig gehad waar hy alleen kon wees. In 1901 het hy grond aan die Chemin des Lauves, ’n stil straat in Aix, gekoop en ’n ateljee daar laat bou (wat nou vir die publiek oop is). Hy het in 1903 daarheen getrek. Intussen het hy ’n nuwe testament opgestel waarin hy al sy besittings aan sy seun nalaat.

Van 1903 tot met sy dood het hy in dié ateljee geskilder. Ná sy dood het dit ’n monument, Atelier Paul Cézanne, geword.


</doc>
<doc id="113335" url="https://af.wikipedia.org/wiki?curid=113335" title="Issie Smuts">
Issie Smuts

Sybella (Isabelle of Issie) Margaretha Smuts (gebore Krige, Klein Libertas, Stellenbosch, Kaapkolonie, 22 Desember 1870 – plaas Doornkloof, Irene, Transvaal, 25 Februarie 1954) was die vrou van die Unie van Suid-Afrika se tweede premier, genl. Jan Smuts, en ’n weldoener. M.J. Swart beskryf haar in die "Suid-Afrikaanse Biografiese Woordeboek" as "intellektueel begaafd, enigsins eksentriek, eg, kunstig en 'n deeglike mens".

Issie Krige was ’n dogter van Jacob Daniël Krige, ’n gesiene Stellenbosse boer, en Susanna Johanna Schabort. Sy was 'n niggie van die voormalige speaker van die Unievolksraad, Christman Joel Krige. As een van 11 kinders van wie nege volwassenheid bereik het, het Issie Krige 'n besonderse en liefdevolle rol teenoor haar jonger gesinslede gespeel. Sy het skoolonderrig aan die Bloemhof-seminarie op Stellenbosch ontvang en later aan die Victoria-kollege die matriekeksamen afgelê, waarna sy vir ’n ruk onderwys gegee het, onder meer aan die plaasskool Zandberg (tans Scholtzenhof) in die distrik Stellenbosch. 

Gedurende haar studiejare op Stellenbosch het sy die briljante jong Christia(a)n Smuts ontmoet en ná sy oorsese studie is hulle op 30 April 1897 op haar tuisdorp getroud. Kort hierna het die jong egpaar na die ZAR verhuis waar Smuts in Junie 1898 staatsprokureur geword het. Kort voor die uitbreek van die Tweede Vryheidsoorlog op 11 Oktober 1899 het Issie Smuts die geskrif "A century of wrong", waarin haar man 'n belangrike aandeel gehad het, uit Engels in Nederlands as "Een eeuw van onrecht" vertaal. 

Tydens die oorlog moes sy op Britse bevel in 'n huis in Pietermaritzburg vertoef, ten spyte van haar pleidooie om, soos ander Boerevroue, na 'n konsentrasiekamp te gaan. Gedurende die Eerste Wêreldoorlog (1914-'18) het sy besonderse diens aan soldate en in militêre hospitale gelewer. 

Ondanks haar man se bedrywige openbare lewe (hy was premier van 1919 tot 1924 en weer van 1939 tot 1948) het mev. Smuts verkies om sover moontlik op die agtergrond te bly. Met die jare het sy Smuts feitlik nooit op buitelandse besoeke vergesel nie, maar in die Smuts-huishouding was sy die krag en die ontsaglike hoeveelheid koerantknipsels, geskrifte en briewe oor, aan en deur genl. Smuts is deur haar oor 'n leeftyd georden en bewaar. Hy het haar belangstelling in plantkunde gedeel. 

Benewens haar leiersrol in die Vroue- Verenigde Party, het sy veral bekendheid verwerf in die Tweede Wêreldoorlog toe sy in Julie 1940 die Gifts and Comforts Fund stig. As voorsitter het sy dié organisasie op nasionale grondslag georganiseer as band tussen tuiste en oorlogsfront. In 1942 het die fonds reeds £158 000 bedra en in dieselfde jaar het sy, op 70-jarige leeftyd, saam met haar eggenoot Egipte besoek. Hier het sy 'n tyd lank persoonlik toesig gehou oor die aflewering van pakkette aan troepe en daarna ook basiskampe en hospitale besoek. Wêreldwyd het sy in hierdie tyd die eretitel "Ouma Smuts" verwerf. Sy het haar ook vir die welstand van krygsgevangenes beywer en meegehelp om die Goewerneur-generaal se National War Fund vir gevangenes van stapel te laat loop. 

Hoewel in wese 'n huislike, gesinsvaste vrou, was Issie Smuts 'n suksesvolle openbare figuur wat op haar oudag eers in haar eie reg na vore gekom het. In 1943 het die Universiteit van die Witwatersrand die eregraad D.Phil. aan haar toegeken. 

Ná haar dood, nagenoeg vier jaar ná haar man s’n, is sy veras en die reste is by die obelisk op Doornkloof in die veld gestrooi. 

Van die nege kinders uit haar huwelik met genl. Smuts het twee seuns en vier dogters volwassenheid bereik. 



</doc>
<doc id="113337" url="https://af.wikipedia.org/wiki?curid=113337" title="Franja du Plessis">
Franja du Plessis

Franja du Plessis (* 2 Januarie 1994) is 'n Namibiese sangeres. Sy was in 2013 in die film "As jy sing" as Marna te sien. Haar debuutalbum, "My verhaal", verskyn in 2016 en behaal platinumstatus. Sy is die dogter van die sangeres Juanita du Plessis en die broer van die sanger Ruan Josh.

Sy matrikuleer aan Hoërskool Die Wilgers in Pretoria.




</doc>
<doc id="113338" url="https://af.wikipedia.org/wiki?curid=113338" title="Caracanthus">
Caracanthus

Caracanthus is 'n genus van visse wat hoort tot die familie "Caracanthidae". Hulle staan ook bekend as die "koraalskuilers". Dit is die enigste genus in die familie, dit is dus 'n monotipiese takson. Daar is vier spesies wat hoort tot die genus. Visse in hierdie genus het ovaalvormige plat lywe en die pektorale vinne is kort wat help dat die visse hulself tussen die takke van korale kan in wurm. Hul dorsale vinne is giftig. Visse van die genus verlaat bedags selde hulle skuilings.

Die volgende vier spesies vorm deel van die genus:




</doc>
<doc id="113347" url="https://af.wikipedia.org/wiki?curid=113347" title="Canon PowerShot G">
Canon PowerShot G

Die Canon PowerShot G is 'n reeks digitale kameras wat sedert 2000 deur Canon vervaardig en bemark word. Die G-reeks kameras is Canon se kompakte vlagskipmodelle wat gemik is op fotografie-entoesiaste wat meer buigsaamheid as 'n mik-en-druk verlang, maar sonder die lompheid van 'n digitale enkellensreflekskamera. Die G-reeks bied funksies soos die gebruik van 'n litiumioonbattery, volle handbeheer, 'n geartikuleerde LCD-skerm (G7, G9, G10, G15, en G16 het 'n vaste skerm), RAW-formaatbeeldstring (alle modelle behalwe G7), 'n lens met 'n wyer maksimumdiafragma as die standaard PowerShotmodelle, verafopname (behalwe G11), en vinniger beeldverwerking. Die reeks sluit ook 'n warm skoen in (behalwe G7X) vir 'n eksterne flitslig, insluitend Canon se EX-reeks. Drie modelle in die reeks beskik oor groter sensors as die meeste ander mik-en-druk kameras (G1X, G1X Mark II, G7X).


</doc>
<doc id="113348" url="https://af.wikipedia.org/wiki?curid=113348" title="Albertus Stephanus Geyser">
Albertus Stephanus Geyser

Albertus (Albert) Stephanus Geyser (10 Februarie 1918 – 13 Junie 1985) was 'n Suid-Afrikaanse geestelike, geleerde en anti-apartheidteoloog.

Albertus Stephanus Geyser is op Naboomspruit, in die destydse Transvaal gebore. Hy was een van drie kinders van Nina en Petrus Geyser. Hy slaag sy matriek in 1935 aan die Hoërskool Ermelo.

Die volgende jaar het hy aan die Universiteit van Pretoria ingeskryf vir 'n B.A. in tale. Sy broer, Hendrik Johannes, het saam met hom teologie studeer. In 1938 het hy die graad cum laude verwerf, met hoofvakke Grieks en Latyn. In 1941 is die graad B.D. aan hom toegeken. In 1943 het hy 'n M.A.-graad in Grieks en Latyn verwerf. Dieselfde jaar het die Universiteit van Pretoria die graad Doctor Divinitatis met onderskeiding aan hom toegeken. In 1945 het hy ook bykomende kursusse in Aramees en Cyrillies voltooi.
Geyser het in 1943 sy doktorale studie in Kerkgeskiedenis begin. Die volgende jaar het hy dit verander na Nuwe Testament. Hy het dit binne 'n jaar voltooi. Op 15 Maart 1946 ontvang hy die graad Doctor Divinitatis Cum Laude. Die titel van die tesis was "Die geslagsregister van Jesus Christus volgens Matteus 1:1-17 en Lukas 3:23-38".

In die veertigerjare het Geyser met Celia van der Westhuizen getrou. Die egpaar het drie seuns en twee dogters gehad.

In 1941 is hy in die Heilbron-gemeente van die Nederduitsch Hervormde Kerk van Afrika (NHKA) as predikant bevestig. Hy het in 1944 ’n beroep na Noord-Westelike Pretoria aanvaar. Begin 1946 (op die ouderdom van 27) word hy aangestel as lektor in die departement van Nuwe-testamentiese studies aan die Universiteit van Pretoria. Later daardie jaar is hy bevorder tot professor en hoof van die departement. Hy beklee hierdie pos 15 jaar lank. In 1962 aanvaar hy ’n aanstelling as professor in teologie aan die Universiteit van die Witwatersrand. In 1963 bedank hy as predikant van die Nederduitsch Hervormde Kerk. In 1968 het hy ook as lid van die kerk bedank.

Prof. Ben Marais van die kweekskool op Stellenbosch was miskien die eerste Afrikaanse teoloog om in die openbaar beswaar te maak teen die regering se beleid van apartheid. Sy boek, "Colour: Unsolved Problem of the West" het in 1952 verskyn. Sy beswaar was nie op die Skrif gefundeer nie, maar op sy ondervinding in die Amerikas. Marais het aangevoer dat totale territoriale segregasie die enigste oplossing was. Maar dit beteken 'n radikale beleid van enorme afmetings; een wat beide ekonomiese en territoriale afsondering behels. Hy glo dat die blankes van Suid-Afrika nie die wil het om dit in werking te stel of om die prys daarvoor te betaal nie. Hy waarsku dat halwe maatreëls onbeduidend sou wees en 'n paar miljoen swartes agterlos om tussen wittes te bly. As dit gebeur sal daar geen eerbare manier wees waarop ons as Christene en demokrate kon vermy om hulle alle politieke regte te gee nie.

Professor Bennie Keet was verbonde aan die kweekskool op Stellenbosch. In 1955 verskyn sy boek "Suid-Afrika – Waarheen?". Daarin maak hy dit baie duidelik dat apartheid nie aan die hand van die Bybel geregverdig kan word nie: "Laat ons dit nou maar ruiterlik erken: Die Heilige Skrif, in Ou Testament en Nuwe Testament albei, trek geen skeidslyne of -mure tussen die volke van die wêreld."

In 1955 het Geyser en 12 ander akademici openlik beswaar gemaak teen die verwydering van kleurlingstemmers van die kieserslys en die vergroting van die senaat om dit reg te kry. Die ander 12 ondertekenaars van die beswaarskrif was prof. S.P. Engelbrecht, W.A. Kleynhans, P.V. Pistorius, J.J.N. Cloete, J.A. Louw, B.J. Schlebusch, E.F.W. Gey van Pittius, W.J. de Kock, D.J. Swiegers, B.J. Marais, D. Pont en C. Jacobsz.

In 1954 het die Algemene Kerkvergadering van die NHKA aan prof. Albert Geyser en sy kollega prof. Egge Mulder opdrag gegee om apartheid te toets aan die Heilige Skrif. In die daaropvolgende kerkvergadering in 1957 dra hulle ’n eenstemmige verslag voor waarin hulle erken dat daar geen Bybelse regverdiging vir apartheid bestaan nie. Prof. Adrianus van Selms ondersteun die verslag, maar Mulder trek toe kleinkoppie.

Prof. A.B. du Preez van die teologie fakulteit van die Universiteit van Pretoria het apartheid regverdig in sy boek "Eiesoortige Ontwikkeling tot Volksdiens". Geyser is in 1960 die geleentheid gegun om die boek te kritiseer in die NHKA se joernaal "Hervormde Teologiese Studies". In 1960 word die boek "Vertraagde Aksie" uitgegee. Bydraende skrywers het Geyser, Bennie Keet, Ben Marais en van Selms ingesluit. In die boek is apartheid sterk veroordeel.

Na aanleiding van die Sharpeville-slagting het die Wêreldraad van Kerke 'n beraad by Cottesloe in Johannesburg gehou. Al die Suid-Afrikaanse lede van die Wêreldraad, insluitend die NHKA en die NG Kerk is genooi om die beraad by te woon. Geyser en Van Selms het 'n memorandum voorberei waarin hulle die beleid van apartheid kritiseer op teologiese gronde. Die memorandum is aangebied aan die Moderatuur van die NHKA op 28 November 1960 met die versoek dat dit deel vorm van die kerk se voorlegging aan die Cottesloe-kerkeberaad. Die versoek is dadelik verwerp.

In Januarie 1961 hou prof. Adriaan Pont twee massavergadering om beswaar te maak teen die outeurs van "Vertraagde Aksie". Pont hits ook studente aan teen Geyser. Die gevolg was dat Geyser in Oktober 1961 aangekla word van kettery en ongehoorsaamheid. Hy sou in sy uitleg van Filippense 2:6 aan Jesus 'n laer status as God toegeken het. Die saak is deur die Sinodale Kommissie van die NHKA aangehoor. Geyser is vrygespreek op die aanklagte van ongehoorsaamheid, maar skuldig bevind op die aanklag van kettery. In Mei 1962 word hy ontslaan met verlies van sy status as predikant. As gevolg hierdie besluit neem prof. Van Selms sy ontslag, terwyl Labuschagne ontslaan word. Geyser het egter die bevinding op hersiening geneem na die Hooggeregshof. Op 15 Mei 1963 word die verhoor op dramatiese wyse beëindig toe die hof hoor dat die partye ’n skikking bereik het. Geyser is tot sy amp herstel en die kerk het onderneem om al sy regskoste te betaal. Die Kommissie van die Algemene Vergadering van die NHKA het in die openbaar verklaar dat hulle ’n bona fide fout gemaak het met hul interpretasie van Geyser se standpunt. Geyser het egter reeds ’n pos by Wits aanvaar.

As eerste stap tot die stigting van die ekumeniese studiegroep, het Albert Geyser en Ben Engelbrecht 'n Christelike maandblad, "Pro Veritate", in die lewe geroep. Op voorstel van Geyser word Beyers Naudé genooi om die redakteur te word. Hy gaan akkoord en die eerste uitgawe verskyn in Mei 1962. Die stigtingsvergadering van die Christelike Instituut het op 13 Augustus 1963 plaasgevind. Op voorstel van Geyser is Naudé gevra om die instituut se direkteur te word, maar hy wou eers daaroor nadink. Hy het geweet dat hy nie sy amp as predikant sou kon behou nie. Op 22 September daardie jaar deel hy sy gemeente (NG gemeente Aasvoëlkop) mee dat hy besluit het om direkteur van die Christelike Instituut te word. Ná sy afskeidspreek die volgende week, lees die konsulent sy ontslag as predikant aan die gemeente voor. Prof. Geyser was die voorsitter van die beheerraad van die Christelike Instituut.

Prof. Van Selms het in Mei 1963 'n biljet opgestel met die opskrif "Kerk en Geheime Organisasie, met verwysing na die Vrymesselary en die Broederbond". Labuschagne het gehelp met die verspreiding daarvan. Dit het opslae gemaak. Beyers Naudé, 'n vooraanstaande lid van die Broederbond, het juis toe oorweeg om sy lidmaatskap te beëindig en het hy, onder andere, met Van Selms en Geyser daaroor gepraat. Tydens die gesprekke met Geyser, het hy 'n aantal geheime dokumente van die Broederbond aan Geyser oorhandig om sy raad in te win. In November 1963 besluit Geyser om die geheime dokumente te fotostateer en aan 'n joernalis van die Sunday Times te gee. Aanvanklik word Naudé beskuldig, maar hy voer aan dat hy die dokumente aan 'n "medeteoloog" gegee het. Geyser erken toe dat hy die sondebok was wat die dokumente aan die koerant gegee het.

Gedurende 1964 en 1965 het prof Pont 'n reeks artikels in die NHKA se maandblad, Die Hervormer, geskryf. Daarin het hy te velde getrek teen die twee "medeteoloë" by die Christelike Instituut. Hulle sou, onder andere, die kommunisme ondersteun, voorstanders van sabotasie wees, 'n rewolusie beplan en boonop skynheilig, geveinsd, leuenagtig, gewetenloos en lafhartig wees. Daar was geen twyfel oor die feit dat hy na Geyser en Naudé verwys het nie. Laasgenoemdes het Pont gedagvaar vir laster. Die verhoor het 'n aanvang geneem op 15 Februarie 1967. Aan die einde daarvan ken die hof hulle skade van R20,000 elk toe en gelas Pont om hul koste van omtrent R150,000 te betaal.

Tydens sy leeftyd het Albert Geyser 'n duur prys betaal vir sy teenkanting van apartheid. Sy oorlewende seun vertel hoeveel pyn sy pa en broer gevoel het toe sy pa se studente die saak van kettery teen hom aanhangig gemaak het. So ook die beledigings wat Adriaan Pont in sy rigting geslinger het.

Die skrywers Labuschagne en Van Aarde et al. bevestig hoe Geyser preekbeurte in sy kerk ontsê is. Sy telefoon is afgeluister en sy pos oopgemaak. Hy het ternouernood aan 'n moordaanslag ontkom toe daar gepeuter is met die remme van sy motor. Geyser is deur sy eie broer (ook 'n predikant) in 'n kerkvergadering "'n duiwel in die gestalte van 'n engel van die lig" genoem. Sy vrou is deur al die ellende verskeie kere in 'n inrigting opgeneem. Sy kinders is so in Afrikaanse skole afgeknou dat hulle in Engelse skole geplaas moes word. Daar was selfs 'n bomaanslag op die kantore van die Christelike Instituut, wat op die ou end ook verban is as 'n kommunisties-besmette organisasie.

Vir ’n aantal jare het die vriendskap tussen Naudé en Geyser voortgeduur ten spyte daarvan dat Naude die Christelike Instituut vir sy eie politieke doelstellings gebruik het. Maar toe Naudé en Desmond Tutu begin agiteer vir sanksies teen Suid-Afrika, het hy Geyser van hom en die Christelike Instituut laat vervreem.

Geyser het afgetree by Wits in 1983. Drie jaar later is hy oorlede.

In 2014 het sy alma mater, die Fakulteit van Teologie by die Universiteit van Pretoria, die eerste A.S. Geyser Gedenklesing aangebied. Te midde van die anti-standbeeld manie wat in Suid-Afrika geheers het, skryf Prince Mashele op 1 Mei 2015 in die Sowetan dat 'n standbeeld vir Albert Geyser opgerig moet word.




</doc>
<doc id="113353" url="https://af.wikipedia.org/wiki?curid=113353" title="Blouvin-knorhaan">
Blouvin-knorhaan

Die Blouvin-knorhaan ("Chelidonichthys kumu") is 'n vis wat voorkom in die westelike Stille Oseaan, die Indiese Oseaan en aan die kus van suidelike Afrika tussen Kaapstad en Maputo. In Engels staan die vis bekend as die "Bluefin gurnard".

Die vis word tot 60cm lank. Die lyf is bruinerig tot rooi aan die bokant en ligbleek aan die onderkant. Die pektorale vinne is kleurvol; dit is donker blougroen met 'n blou rant. Daar is ook 'n swartkol en blou-wit kolletjies op die basis van die pektorale vin. Die visse leef in rotsagtige kusareas en aflandige riwwe in water wat 1 tot 200m diep is. Die vis is 'n alleenloper en lê en wag op die bodem om skaaldiere te vang.





</doc>
<doc id="113355" url="https://af.wikipedia.org/wiki?curid=113355" title="Duits as vreemde taal">
Duits as vreemde taal

Hierdie artikel bekyk Duits as vreemde taal oor die wêreld heen. In die besonder word gefokus op die Duits wat by geregistreerde instansies en staatsinstellings aangebied word.

Tans is Engels orals in die Duitstalige lande teenwoordig, maar Duits het nie daarom onbelangriker geword nie. Inteendeel, Duits het oor die afgelope jare belangriker geword in baie wêrelddele. Die aantal mense wat Duits aanleer het groter geword, moontlik weens die beeld van die Duitstalige lande. Mense leer veral Duits danksy die politiese stabiliteit en ekonomiese mag van die DACH-lande Duitsland, Oostenryk en Switserland. Hulle wil by Duitse maatskappye werk of in een van die drie lande studeer. Dikwels word Duits nie om sy "romantieke" literêre waarde – soos Goethe – geleer nie. Omstreeks 1900 is Duits toenemend aangeleer weens die Duitse Keiserryk se mag en die sukses van Duitse wetenskaplikes wat baie Nobelpryse ingepalm en tegnologiese wondere tot stand gebring het. Duits het in wese net so belangrik soos Engels en Frans geword.

Engels is die Westerse taal wat tans die meeste ter wêreld wydverspreid voorkom en die Duitssprekendes sal nie skroom om Engels te gebruik nie. Baie wetenskaplike werke wat oorspronklik in Duits geskrywe is, is nog nie in Engels vertaal nie. Dit skep probleme. As die wetenskaplikes ook nie hul werk in Engels skryf nie, word hulle en hul goeie werk nie in die buitewêreld raakgesien nie.

Taalnavorsers soos Ammon vind dit "fataal" wanneer Duitse politici in die buiteland net Engels praat, veral in lande met belangrike Duitse minderhede soos Brasilië en die VSA. Die politici sal daar tweetalig optree, in Duits en Engels. Dit sou nutteloos wees om Duits aan te leer indien die Duitse politikus, diplomaat of afgevaardigde slegs in Engels praat. Dit werk egter net so teenproduktief wanneer Duitse taalaanleerders in Engels deur Duitssprekendes beantwoord word.

In die jaar 2015 het daar wêreldwyd omtrent 15,46 miljoen mense Duits as vreemdetaal aan verskeie instansies geleer.

Kameroen het drie regerings agtereenvolgens gehad wat elkeen sy afsonderlike taalbeleid afgedwing het. Aanvanklik word Kameroeners na Europa self gestuur om daar as tolke opgelei te word vir die handel. Later het Engelse Baptiste in plekke soos Victoria Engels as onderrigmedium aangebied, aangesien die kinders van vrygestelde slawe uit die Amerikas, Sierra Leone en Fernando Po reeds 'n Pidginengels gepraat het. Omrede die Baptiste juis sendingwerk gedoen het, was hulle ook gretig om die volkstale te leer ken.

Op 12 Julie 1884 word "Kamerun" amptelik die protektoraat van Duitsland. Die Baptiste het teen daardie tyd reeds 24 sendingstasies gestig wat die volkstaal gebruik het, asook vyf bykomende Engelsmediumskole. Die Engelse Baptiste het nou verslag gedoen aan die Duitssprekende Basel-sendinggenootskappe. Die nuwe sendelinge het twee volkstale (Douala en Mungaka) vanuit Suid- en Wes-Kamerun gebruik om sendingwerk mee te doen. Die Amerikaanse Presbiteriane is toegelaat om in Engels en ander volkstale pleks van Duits as onderrigtaal mee voort te sit. Vir 'n tyd lank is Pidginengels toegelaat om as taal in die handel en weermag gebruik te word. Maar in 1907 besluit Goewerneur Seitz alle onderrig moet voortaan slegs in Duits geskied. Hy was wel bereid om die volkstaal toe te laat, maar het dit probeer ontmoedig: die leerlinge sou tog hul hoërskoolloopbane in Duitsland moes voortsit, want in daardie jare is slegs laerskole, handelskole en seminaarskole in Kamerun aangebied.

Kameroen het 'n groot verskeidenheid tale, in so 'n mate dat nie een van die volkstale algemeen in al die landstreke gepraat word nie (wat anders is as Swahili in Oos-Afrika, wat tydens kolonisering maklik as lingua franca gebruik kon word). Teen 1910 was die vrees daar dat die een volkstaal die ander sal begin oorheers, wat die een volk meer oorheersend sal maak as ander, wat konflik tot gevolg sou hê. Daarom het die Duitse owerheid op 10 April 1910 aangekondig dat slegs die Duitse taal saam met die onmiddellike volkstaal in die gebied gebruik mag word. Dit was veral gedoen om Douala in te perk wat wydverspreid in die onderrigtaal gebruik is; anders sou die voortgesette neiging meer mag en prestige aan die Doualavolk gegee het. Die daaropvolgende regerings het almal dieselfde gedoen.

In 1914 breek die Eerste Wêreldoorlog uit en die skole word vir twee jaar lank gesluit. Na afloop van die oorlog palm Frankryk vier-vyfdes van "Kamerun" in en regeer uit Parys oor die kolonie. Die Britte het die ander vyfde beheer. Sedert 1921 was Frans die enigste onderrigmedium wat toegelaat is in die Franssprekende Kameroen. Die onderwysers is verbied om die volkstale of Pidginengels te besig. Die hoërskoolloopbane is nou in Frankryk voortgesit. Voor die onafhanklikheid van Kameroen in 1960 was die handboeke op die Kameroense skoolbank presies dieselfde as dié in Frankryk. In die Engelssprekende deel het Brittanje dieselfde beleid soos in Nigerië gehandhaaf: die eerste vier skooljare in die volkstaal, die res van die skoolloopbaan in Engels.

Nietemin het die belangstelling in Duits sedert die jaar 2000 voortdurend bly styg. Teen 2015 het die aantal leerlinge wat Duits studeer, vergeleke met 2010 (en in ooreenstemming met die demografiese ontwikkeling), met 10% gestyg na ongeveer 230 000. Daar is altesaam 2 133 skole wat Duits aanbied. Duits moet egter ook meeding met ander tale soos Sjinees, Spaans, Arabies en Italiaans, maar het gestabiliseer en daarop uitgebou. Dit is hoofsaaklik die gevolge van die meer vrye teuels wat die skole gegee is. Voorheen kry mense die ampstale Engels en Frans as onderrigtale, met Spaans en Duits wat elk tradisioneel in die kurrikulum as die eerste nie-nasionale vreemde taal aangebied is. Maar nou is ook Italiaans, Arabies en Sjinees by die leerplan opgeneem. In party skole is ook as 'n proeflopie verskeie Kameroentale opgeneem. Duits is neffens Spaans in die Franstalige skoolstelsel, naas Engels, die eerste vreemde taal wat onderrig word wat nie die amptelike landstaal is nie. Duitse universiteite het ook heelwat voornemende studente uit Kameroen met sukses gewerf. Teen die Europese Wintersemester 2012/2013 het altesaam 5 833 Kameroense studente by die universiteite ingeskryf; ongeveer soveel as die aantal studente uit die buurland van Duitsland, Frankryk.

In 2008 en 2009 word 'n nuwe onderwysopleidingsentrum in Maroua geopen. Daar kry in die vak Duits in die reël 30 studente per jaar wat die vak studeer: 20 op die voorgraads- en 10 op die meestersgraadvlak. Intussen is daar ook ongeveer 300 voornemende onderwysers wat die vak Duits neem. Ongeveer 120 studeer Duits vanaf die eerste- tot derdejaar wat in die jaar 2012 begin het.

Die aantal leerlinge en studente sien soos volg daaruit:

Tydens die Portugese bewind was Duits 'n keusevak in die handjievol hoërskole wat uitgesit was vir die Portugese en diegene wat hul tot die Portugese kultuur assimileer het. Sedert 1975 se onafhanklikheid was daar vir drie dekades geen sprake van Duits in die Mosambiekse klaskamer nie. Weens die besondere band tussen die Volksrepubliek Mosambiek en die DDR, is Duits vir 'n tydjie lank (omstreeks 1978 tot 1981) opsioneel aangebied aan die Univeriteit Eduardo Mondlane in Maputo (vir diegene wat moderne vreemdetale studeer ("letras modernas").

In 2003 rig Mosambiekers wat teen die einde van die 1980's uit die DDR na Mosambiek teruggekeer het, die Ambassade vir die Duitse Bondsrepubliek in Maputo op. Die Deutschen Entwicklungsdienst (DED) was weer betrokke by die "Deutsch-Mosambikanischen Freundschaftsvereines" ("Associação de Amizade Moçambique-Alemanha"/AAMA). Later, in 2017, groei "Centro Cultural Moçambicano-Alemão" (CCMA) Goethe-Zentrum uit verskeie organisasies. In 2005 was daar 130, in 2010 geen en in 2015 500 volwassenes wat Duits in Mosambiek geleer het.

Hoewel Duits in 2017 steeds nie deel van die nasionale skoolleerplan uitmaak nie, is daar tog 'n groeiende belangstelling by beroep-, handel- en buitelandse skole, soos "Instituto Comercial de Maputo", "Instituto Industrial e Comercial da Beira", "American International School of Mozambique" en "Skandinaviska Skolan i Maputo".

Die aantal leerlinge en studente sien soos volg daaruit:

Duitsonderrig het sedert 1830 'n amptelike skoolvak in Suid-Afrika geword; na enkele onderbrekings word eksamens vir Duits vanaf 1860 afgelê. In 1918 word leerstoele by die Universiteit van Stellenbosch en die Universiteit van Kaapstad ingerig. In die aanvang van die 1960's word aan alle blanke universiteite Duits aangebied en tot die 1970's ook aan vier nieblanke universiteite. By elke groot Afrikaanssprekende blanke skool is "Duits Derde Taal" aangebied, terwyl Engelse skole se derdetaal meestal Latyn en sporadies Frans was. Tot aan die begin van die 1970's was die universiteitstoelatingsvakke hetsy Wiskunde of 'n derdetaal wat in matriek (Senior Sertifikaat) afgelê moes word. Nederlands kon hier nie as derdetaal tel nie, omdat die Wet tot 1983 Afrikaans sinoniem met Nederlands beskou het (lees Erkenning van Afrikaans). By die destydse Potchefstroomse Universiteit vir Christelike Hoër Onderwys is 'n student wat byvoorbeeld Afrikaans wou neem selfs in die 1980's nog aangeraai om Latyn of Duits te ken (ten opsigte van die Afrikaanse grammatika), terwyl 'n voornemende doktorsgraadstudent in hetsy die Afrikaanse letterkundige of grammatikarigting Frans of Duits moes ken:

Teologiese studente en alle nagraadse studente in die natuurwetenskappe aan dieselfde universiteit was verplig om minstens 'n leeskennis van Duits te verwerf. Gedurende die honneursjaar van die vakrigting Duits aan dieselfde universiteit het die leerplan onder meer bestaan uit ouer Germaanse tale soos Middelhoogduits, Oudhoogduits of Goties, waarvan Middelhoogduits verpligtend was. In teenstelling met die Afrikaanse meestersgraad het die student die keuse gehad om nie 'n verhandeling te skryf nie, maar in sy plek wel drie kursusse te voltooi wat afsonderlik skriftelik geëksamineer is. Verder was die algehele boodskap: 

Sedert die laat-1970's (veral na afloop van die Soweto-opstande), word die derdetaalvereistes toenemend afgeskaf (met die uitsondering van Latyn, wat tot November 1994 kragtens die wet verpligtend was vir regstudente, ongeag die universiteite se outonomie), wat die teruggang van Duits bewerkstellig. Ander sien weer die groot agteruitgang in die jare 1989 tot 1992, toe onderwyshulpbronne meer onder alle skole verdeel moes word en Duits as taalvak weens rasionalisering geskrap moes word. Die Duitse onderwysers en dosente is sodoende drasties verminder.
Teen 1994 word die Europese tale oorwegend as "elitisties" beskou, met die uitsondering van die oudkoloniale tale soos Frans, Portugees en Engels wat skielik as "Afrikatale" beskou word.
Teen 2007 was daar meer as 10 000 skoolleerlinge landwyd wat die taal in 89 skole kon leer; asook die drie internasionale Duitse skole in Kaapstad, Johannesburg en Pretoria. Die onderwysvlak wissel wel: Ogwini High School (in die Durbanse Township Umlazi) is byvoorbeeld die eerste townshiphoërskool in Suid-Afrika wat tot B1-vlak volgens die Europese verwysingskader aanbied, terwyl die Wartburg-Kirchdorf-Schule in KwaZulu-Natal vir sy Duitse moedertaalsprekers C1 aanbied. Teen 2008 was daar 8 406 skoliere wat Duits as vreemde taal geleer het (vanaf Graad 1 tot Graad 12).
Teen 2012 was daar reeds 13 universiteite in Suid-Afrika oor wat Duits aangebied het, waarvan drie egter reeds hul programme verminder het. Die Universiteit van Limpopo sluit sy Duitse Departement in 2007, die Universiteit van Johannesburg sluit sy Departement in 2012 (of, soos gestel word: "Obwohl die Deutschabteilung nicht offiziell geschlossen wird, werden neue Studierende im Fach Deutsch nicht zugelassen."), terwyl Unisa (wat in 2004 die tweede grootste Germanistiekafdeling gehad het naas Stellenbosch, maar teen 2012 slegs eerstejaarsmodules aanbied) syne sluit in 2016. Die leerstoel "Germanistiek" word uit die voormalige agt slegs by twee universiteite nog aangebied: die Universiteit van Stellenbosch en die Universiteit van die Witwatersrand. Die Universiteit van Kaapstad het reeds sedert 2010 nog Duits in die eerste- en tweedejaar aangebied en kan daarom nie meer as hoofvak gekies word nie. Tog het die honneursjaar behoue gebly.

Hier volg enkele tabelle volgens studentetal aan universiteite.

Die Universiteit van Stellenbosch toon in bogenoemde tabel 'n bestendige groei.
Die Universiteit van Pretoria bly ook bestendig.
Sedert 2003 is nie een enkele MA-verhandeling in Duits aan die Universiteit van die Vrystaat geskryf nie. Die teruggang kan deels toegeskryf word aan die 14 Vrystaatse skole in die jaar 2000 wat Duits aangebied het, wat verminder het tot die enkele 4 skole in die jaar 2014. By die Universiteit van die Vrystaat was die Duitse afdeling die kleinste van die Departement Afrikaans, Nederlands, Duits en Frans in die jaar 2014. Daar is wel sedert 2013 moeite gedoen om buitelandse navorsers te lok, met werkswinkels en ander akademiese “kruisbestuiwing” wat plaasgevind het.

Naas die universiteite en rasionalisering wat Duits in Suid-Afrika in die gesig gestaar het, of steeds in die gesig staar, is daar ook ander probleme:

Die onderwysers het egter self nie oor baie bronne beskik nie: inligting was moeilik om te bekom en die onderwysers self was van die wêreld afgesonder. Daar was geen internet nie, die onderwysers het dikwels ver van die hoofstede gebly, daar was meestal een Duitse onderwyser per skool, die vakkolleges was nie so maklik bereikbaar nie (en probleme moes dikwels self opgelos word), resente Duitse handboeke was moeilik bekombaar, en Duitse koerante en tydskrifte het so te sê glad nie bestaan nie. Waar die Duitse onderwysers wel bymekaar kon kom, was die hooftema gewoonlik die matriekeksamen. Daar was geen tyd om die ontwikkeling van die didaktiek en landkunde en/of die Duitse taal te bespreek nie. Beurse om oorsee te gaan leer was vir die gewone onderwyser eenvoudig onbekend. Uitruilstudenteprogramme was daar ook nie.

Die onderwyser en leerling kon dus nie moderne en gesproke Duits leer nie. Onsamehangende en dikwels niksseggende (maar grammatikaal-korrekte) uitdrukkings moes geleer word soos:


Verder was spreekwoorde en uitdrukkings seer geliefd.

F.D. Du Plooy lig reeds by sy intreerede in 1976 getiteld "Het die onderrig van Duits in ons skole die breë weg betree?" die volgende probleme by Afrikaanse skole uit:


Tönsing bou verder aan sy kollega se sienings uit.

"Die eise wat aan die leerlinge gestel word, is dikwels so minimaal dat ons eerder van ondervoeding as van opvoeding moet praat, en die begaafder leerling keer sy rug beledig en vol veragting op die vak, terwyl die luiaard en die onbegaafde, om minder prysenswaardige oorwegings, die vak dalk nog mag kies."

Teen die 1980's was die nuwer metode ingevoer om meer kommunikatief-pragmaties te wees; maar die aantal leerdergetalle word toe reeds al hoe minder (want baie universiteite stel Duits nie meer as vereiste nie). Soos die onderriggehalte verbeter het, word die staatsgeld egter minder gemaak. Teen die tyd toe die post-Apartheidregering se nuwe kurrikulum Duits weer toegelaat het, en eksamens moontlik gemaak het, was dit reeds te laat. 'n Verdere spyker in die doodskis was die post-1994 Suid-Afrikaanse onderwysstelsel wat weer teruggekeer het op die oordosis donkiewerk van huiswerk en opstelleskryf, wat glad nie kommunikatief-pragmaties is nie. Die Staat het hom ook nie sommer deur die Europese verwysingskader laat voorskryf nie. In die praktyk sou die Suid-Afrikaanse leerder hoogstens met die matrieksertifikaat Vlak-A1 in Duits kon bereik.


maar ook hiperkorreksie, soos die "um zu" ("om te") doelbewus te vermy deur die Engelse patroon na te aap wat slegs van "to" gebruikmaak, soos byvoorbeeld te sien by:


Diegene met Engels (L1) – Afrikaans (L2) – Duits (L3), put wel voordeel uit hul Germaanse taal, maar sukkel weer met die sinsbou. Dit blyk ook dat die Engelssprekendes selde of geensins van hul Afrikaanse kennis gebruik maak nie. Hulle ervaar dan ook nie die vreemdheidseffek of hiperkorreksie soos die Afrikaanssprekendes dit sal ervaar nie.

'n Soortgelyke probleem ontstaan ook onder diegene met Zoeloe (L1) – Engels (L2) – Afrikaans (L3) – Duits (L4). Al het die Zoeloesprekendes dikwels Afrikaans geleer, gebruik hulle steeds Engels as kruk. Dit word veral weerspieël in die sinsbou wat 'n duidelike Engelse patroon het (Engels is dikwels die hoërskoolonderrigstaal van die Zoeloesprekendes):


Nog 'n uitsonderlike probleem onder baie van die Zoeloesprekendes is die woordkeuse wat eerstens toon dat die Duitse woordeskat vir hulle onbekend is, en tweedens die keuse wat gemaak word so naby moontlik aan die Engelse woordeskat moet lyk:

Hier volg die aantal leerlinge en studente van die Duitse taal in Suid-Afrika:
Hier volg die aantal leerlinge wat Duits leer aan enkele Wes-Kaapse skole (2016):
In Europa is die aantal Duitslerendes altesaam 9 395 401 mense in 2015. Dit is sowat 60,79% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 8 036 768, wat op 'n groeikoers toon van 16,91%+

In die skooljare 2015-2017 is Spaans en Duits op skool die geliefdste derdetaal naas Deens en Engels (laasgenoemde twee is dikwels pligvakke). Duits het egter veld teen Spaans begin verloor, en in die skooljaar 2012-2013 het die aantal leerlinge wat Spaans leer die Duitsleerlinge uiteindelik verbygesteek.

Hierdie volgehoue tendens duur die afgelope jare steeds voort. In die skooljaar 2016-2017 leer 4 200 leerlinge Spaans, en 3 837 Duits. Die skooldogters is meer geneig om Spaans te leer: daar was jaarliks vanaf 2015 tot 2017 omtrent 2 500 ingeskrewe dogters in die Spaanse klas; maar wel 1 900 in die Duitse klas. Duits is gewilder onder die seuns in dieselfde skooljare (2015-2017): omtrent 1 900 leer Duits, meer as 1 600 leer Spaans.

In die Midde-Ooste is die aantal Duitslerendes in 2015 altesaam 310 904 mense. Dit beslaan sowat 2,01% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 wel 212 570, wat op 'n groeikoers toon van 46,26%+ die afgelope 5 jaar.

In die Gemenebes van Onafhanklike State is die aantal Duitslerendes altesaam 13 098 174 mense in 2015. Dit is sowat 20,05% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 4 332 582, wat op 'n afname toon van -28,49%.

In die Oos-, Suidoos- en dele van Suid-Asië is die aantal Duitslerendes altesaam 793 531 mense in 2015. Dit is sowat 5,13% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 585 831, wat op 'n groeikoers toon van 35,45%+.

Soos in die geval van Nederland is daar geen wet in die Grondwet van Japan wat die Japannese taal afdwing of beskerm nie. Japannees is, weens sy groot Japanneessprekende bevolking, die de facto taal van Japan.

Terwyl die Japannese tydens die Meiji-era (1868–1912) ywerig aan Engels, Duits, Frans en Russies geleer het om soveel kennis moontlik uit die Weste so vinnig as moontlik op te neem, is veral groot ophef van Engels as dié vreemde taal gemaak (met Frans en Duits as keuses). In die jare net voor en tydens die Tweede Wêreldoorlog is Engels toenemend as die taal van die vyand beskou, sodat meer aandag aan Sjinees en Maleisies bestee en toenemend by die middelbare skoolleerplan ingevoer is; na afloop van die oorlog is daar veral op Engels op skool gekonsentreer, terwyl die ander Westerse tale ondertussen na die universiteitsvlak geskuif is. Maar later het Frans en Duits as voormalige pligvakke op universiteit eenvoudig keusevakke geword, veral na die jaar 2000, toe opnuut die belang van Engels as internasionale kommunikasiemiddel benadruk is.

Op die universiteit in die jaar 2009–2010 bied uit die 747 Japannese universiteite omtrent 715 Engels aan, 610 Sjinees, 531 Frans, 528 Duits en 429 Koreaans. Die standvastigheid van Frans en Duits kan moontlik toegeskryf word aan die assosiasie met die moderniteitsperiode in die Japannese geskiedenis. Die openbare uitsaaier Nippon Hoso Kyokai het wel ook taalklasse elke week aangebied in Engels, Sjinees, Frans, Italiaans, Koreaans, Duits, Spaans, Russies en Arabies wat verdere belangstelling kon geprikkel het. Hier het Koreaans veral skoonskip gemaak deur sy sepies en die 2002 Wêreldbeker (in 1994 is slegs 80 000 lestekste verkoop, teenoor 2005 se 220 000).

In 1988 het die toenmalige Eersteminister Takeshita steun aan Frans en Duits verleen vir die onderwyseruitruilstudente (Japan Exchange and Teaching Program), hoofsaaklik om Japan se spektrum verder as die Verenigde State te verbreed en die Europese mark te benader. In die praktyk was daar weinig Japannese skole wat hierdie tale aangebied het. Dit het dan ook dikwels so uitgedraai dat die Franse en Duitse student op die lange duur Engels in 'n Japannese skool aangebied het. Dikwels is die uitruilstudente van die JET-Program uit die Engelssprekende lande ook eentalig Engels (en power wat Japannees betref), sodat herhaaldelik die stereotipe van "Engelssprekende buitelander" aan die lewe gehou word. Dit is wat betref die staatsdiens.

Met die gebrek aan die nodige taalbeleid het 'n ware privaattaalskoolsakesektor ontstaan waar die Japannese die tale kan studeer wat hulle nie op skool kon leer nie. In die 1980's was Engels, Frans en Duits (in daardie volgorde) die mees gesogte vreemdetale. Later het die opkoms van die Asiatiese mark in die vroeë 1990's die Asiatiese tale soos Sjinees en Thai en Indonesies weer veel aantrekliker gemaak. Maar die tersiêre onderwys het egter ook minder klem begin plaas op die aanleer van 'n tweede vreemde taal. By die universiteitstoelatingseksamen van 2009 het slegs 106 voornemende studente 'n vraestel oor die Duitse taal geskryf, teenoor Frans se 149, Koreaans 136 en Sjinees se 409 studente. Die res (99,84%) het almal 'n vraestel oor die Engelse taal afgelê.

Teen 1999 bly die aandag steeds gespits op Engels, hoewel die sakesektor toenemend begin insien het dat ander vreemdetale broodnodig is. Engels word nie meer as 'n kuns beskou nie: Spaans, Frans, Duits, Italiaans, Russies en Sjinees (sowel Mandaryns as Kantonees) of Indonesies word as 'n bate beskou.

Na afloop van die 2008 Wêreldwye Ekonomiese Insinking het ook die taalmark afgeneem. Op daardie stadium was Sjinees, Koreaans, Frans en Duits (in daardie volgorde) die gesogte tale.

Hier volg die aantal leerlinge en studente van die Duitse taal in Japan:

In Australasië is die aantal Duitslerendes altesaam 120 700 mense in 2015. Dit is sowat 0,78% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 wel 125 021, wat op 'n daling toon van -3,46%

In Noord-Amerika is die aantal Duitslerendes altesaam 535 415 mense in 2015. Dit is sowat 3,46% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 wel 534 799, wat op 'n skrale groeikoers toon van 0,12%%+

In die Midde-Ooste is die aantal Duitslerendes in 2015 altesaam 352 009 mense. Dit beslaan sowat 2,28% van die totale aantal Duitslerendes wêreldwyd. Vergeleke hiermee was die aantal Duitslerendes in 2010 wel 251 590, wat op 'n groeikoers toon van 39,91%+ die afgelope 5 jaar.


</doc>
<doc id="113358" url="https://af.wikipedia.org/wiki?curid=113358" title="Johanna Postma">
Johanna Postma

Johanna Wilhelmina Postma (gebore Van Biljon, 27 Mei 1854 – Kaapstad, 12 Julie 1901) was die laaste van ds. Dirk Postma se vyf vroue en die moeder van die laaste ses van sy 20 kinders. Van hul ses kinders het vyf volwassenheid bereik: Al vier die dogters het met 'n predikant getrou en die seun het self predikant geword, nes sy vader en vier van sy halfbroers.

Johanna Wilhelmina van Biljon se ouers was Willem Johannes van Biljon (gebore 1825, Cradock) en Gerbrechta Sophia Smit. Sy is op 20 Desember 1869 met ds. Postma getroud. Hy was 51 en sy 15. Dit was twee maande en 17 dae ná die afsterwe van sy vierde vrou, Susanna Lasea Kruger. Hul eerste kind, Brechtje, is op 26 Maart 1871 gebore. Sy het die eggenote van ds. J.A. (Koos) van Rooy geword. Helenius het net twee jaar en twee weke oud geword. Die derde kind en enigste seun uit dié huwelik wat volwassenheid bereik het, Willem, was ook ’n Gereformeerde predikant soos sy vader en halfbroers Petrus, Martinus, Dirk en Stephanus. Ná Willem, wat bekend geword het as die skrywer Dr. O'Kulis, volg Laurika in 1875, prof. J.A. du Plessis se eerste vrou, en daarna Aletta in 1876, prof. Du Plessis se tweede vrou. Laastens kom Maria aan die beurt, vier jaar en sewe maande ná Aletta. Sy was getroud met Totius. 'n Kleinkind van Johanna Postma, Laurika (’n dogter van ds. Willem Postma), het roem verwerf as beeldhouer, terwyl haar suster Aletta die lewe geskenk het aan Wicus, later ’n professor aan die PUK. 

Nadat Johanna Postma op 36-jarige ouderdom weduwee geword het, moes sy in die onderhoud van haar vyf kinders voorsien deur studente van die Teologiese Skool Burgersdorp as loseerders in te neem. Tydens die Tweede Vryheidsoorlog was sy in Pretoria dikwels by pres. Paul Kruger aan huis. Sy is in 1901 in Kaapstad oorlede ná ’n smartlike lyding (moontlik weens kanker).



</doc>
<doc id="113362" url="https://af.wikipedia.org/wiki?curid=113362" title="Bamboesgordyn">
Bamboesgordyn

Die bamboesgordyn is 'n kleurvolle uitdrukking wat verwys na die politieke afbakening tussen China en ander magtige lande, veral in die tyd toe Mao Zedong die leier was. Mense in China en ander Asiatiese kommunistiese lande is as "agter die bamboesgordyn" beskryf. Die term is afgelei van die ystergordyn, wat Europa simbolies, ideologies en fisiek in twee verskillende gebiede verdeel het

Tydens China se Kulturele Rewolusie het owerhede dele van die bamboesgordyn afgesper, en kon mense nie die grense sonder toestemming van die Chinese regering oorsteek nie. Voornemende vlugtelinge wat probeer het om na kapitalistiese lande te vlug, is sodoende verhinder en ongewensde invloede is uitgehou. Tydelike verslapping van die maatreëls het tot verskeie golwe van vlugtelinge na die destydse Britse kroonkolonie van Hongkong gelei.

Betrekkinge tussen China en die Verenigde State van Amerika het teen die einde van die Koue Oorlog begin verbeter. Daarna het die term grootliks in onbruik verval, en word dit vandag selde gebruik.



</doc>
<doc id="113363" url="https://af.wikipedia.org/wiki?curid=113363" title="Mona Baker">
Mona Baker

Mona Baker, Arabies: منی بیکر , (gebore 20 September 1953 in Kaïro) is 'n Brits-Egiptiese professor in vertaalstudies en die direkteur van die Sentrum vir Vertaling en Interkulturele Studies by die Universiteit van Manchester in Engeland.

Baker het aan die Amerikaanse Universiteit in Kaïro gestudeer, waar sy ’n BA in Engels en Vergelykende Literatuurstudie verwerf het. Daarna het sy toegepaste taalkunde aan die Universiteit van Birmingham gestudeer en haar MA verwerf. In 1995 het sy na die Universiteit van Manchester se Instituut van Wetenskap en Tegnologie gegaan, waar sy in 1997 ’n professor geword het. Sy is tans professor van Vertaalstudies.

Sy is die stigter van St. Jerome Publishing, waar sy redaksionele direkteur was tot 2014, toe Routledge die St. Jerome-katalogus oorgeneem het. Sy het ook die internasionale vaktydskrif"The Translator" gestig.

Sedert 2009 is sy ’n erelid van IAPTI. In die raamwerk van hierdie vereniging het sy ’n praatjie gelewer oor etiek in die vertaal-/tolkingsleerplan  Sy is ook mede-visepresident van die Internasionale Vereniging van Vertaal- en Interkulturele Studies.

As ’n navorser stel sy belang in vertaling en konflik, die rol van etiek in navorsing en opleiding in Vertaalstudies, die toepassing van verhaalteorie op vertaling en vertolking, aktivistiese gemeenskappe in vertaling en korpus-gebaseerde vertaalstudies; sy het baie werke op hierdie gebiede gepubliseer. Sy was ook die redakteur van etlike naslaanwerke.

Mona Baker lewer kommentaar op die Middel-Oosterse konflik en doen navorsing in vertaling en interkulturele studies. Haar webwerf het ook afdelings oor die boikot op Israeliese akademiese instellings, Israel en Palestynse universiteite, algemene menings oor die Midde-Ooste en moedig ’n boikot teen Israeliese produkte en dienste aan.

Baker het die ope brief in 2002 om Israeliese instellings te boikot, onderteken.

Sy is skerp gekritiseer en het groot opspraak verwek toe sy twee Israeliese akademici, doktor Miriam Shlesinger van die Bar-Ilan-universiteit en professor Gideon Toury van die Universiteit van Tel Aviv, Israel, uit die redaksie van haar vaktydskrifte "Translator" en "Translation Studies Abstracts" verwyder het weens hulle verbintenis met Israeliese instellings.

Baker het gesê dat die vertolking van die boikot haar eie was en dat sy nie noodwendig verwag dat ander ondertekenaars in ’n soortgelyke posisie op dieselfde manier moet optree nie. Prof. Baker, van Egiptiese afkoms, het gesê sy was verbaas oor die opskudding oor twee "klein" vaktydskrifte. ’n Woordvoerder van die universiteit het gesê: "Dit het niks met UMIST te doen nie. Die boikotdokumentasie stel dit duidelik dat Mona Baker dit as ’n individu onderteken."

Later het Baker aangekondig dat "Translator" nie meer enige navorsing deur Israeliese geleerdes sal publiseer nie en sal weier om boeke en vaktydskrifte aan Israeliese biblioteke te verkoop.

In ’n e-pos wat op 8 Junie 2002 aan professor Toury gestuur is, het Baker hom gevra om te bedank en hom gewaarsku dat sy hom sou "ontaanstel" as hy weier. Baker het haar optrede geregverdig deur te sê: "Ek wil nie onder die huidige omstandighede ’n amptelike assosiasie met enige Israeli hê nie", hoewel sy ook gesê het haar besluit was "polities, nie persoonlik nie" nie en dat sy professor Toury en professor Shlesinger nog steeds as vriende beskou het.

Professor Toury het hierop gereageer:  "Ek sal dit waardeer as die aankondiging dit duidelik stel dat 'hy' (dit wil sê, ek) as ’n geleerde aangestel is en as ’n Israeli ontaangestel is." Toury het ook gesê: "Ek is beslis bekommerd, nie as gevolg van die boikot self nie, maar omdat dit al hoe groter kan word sodat mense dalk nie na konferensies of lesings genooi sal word nie, of dat publikasies nie op meriete beoordeel sal word nie, maar op grond van die plek waar die skrywer woon."

Dr Shlesinger het gereageer: "Ek dink nie dat [die Israeliese eerste minister] Ariel Sharon uit die Wesoewer gaan onttrek omdat Israeliese akademici geboikot word nie. Die idee is om my as ’n Israeli te boikot, maar ek dink nie dit bereik enigiets nie."

Baker se optrede is skerp gekritiseer deur professor Stephen Greenblatt van die Harvard-universiteit en die voorsitter van die Modern Language Association of America, wat die afdankings "afstootlik", "gevaarlik" en "moreel waardeloos" genoem het. Greenblatt het Baker se optrede beskryf as ’n "aanval op kulturele samewerking" wat "die wesenlike gees van vakkundige vryheid en die strewe na waarheid skend". Die Britse Eerste Minister Tony Blair het ook Baker se optrede gekritiseer en het gesê dat hy "alles sal doen wat nodig is" om die akademiese boikot van Israeliese geleerdes stop te sit.

In die Britse Laerhuis is 'n Early Day Motion (EDM 1590) wat Baker se optrede veroordeel het, aangeneem, wat gesê het:  "Die Parlement "verafsku diskriminasie teen akademici van enige nasionaliteit omdat dit nie in ooreenstemming is met die beginsel van akademiese vryheid nie, beskou sodanige diskriminasie as skreiende antisemitisme terwyl dit voorgee om bloot gekant te wees teen die Israeliese regeringsbeleid … en doen ’n beroep op UMIST om verskoning te vra vir hierdie laakbare daad en om professor Baker te ontslaan."

Judith Butler het voorgestel dat Baker "gebruik gemaak het van gevestigde antisemitiese stereotipes". Volgens Butler is dit om soos Baker te eis "dat alle Jode dieselfde beskouing van Israel het of voldoende verteenwoordig word deur Israel … is om Jode met Israel saam te smelt en sodoende 'n anti-semitiese vereenvoudiging van Joodsheid te veroorsaak". Volgens professor Jon Pike "is Mona Baker se beleid in werklikheid antisemitisme: sy wil nie kontak hê met enige individue wat geaffilieer is met die Israeliese instellings nie, en dié mense is hoofsaaklik Jode. En ons weet natuurlik dat Mona Baker dink dat hierdie optrede 'gepas is (en, wanneer sy daaroor gekritiseer word, kla sy bitterlik oor die Joodse pers)".

Die Nasionale Unie van Studente (NUS) het, buiten om die akademiese boikotte as ’n geheel te veroordeel, spesifiek Baker se afdanking van die twee Israeliese professore as "rassisties" veroordeel. Mandy Telford, die president van die NUS, het verklaar dat "die Nasionale Unie van Studente sterk standpunt inneem teen alle vorme van diskriminasie. Dit is 'n misbruik van die akademiese vryheid wat net 'n negatiewe impak op studente by Umist kan hê ... Ons sal nie die die inperking van [mense] se reg om te studeer as gevolg van waar hulle woon en waar hulle is, ondersteun nie." Daniel Rose, die sameroeper van NUS se antirassismeveldtog, het gesê: "Om mense uit te sluit op grond van hulle nasionaliteit, is gruwelik en niks minder as rassisme nie en moet universeel veroordeel word."

In 2002 het die Europese Vereniging vir Vertaalstudies die afdanking van Toury en Shlesinger, albei lede van die Vereniging, veroordeel omdat "hulle in hulle intellektuele werk nie verteenwoordigers van hulle land is nie, maar individue wat bekend is vir hulle navorsing, hulle begeerte om te vertaalstudies te ontwikkel en vertaling en interkulturele dialoog te bevorder".

Baker het ondersteuning uit 'n aantal bronne ontvang, insluitende die Moslem-vereniging van Brittanje en Manchesterse Palestynse Solidariteit-veldtog.

Baker het 'n uitvoerige reaksie aan haar kritici gelewer (waarvan 'n kort opsomming in die "London Review of Books" gepubliseer is). Baker het geskryf dat "die Joodse pers in Brittanje skaamteloos en uitsluitlik pro-Israel is" en het ondersteuning vir haar posisie van die Israeliese professor Ilan Pappe aangehaal. Sy het ook verwys na 'n brief aan die redakteur van Seymour Alexander, wat homself as 'n Britse Jood identifiseer, en Lawrence Davidson, 'n Amerikaanse Jood wat saam met haar die mede-outeur was van "Ter verdediging van die akademiese boikot". Sy het ook "die intense en hoogs verdraaide smeerveldtog teen my, hoofsaaklik onder leiding van die Joodse pers in die VK" gekritiseer.

Baker het ook gesê dat haar besluit om die twee Israeli's af te dank, "bedoel was as 'n klein simboliese gebaar, maar bloot weens die arrogansie van die Sioniste-drukgroep is dit nou in die openbaar. En dit bereik iets, glo ek, deurdat dit mense dwing om die kwessies werklik te konfronteer".

In 'n onderhoud met "The Daily Telegraph" het Baker gesê dat sy die slagoffer was van "'n groot intimidasiemasjien daar buite" wat kritiek teen Israel probeer stilmaak en dat "die Amerikaners die ergste oortreders is". Toe sy gevra is oor die ontslag, het sy haar kritici geantwoord deur te sê: "Ek gaan beslis nie geïntimideer word nie. Dit is my interpretasie van die boikotverklaring wat ek onderteken het en ek het probeer om dit duidelik te maak, maar dit lyk nie of dit duidelik is nie. Ek boikot nie eintlik Israeli's nie, ek boikot Israeliese instellings." In dieselfde onderhoud het Baker Israeliese beleid skerp gekritiseer, en gesê: "Israel het verder gegaan as net oorlogmisdade. Dit is verskriklik wat daar aangaan. Baie van ons wil graag daaroor praat as die een of ander soort volksmoord ("Holocaust") waarvoor die wêreld uiteindelik sal wakker word, veels te laat, natuurlik, soos met die vorige een."

By 'n konferensie wat in 2004 in Londen gehou is om die implementering van 'n boikot van Israeliese akademiese instellings te bespreek, het Baker gesê dat 'n boikot van Israel die voorkoms van diskriminasie en die risiko van verwatering as gevolg van individueel gekose uitsonderings moet voorkom en het voorgestel dat die akademiese boikot as 'n ekonomiese boikot aangebied moet word, wat impliseer dat alle akademici by Israeliese instellings geboikot moet word "om die instellings te ondermyn wat toelaat dat 'n veworpe staat funksioneer en lidmaatskap van die internasionale gemeenskap eis". Ter ondersteuning van die boikot het Baker gesê: "Ondersteuners van 'n ekonomiese boikot [teen toerisme na Israel] vra nie of die individuele hotelwerkers wat in Israel afgelê word, persoonlik vir of teen die besetting is nie."




</doc>
<doc id="113367" url="https://af.wikipedia.org/wiki?curid=113367" title="Tydperk van Westerse klassieke harmonie">
Tydperk van Westerse klassieke harmonie

In die geskiedenis van die Europese kunsmusiek, verwys die term "tydperk van Westerse klassieke harmonie" na die tydperk tussen die skepping en die ontbinding van die tonale stelsel. Hoewel daar geen presiese datums vir hierdie verskynsel is nie, het die meeste kenmerke van die tydperk van klassieke harmonie volgehou van die middel- tot laat-Baroktydperk, deur die klassieke en romantiese tydperke heen, of min of meer van 1650 tot 1900. Terwyl sekere heersende patrone en konvensies kenmerkend van die musiek van hierdie tydperk is, het die tydperk ook aansienlike stilistiese evolusie getoon. Sommige konvensies het gedurende hierdie tydperk ontwikkel wat selde op ander tye gebruik is gedurende wat nog steeds "klassieke harmonie" genoem kan word (byvoorbeeld, sonatevorm). Die datums 1650–1900 is dus noodwendig vae en arbitrêre grense wat afhanklik is van die konteks. Die belangrikste verenigende funksie deur hierdie tydperk behels 'n harmoniese taal waarop moderne musiekteoretici Romeinsesyferontleding kan toepas.

Musiek uit hierdie tydperk voldoen aan twee norme: ten eerste, dit vertoon funksionele tonale harmonie, wat harmoniese verhoudings impliseer soos 'n tonika, dominant, en predominant (sien Romeinsesyferontleding). Ten tweede, harmoniese beweging berus op, en is tot 'n mate as gevolg van, die interafhanklikheid van gelyktydige melodiese lyne, 'n stelsel wat bekend staan as kontrapunt. Musiek uit hierdie tydperk gehoorsaam tipies spesifieke kontrapuntale norme, soos die vermyding van parallelle vyfdes en oktawe.

'n Mens kan musiek met klassieke harmonie teenoor die vroeëre modale musiek en latere atonale musiek stel. Musiek uit die tydperk van Westerse klassieke harmonie kan ook gekontrasteer word met die twintigste eeu se gewilde style, soos rock en jazz; terwyl hierdie latere style baie elemente van die tonale woordeskat (soos majeur- en mineurakkoorde) inkorporeer. Die funksie van hierdie elemente is nie noodwendig gewortel in die klassieke modelle van kontrapunt en harmoniese funksie nie.

Die harmoniese taal van hierdie tydperk staan bekend as die "klassieke harmoniese tonaliteit," of soms die "tonale stelsel" (hoewel of tonaliteit die idioom van klassieke harmonie impliseer, 'n vraag is waaroor gedebatteer kan word). Klassieke harmonie verteenwoordig 'n vereniging van harmoniese funksie en kontrapunt. Met ander woorde, individuele melodiese lyne, wanneer dit saam geneem word, gee uitdrukking aan harmoniese eenheid en doelgeoriënteerde vordering word. In tonale musiek, funksioneer elke noot in die diatoniese toonleer volgens sy verhouding tot die tonika (die grondnoot van die toonleer). Terwyl diatoniek die grondslag van die tonale stelsel vorm, kan die stelsel aansienlike chromatiese verandering weerstaan sonder die verlies van sy tonale identiteit.

Deur die tydperk van klassieke harmonie bestaan sekere harmoniese patrone ongeag style, komponiste, streke, en tydvakke. Johann Sebastian Bach en Richard Strauss skryf byvoorbeeld albei passasies wat ontleed kan word volgens die progressie I-II-V-I, ondanks groot verskille in styl en konteks. Sulke harmoniese konvensies kan herlei word tot die bekende akkoordprogressies waarvolgens moderne teoretici tonale musiek ontleed.

Verskeie gewilde idiome van die twintigste eeu breek die gestandaardiseerde akkoordprogressies van die tydperk van klassieke harmonie af. Byvoorbeeld, in klassieke harmonie is dit onwaarskynlik dat 'n majeurdrieklank gebou op die vyfde trap van die toonleer (V) direk na 'n grondposisiedrieklank gebou op die vierde trap van die toonleer (IV) sal beweeg, maar die omgekeerde van hierdie progressie (IV–V) is redelik algemeen. In teenstelling daarmee is die V–IV-progressie heeltemal aanvaarbaar volgens baie ander standaarde; byvoorbeeld, hierdie oorgang is noodsaaklik vir die laaste reël van die "shuffle"-bluesprogressie  (V–IV–I–I), wat die standaardeinde vir die bluesprogressie geword het ten koste van die oorspronklike laaste reël (V–V–I–I) (Tanner & Gerow 1984, 37).

Koördinasie van die verskillende dele van 'n stuk musiek deur middel van 'n eksterne metrum is 'n diepgewortelde aspek van musiek met klassieke harmonie. Ritmies sluit musiek met klassieke harmonie oor die algemeen die volgende metriese strukture in (Winold 1975, hoofstuk 3):

Tydduurpatrone sluit tipies die volgende in Winold 1975, hoofstuk 3):
Patrone van toonhoogte en tydduur is van primêre belang in melodie in klassieke harmonie, terwyl toonkwaliteit van sekondêre belang is. Tydduur herhaal en is dikwels periodiek; toonhoogtes is oor die algemeen diatonies (Kliewer 1975, hoofstuk 4).




</doc>
<doc id="113370" url="https://af.wikipedia.org/wiki?curid=113370" title="Leah van Niekerk">
Leah van Niekerk

Leah van Niekerk (gebore Leani) is 'n Suid-Afrikaanse sangeres en aktrise. Van Niekerk is haar getroude van. Sy was te sien in "As jy sing" (2013) as juffrou Elise de Bruyn. Haar debuutalbum "Wonderwerk" het in 2015 verskyn.




</doc>
<doc id="113371" url="https://af.wikipedia.org/wiki?curid=113371" title="Fauvisme">
Fauvisme

Fauvisme is die styl van les Fauves (Frans vir "die wilde gediertes"), 'n los groep moderne kunstenaars in wie se werke skilderkunstige kwaliteite en sterk kleur bo die realistiese waardes van Impressionisme beklemtoon is. Fauvisme as styl het rondom 1900 begin en tot ná 1910 voortgeduur het, maar die beweging self het slegs oor 'n paar jaar, van 1904–1908, gestrek, en daar is slegs drie uitstallings gehou. Die leiers van die beweging was Henri Matisse en André Derain.

Benewens Matisse en Derain, het die beweging die volgende kunstenaars ingesluit: Albert Marquet, Charles Camoin, Louis Valtat, die Belgiese skilder Henri Evenepoel, Maurice Marinot, Karl Pärsimägi, Jean Puy, Maurice de Vlaminck, Henri Manguin, Raoul Dufy, Othon Friesz, Georges Rouault, Jean Metzinger, die Nederlandse skilder Kees van Dongen en Georges Braque (later Picasso se medeskilder in Kubisme).

Die skilderye van die Fauviste is deur oënskynlik wilde kwashale en skerp kleure gekenmerk en hulle onderwerpe is met 'n hoë mate van vereenvoudiging en abstraksie geskilder. Fauvisme kan as 'n ekstreme ontwikkeling van 'n samesmelting tussen Van Gogh se Postimpressionisme en die pointillisme van Seurat en ander Neo-Impressionistiese skilders, vernaam Paul Signac, geklassifiseer word. Ander belangrike invloede was Paul Cézanne en Paul Gauguin, wie se aanwending van versadigde kleur – veral in skilderye uit Tahiti – 'n sterk invloed op Derain se werk in Collioure in 1905 gehad het. In 1888 het Gauguin vir Paul Sérusier gesê:

Fauvisme kan ook as n vorm van Ekspressionisme gesien word.

Gustave Moreau was die beweging se inspirerende meester; as kontroversiële professor aan die École des Beaux-Arts in Parys en 'n Simbolistise skilder het hy Matisse, Marquet, Manguin, Rouault and Camoin gedurende die 1890's onderrig, en is hy deur kritici as die groep se filosofiese leier beskou totdat Matisse die posisie in 1904 ingeneem het. Moreau se vrysinnigheid, oorspronklikheid en bevestiging van die ekspressiewe vermoë van suiwer kleur het as inspirasie vir sy studente gedien. Matisse het van hom gesê: "Hy het ons nie op die regte paaie gebring nie, maar van die paaie weggelei. Hy het ons tevredenheid versteur." Met Moreau se dood in 1890 moes die kunstenaars ander katalisators vir hulle ontwikkeling opspoor.

In 1896 het Matisse, op daardie tydstip 'n onbekende kunsstudent, die kunstenaar John Peter Russell op die eiland Belle Île langs Bretagne besoek. Russell was 'n Impressionistiese skilder; Matisse het nog nooit voorheen 'n Impressionistiese werk direk gesien nie en was so geskok oor die styl dat hy na tien dae vertrek het, sy woorde: "Ek kan dit nie meer verdra nie." Die volgende jaar het hy as Rusell se student teruggekeer en sy aardkleurige palet vir helder Impressionistiese kleure verruil. Later sou hy sê: "Russell was my leermeester en Russell het die kleurteorie vir my verduidelik." Russell was 'n goeie vriend van Vincent van Gogh en het vir Matisse 'n Van Gogh-skets gegee.

In 1901 het Maurice de Vlaminck die werk van Van Gogh vir die eerste keer by 'n uitstalling teëgekom en kort daarna aangekondig dat hy liewer vir Van Gogh as vir sy eie pa was; hy het begin werk deur verf direk uit die buisie op die doek aan te bring. Parallel aan die kunstenaars se ontdekking van kontemporêre avant-garde kuns het 'n waardering van pre-Renaissance Franse kuns ontstaan. Dié kon tydens 'n 1904-uitstalling, "French Primitives", gesien word. Nog 'n estetiese invloed was Afrika-beeldhouwerk waarvan Vlaminck, Derain en Matisse vroeë versamelaars was.

Verskeie van die Fauvistiese eienskappe is vir die eerste maal in Matisse se skildery, "Luxe, Calme et Volupté" ("Weelde, kalmte en genot") gekombineer. Hy het hierdie werk in die somer van 1904 geskilder terwyl hy saam met Paul Signac en Henri-Edmond Cros in Saint-Tropez was.

Nadat hy die helderkleurige doeke van Henri Matisse, André Derain, Albert Marquet, Maurice de Vlaminck, Kees van Dongen, Charles Camoin, en Jean Puy by die Salon d'Automne van 1905 gesien het, het die kritikus Louis Vauxcelles die skilders as ""fauves"" (gediertes) afgekraak, en die beweging dus sy naam gegee, "Fauvisme". Die kunstenaars het hulle eerste uitstalling by die Salon d'Automne van 1905 gehou, en het hulle naam gekry nadat Vauxcelles hulle uitstalling met die frase "Donatello chez les fauves" ("Donatello onder die gediertes") beskryf het. Daarmee het hy hulle "orgie van kleure" met 'n Renaissance-beeldhouwerk gekontrasteer wat die lokaal met hulle gedeel het. Henri Rousseau was nie 'n Fauvis nie, maar sy groot oerwoudtoneel "Die honger leeu bespring die wildsbok" is naby Matisse se werk uitgestal en kon 'n invloed op die neerhalende aanmerking gehad het. Vauxcelles se opmerking het op 17 Oktober 1905 in "Gil Blas", 'n dagkoerant, verskyn en is daarna algemeen gebruik. Die skilderye is sterk veroordeel - "Die publiek is met 'n pot verf in die gesig gegooi" het die kritikus Camille Mauclair (1872–1945) geskryf—maar het ook gunstige kommentaar ontvang. Die skildery wat veral deurgeloop het, was Matisse se" Vrou met 'n hoed"; hierdie werk se aanskaffing deur Gertrude en Leo Stein het 'n baie positiewe effek op Mattise gehad; dié was baie ontmoedig ná die swak ontvangs van sy kuns. Matisse se Neo-Impressionistiese landskap, "Luxe, Calme et Volupté", is reeds in die lente van 1905 by die Salon des Indépendants uitgestal.




</doc>
<doc id="113373" url="https://af.wikipedia.org/wiki?curid=113373" title="Enkellensreflekskamera">
Enkellensreflekskamera

'n Enkellensreflekskamera (Engels: "single lens reflex camera", SLR) is 'n soort kamera wat 'n spieël gebruik wat tussen die lens en filmsluiter geplaas is om die beeld (prentjie) deur die lens in die oogstuk waar te neem. In moderne weergawes word die beeld via 'n pentaprisma of pentaspieël binne-in die kamera weerkaats.

Hierdie kameras het die algemene kamera geword wat deur toegewyde amateurfotograwe, en vir die meeste toepassings, deur professionele persone gebruik word.

Digitale SLR's is baseer op enkellensreflekskameras en word net soos hul analoogeweknieë deur 'n spieël- en refleksstelsel gekenmerk. Analoë SLR's was oorspronklik gemik op professionele en semi-professionele fotograwe, tog het hulle danksy die invoering van digitale SLR's geleidelik ook bekostigbaar geword vir diegene wat fotografie slegs as 'n stokperdjie beoefen. Digitale SLR's beskik oor meer gesofistikeerde optiese stelsels met groot zoem en 'n groter beeldsensor as kompakte digitale kameras, is ook geskik vir swak ligtoestande, en lewer beter fotokwaliteit. Gewoonlik is daar 'n groot verskeidenheid omruilbare lense vir SLRs beskikbaar.

Die grootste voordeel van reflekskameras is hul vermoë, deur slegs deur die lens te kyk, om te bepaal watter dele van 'n beeld in fokus is. Die meeste moderne SLR's bied bykomende fokushulpmiddels, insluitend bestektoestelle ("range finder") en outomatiese fokusmetodes. SLR kameras bied die fotograaf die vermoë om die lens vinnig en maklik te verander, wat hul nog veelsydiger maak. Dieselfde kamera kan gebruik word vir 'n portret, landskap, aksie of nabyfotografie. Terwyl sommige vroeëre kameras wel hierdie vermoë gebied het, laat die SLR die fotograaf toe om dadelik te sien wat die verskillende lense sal vaslê.


</doc>
<doc id="113376" url="https://af.wikipedia.org/wiki?curid=113376" title="Laurika Postma">
Laurika Postma

Laurika Postma (doopname Johanna Laurika, waarskynlik Bethulie, Oranje-Vrystaat, 17 April 1903 – waarskynlik Pretoria, 26 Maart 1987) was ’n Suid-Afrikaanse beeldhouer. 

Laurika Postma was een van die 10 kinders van ds. Willem Postma en sy vrou, Susanna Elizabeth Sophia Snijman, oudste dogter van ds. W.J. Snyman, jare lange predikant van die Venterstad en suster van dr. P.C. Snijman, leraar van die Steynsburg van 1902 tot sy dood in 1915. Die Afrikaanse skryfster Minnie Postma was getroud met Philippus, die vyfde van die egpaar se 10 kinders. Laurika se nege sibbes was: Sophia (4 Maart 1900 – onbekend); Dirk Calman (17 November 1901 – onbekend); Phillipus Snyman (26 Junie 1905 – 28 Junie 1962); Helenius Postma (25 Mei 1907 – 1951); Valerie Chlotilde (getroude van Du Plessis; 3 Maart 1913 – 16 Maart 1955); Guillemette Estelle (19 Januarie 1910 – onbekend); Stephanie Elifelie (2 Januarie 1920 – onbekend); Susanna Fernande (2 Julie 1914 – onbekend) en Willem Jacobus (15 Junie 1898 – 4 Julie 1952).

Laurika se vader, wat ten tyde van haar geboorte predikant was van die Gereformeerde kerk Bethulie, het in 1903 na die Vrystaatse hoofstad verhuis waar hy die Gereformeerde kerk Bloemfontein op 13 Junie daardie jaar gestig het. Hy was ook bekend onder sy skrywersnaam, Dr. O'Kulis, skrywer van Die Eselskakebeen.

Terwyl sy in Bloemfonteinin matriek was, sterf haar vader onverwags op 13 Desember 1920 en moes sy die skool verlaat. Sy het gaan werk as tikster in die destydse Grey-universiteitskollege, tans die Universiteit van die Vrystaat. Agttien lang jare het sy stil voortgewerk, en die menigte studente was onbewus van die brandende begeerte om haar aan haar kuns te wy, wat haar elke beskikbare pennie laat spaar en menige jongmeisieplesier laat verontagsaam het. Sy het aandklasse geneem in teken en skilder en pryse gewen op kunswedstryde, maar soms was sy haar leermeesters vooruit, en sy het gevoel dat sy niks verder kom nie. 

Uit die karige inkomste kon sy eindelik genoeg spaar om in 1935 'n jaar verlof te neem en vir ’n jaar oorsee te vertrek vir studie. Dit het die einde aan haar verlowing aan Jan Fourie beteken, wat later getroud is met Anne Francoise van Rooy, die sesde kind van ds. Koos van Rooy en Breggie Postma. Die Fouries se een dogter, Breggie, was getroud met ds. W.J.I.M. du Plessis.

By Milly Steger, ’n Duitse beeldhouer (15 Junie 1881 – 31 Oktober 1948), 'n leerling van die beroemde Georg Kolbe, in Berlyn moes Laurika Postma tot haar verrassing en ontnugtering verneem dat sy duidelik talent wys as beeldhoudster. Dadelik het sy daarmee begin en nooit weer teruggekyk na die skilderkuns nie, want sy het gevind dit is die medium waarin sy haar kon uitleef. In dié kort jaar van harde werk, waarin sy soveel moontlik rondgegaan het om alles te verwerk en in te drink, het sy ook in München les geneem by Ernst Balz (1904–1943) en het vinnig gevorder.

Die jaar en die geld het ten einde geloop en sy moes terug na Bloemfontein en haar tikwerk. Maar nou begin sy privaat opdragte kry, byvoorbeeld 'n borsbeeld van ds. J.D. Kestell vir die NG Kerk in die OVS. 

In 1939 kon sy Postma eindelik met kantoorwerk breek toe sy haar pensioen trek en terugkeer na Duitsland, hierdie keer met 'n opdrag om 'n Voortrekker-nooientjie te maak vir die Meisieskool Oranje. In München het sy onder die beeldhouer Bernhard Bleeker (1881–1968) studeer, en mooi met die beeld gevorder. Met die uitbreek van die Tweede Wêreldoorlog moes sy alles net so laat staan na Nederland vlug. Terwyk sy op 'n skip huis toe gewag het, het sy onverpoosd voortgegaan met haar studie. In Den Haag het sy onder prof. Ingen Hourz 'n studie gemaak van die kliptegniek om direk klip te kap pleks van eers te modelleer in klei en dan in metaal te giet. Postma het ook na Brussel gegaan om onder die Vlaams-Belgiese beeldhouer prof. Oscar Jespers (1887–1970) te studeer. Hy was sterk bevooroordeeld teen vroulike studente maar het van gedagte verander toe hy van haar werk sien, en het haar in die maand vinnig aangehelp sodat sy snelle vordering kon maak en 'n goeie grondslag kon lê.

Terug in Suid-Afrika moes sy van vooraf begin werk aan die Boerenooientjie, 'n treffende uitbeelding van die jong dogter wat moedig, ken omhoog, voortbeur in haar Voortrekkerdrag, teen 'n sterk wind in. Anton van Wouw het die beeld nog gesien by die gietery en baie daarvan gehou. 

Daarna het sy 'n borsbeeld van haar oom, Totius (hy was getroud met haar oupa, ds. Dirk Postma se jongste dogter, in peinsende stemming, en op verskillende tye ook borsbeelde van press. Hoffman en M.T. Steyn van die Vrystaat, van D.F. Malherbe, van dr. Stals en van Irma Moerdyk voltooi. Een van haar vroeë werk was 'n plastiese beelding van “Griesel se skepsel", 'n swart vrou van oor die 100 jaar oud, die ene plooie. 

In opdrag van 'n groep Afrikaners in Lusaka, Noord-Rhodesië, het sy 'n beeld gemaak van twee hande wat 'n fakkel omhoog hou. Postma het ’n besonderse liefde vir die beelding van hande gehad en het byvoorbeeld laat in die 1950’s 'n afbeelding van die biddende hande van die Gereformeerde Vrouevereniging se wapen “Bid en Werk” voltooi vir die Lettie du Plessis-eetsaal van die PU vir CHO.

In 1942 het Postma die opdrag gekry om saam met Hennie Potgieter, Frikkie Kruger en Peter Kirchoff die historiese friese te maak vir die Voortrekkermonument, waaraan hulle vyf jaar gewerk het. Dis 'n werk wat besonderse dissipline en samewerking geverg het om 'n deurlopende eenheid te kry uit die werk van vier individue. Elkeen was verantwoordelik vir agt panele, en Postma het onder meer die “Vermoording van Dingaan", “Dirkie Uys", “Deborah Retief", “Aankoms van Pretorius", “Gelofte van Cilliers", “Die moedelose mans" en “Bloukrans" uitgebeeld. 

Tussenin het sy tyd ingeruim vir vrye fantasieskeppings soos “Die wind het my 'n lied vertel", 'n vrouehoof in klei; 'n deurskynende alabaster-beeld van Chopin wat 'n mens laat dink aan sy nocturnes; ook in marmer 'n beeld van Hagar, wat die verdriet van die moeder weerspieël. En in kontras, die hoekige “Twaalf jaar", net arms en bene van die adolessent. 

Ná vyf jaar vertrek sy saam met Potgieter na Italië om toesig te hou oor die uitkap van die friese in marmer – tot hiertoe was hulle nog net in gips gemodelleer, Dit was net vir die een jaar, en by haar terugkeer het sy by haar suster Sophie Postma, wat haar altyd aangemoedig en gehelp het, op Standerton gaan rus. Maar eintlik het sy die tyd benut om haar voor te berei op haar eerste selfstandige uitstalling, in Pretoria in 1939. A.S. du Plessis, wat die uitstalling bygewoon het, skryf in 1959: “Die indruk wat baie van die stukke destyds op my gemaak het, kon ek weer deurleef by die sien van die prente daarvan nou. Dit bly maar 'n bewondering van veraf, want beeldhouwerk is duur, o.a. weens die lang en harde werk daaraan verbonde maar veral deur die materiaal wat gebruik word. Want die beste marmer moet ingevoer word, en die kopergietwerk kos ook baie. Soos mej. Postma self sê, kan dié wat gevoel en waardering vir beeldhouwerk het, dit gewoonlik nie bekostig nie, en dié wat die geld het, stel nie belang nie. Daarom dat opdragte van verskillende liggame soveel vir die beeldhouer beteken, omdat dit hom of haar in staat stel om vir 'n tyd weer sonder kommer die volle aandag ,aan die werk te kan gee, hoewel opdragwerk gewoonlik ook gebonde werk is, waar die beeldhoudster nie vrye teuels aan haar verbeelding kan gee nie maar die onderwerp en plek van oprigting steeds voor oë moet hou.”

Tussen die opdragwerk deur het Laurika Postma begin om 'n onbelemmerde, ekspressiewe styl te ontwikkel, hoewel sy altyd lief was vir die realiteit. 'n Voorbeeld is haar “Icarus”, in olienhout gesny, waar sy die vlamme van die hout gebruik het om die vooroorvallende figuur wat met toegeklapte vlerke na benede stort, uit te beeld; asook “Golf", waar die torso van die meermin een word met die golf en die wind. In “Puinhoop" probeer sy die indruk van verslaenheid weergee van Europa en veral Duitsland ná die oorlog deur twee gebroke mensefigure, oormekaargeboë. “Arbeid en gedagtes” bied 'n moederlike vrouefiguur, asof versonke in gedagtes, terwyl sy met 'n handwerkie of so iets besig is. Ook in die Transvaliagebou, Pretoria, het sy glasversiering en granietreliëfwerk gedoen. Sy het 'n gedagteryke reliëfgroep gemaak vir die monument by die kinderbegraafplaas op Standerton: 'n Voortrekkermoeder met haar verslae kinders in 'n tentdeur. Die indruk van verlies en smart word beklemtoon deur die moeder se leë, oop hand in die middel. 

Postma het nog twee volkspelefiguurtjies wat aan dr. Samuel Henri Pellissier geskenk is, en 'n wisseltrofee vir skyfskiet gemaak: “Genl. De la Rey op die aanval", met sy opsteierende perde. Ook 'n marmerkopbeeld van 'n meisie vir die mondigwording van die Afrikaanse Hoër Meisieskool, Pretoria. 

Teen die laat 1950’s het Postma 'n ateljee gehad in Pretoria, waar sy en haar suster Sophie Postma saamgewoon het. Destyds het sy die opdrag gekry om agt panele vir die Kindermonument van die Sondagskoolgebou in Maitlandstraat, Bloemfontein, te maak. Sommige van die taferele is: die doop van die eerste in Suid-Afrika gebore seuntjie, baba van Van Riebeeck se sieketrooster ; Katkisasiekinders by die Trek van Louis Trichardt; Racheltjie de Beer, wat self verkluim het terwyl sy haar boetie probeer red; Japie Greyling, wie se dapperheid voor 'n vuurpeleton op die proef gestel is, ens.

A.S. du Plessis het destyds geskryf: “Dit is 'n moeilike en onsekere pad wat Laurika Postma gekies het, en sy kan self nie verklaar waarom nie maar sal dit weer aandurf as sy voor moes begin, want sy ‘bly maar die gelukkigste as ek kan skep’. Ons is dankbaar dat sy, wat opgegroei het in 'n huis wat die Afrikaanse sedes, tradisie en godsdiens in ere gehou het, dit ook nog altyd in haar werke uitgeleef het en 'n diepe eerbied toon vir die figure wat die edelste in die Afrikaanse lewe simboliseer. Iemand het in 1940 dié opmerking in 'n artikel gemaak, en nou in 1957 kan 'n mens dit gelukkig nog beaam en daarby bly wees dat ons ook in haar ‘vrye’ beelde, by die verbeeldingsvlugte van die vrou, nooit iets grofs of sedebederwend hoef te aanskou nie.”

Volgens Du Plessis sal “Laurika Postma se naam ... deur haar werke nog lank in ons land geroem word, en ons sien vooruit na nog baie werke van haar hande".

Nes haar niggies wat bekend geword het, die skrywende dogters van ds. Stephanus Postma, Rikie en Hilda Postma, was Laurika Postma nooit getroud nie.



</doc>
<doc id="113381" url="https://af.wikipedia.org/wiki?curid=113381" title="Vendahoender">
Vendahoender

Die Vendahoender is 'n inheemse Suid-Afrikaanse hoenderras.

Die ras is in 1979 in Limpopo deur Dr. Naas Coetzee ontdek. Hulle het opgeval deur hul gehardheid, siektebestandheid en eierproduksie. Later is soortgelyke hoenders in die suide van die Weskaap en in Quaqua aan die voet van die Drakensberge gevind. Die ras is tans deur die SASPO erken.

Die ras is gehard en siektebestand. Van die oorspronklike Suid-Afrikaanse landrasse staan hulle bekend as die beste eierprodusente. Die hane weeg gewoonlik 2,9 tot 3,6 kg, die henne 2,4 tot 3,0 kg. Die bene en die snawel is geel. Daar is twee erkende kleurslae: porselein en swart-bont.



</doc>
<doc id="113382" url="https://af.wikipedia.org/wiki?curid=113382" title="Onafhanklikheidsdag (Indië)">
Onafhanklikheidsdag (Indië)

In die Indië is die Onafhanklikheidsdag (Engels: Independence Day, Hindi: स्वतंत्रता दिवस) 'n nasionale openbare vakansiedag ter herdenking van die Onafhanklikheid van Indië op 15 Augustus 1947, waarop die land deur die nie-gewelddadige stryd van die Indian National Congress (INC), die koloniale bewind van Groot-Brittanje afgeskud het.

Elke jaar, ter geleentheid van Onafhanklikheidsdag is die Vlag van Indië deur die Eerste Minister op die Rooifort in Delhi gehys.


</doc>
<doc id="113383" url="https://af.wikipedia.org/wiki?curid=113383" title="Craigavon">
Craigavon

Craigavon is 'n beplande nedersetting in Noord-Ierland wat vanaf 1966 28 myl (33 km) suidwes van Belfast ontstaan het om stadspreiding in die gebied in te perk. Die dorp is vernoem na James Craig, 1ste Visegraaf Craigavon wat tussen 1921 en 1940 die amp van eerste minister van Noord-Ierland beklee het.

Craigavon is kragtens die Wet op Nuwe Nedersettings ("New Towns Act") van 1965 as kommersiële sentrum en residensiële gebied ontwikkel wat twee bestaande ouer nedersettings, Lurgan en Portadown, met mekaar verbind het. Die nuwe nedersetting se beplanningskonsep, wat deur Sir Robert Matthew ontwikkel is, het voorsiening gemaak vir die ontwikkeling van 'n stedelike gebied op die platteland buite Belfast, met 'n roostervormige straatuitleg, ligte nywerhede en maklike toegangsroetes. Volgens die "Belfast Regional Survey and Plan" (algemeen bekend as "Matthew Plan") is Craigavon ontwerp om 100 000 bewoners te huisves. In die vroeë 1980's was Craigavon 'n belangrike ekonomiese groeipunt buite Belfast.

Toerisme


</doc>
<doc id="113386" url="https://af.wikipedia.org/wiki?curid=113386" title="Reyner Banham">
Reyner Banham

Peter Reyner Banham (* 2 Maart 1922; † 19 Maart 1988) was 'n Engelse argitektuurkritikus en produktiewe skrywer wat veral bekendheid verwerf het met sy teoretiese ondersoek "Theory and Design in the First Machine Age" (1960) en sy befaamde boek oor boukuns in Los Angeles, "Los Angeles: The Architecture of Four Ecologies" (1971), waarin hy sy stadservaring en visie van dié Suid-Kaliforniese metropool in vier ekologiese modelle kategoriseer – "Surfurbia", "Foothills", "The Plains of Id" en "Autopia" – en hul kenmerkende argitektoniese kulture beskryf.

Banham was aanvanklik in Londen werksaam, maar het vanaf die laat 1960's tot en met sy afsterwe in 1988 hoofsaaklik in die Verenigde State gewoon. Ná sy akademiese opleiding in meganiese ingenieurswese en kunsgeskiedenis het Reyner Banham tot die oortuiging gekom dat tegnologie 'n samelewing nie net opwindender sou maak nie, maar ook demokratieser. In sy werk en teorieë het 'n ongewone kombinasie uit die kruispunt van akademiese strengheid en popkultuur gegroei wat in opvallende opposisie tot beide tradisionaliste en ortodokse Marxiste was, maar Reyner Banham se oë geopen het vir die kulturele, maatskaplike en politieke implikasies van visuele kunste in die naoorlogse tydperk, soos sy biograaf Nigel Whiteley opgemerk het. Sy insig en visies het van hom in die tydperk tussen die 1950's en laat 1980's een van die invloedrykste skrywers op die gebied van argitektuur, ontwerp en popkultuur gemaak.



</doc>
<doc id="113387" url="https://af.wikipedia.org/wiki?curid=113387" title="Crosshatch">
Crosshatch

Crosshatch is 'n Britse mode-etiket wat op denim- en straatmode fokus. Die onderneming is in 2000 in Manchester, Engeland gestig en het vinnig sukses behaal met sy mode-ontwerpe wat deur Manchester se lewendige en ikoniese popmusiekbedryf geïnspireer is en waarvoor illustratiewe grafieke, buitengewone kleurpatrone en vernuwende denim-style gebruik word. Crosshatch se mode het sodoende veral 'n jonger generasie van modebewustes as teikengroep – in Manchester is dit onder meer fees- en konsertgangers wat van popkonserte en danspartytjies in verlate fabriekgeboue hou.

Crosshatch se mode en toebehore soos horlosies en rugsakke word intussen in onafhanklike asook kettingwinkels dwarsoor die wêreld verkoop, insluitende metropole in die Suidelike Halfrond soos Johannesburg en Sydney.


</doc>
<doc id="113391" url="https://af.wikipedia.org/wiki?curid=113391" title="Gezina Kruger">
Gezina Kruger

Gezina Susanna Frederika Wilhelmina (gebore Du Plessis, bynaam tant Siena, Burgersdorp, Kaapkolonie, 5 Mei 1831 – Pretoria, Transvaal, 20 Julie 1901) was die tweede vrou van pres. Paul Kruger en die moeder van 15 van sy 17 kinders. Die Pretoriase voorstad Gezina is na haar genoem. Vanaf hul huwelik in 1847 het sy haar man amper 55 jaar lank as troue lewensmaat in voor- en teëspoed bygestaan en met haar afsterwe het sy die ou president diep bewoë en verslae in ballingskap agtergelaat. Volgens prof. S.P. Engelbrecht was sy "stil en teruggetrokke van aard, sober en eenvoudig in haar kleding. Haar krag het in die huislikheid gelê wat sy in haar gesin geskep het."

Gezina du Plessis was een van die nege kinders van Jan Adriaan du Plessis (1804–1848) en Catharina Magdalena du Plessis (1810–1878, blykbaar haar nooiensvan). Sy het as kind die Potgieter-trek meegemaak. As jong seun het Paul Kruger haar, 'n niggie van sy eerste vrou, geken en na die dood van sy eerste vrou, is hy met Gezina in Januarie 1846 getroud nadat sy eerste vrou, Anna Maria Etresia Kruger (née Du Plessis), in 1846 oorlede is. Eindelik was Gezina en Paul Kruger 54 of 55 jaar lank getroud. Prof. Jan Lion Cachet het oor haar gesê: "Tant Siena, soos sy genoem is, was 'n tipe van die ou Afrikaanse vrou – sag, eenvoudig, gasvry, vriendelik en tog so sterk in die geloof." Sy het jare lank met swak gesondheid gesukkel en etlike kere by die dood omgedraai. Toe Kruger in 1877 na Europa moes vertrek om teen die anneksasie van Transvaal beswaar te maak, moes hy haar siek op Boekenhoutfontein agterlaat. 

Weens sy toenemende politieke bedrywighede het Kruger in 1881 besluit om permanent in Pretoria te gaan woon. In 1883 is hy vir die eerste keer tot president verkies. Ten spyte hiervan, het die Kruger-gesin hulle natuurlike en eenvoudige huislike lewe voortgesit. As boerevrou hou Gezina Kruger melkkoeie aan op hulle groot erf in Kerkstraat, en hulle kry al hul lewensbenodigdhede van hulle plaas af. Aan haar man se toenemende openbare bedrywighede het sy nie deelgeneem nie. Sy verskyn op geen foto waar die President in die openbaar verskyn nie. As tipiese Afrikanervrou van die 19de eeu het sy dit as haar eerste plig gevoel om vir haar man 'n rustige en warme huislike lewe te skep en 'n goeie moeder vir hulle groot gesin te wees. Sy was 'n knap huisvrou en was bekend vir haar pragtige fyn naaldwerk. 

As presidentsvrou het sy ook die smart en ontwrigting van die Engelse Oorlog beleef. Vol kommer het sy die verloop van die oorlog saam met die president gevolg. Vier van haar seuns, vyf skoonseuns en 33 kleinseuns was op kommando. Saam met duisende ander Afrikanervroue in hierdie jare, in konsentrasiekampe of vlugtend in die veld, het sy die smart beleef van mans en seuns wat gesneuwel het of gevange geneem is. Toe pres. Kruger op 29 Mei 1900 in ballingskap vertrek, kon sy hom weens swak gesondheid nie vergesel nie. Dit moes 'n bitter afskeidsuur gewees het met die wete dat hulle mekaar waarskynlik nooit weer sou sien nie. 

"Van Krugersdorp se konsentrasiekamp is agt klein-kinders ná die dood van hulle moeder uitgehonger en siek aan masels na haar mev. Kruger gestuur," aldus "Gedenkboek: Die Gereformeerde Vroue". (Die bron maak dit nie duidelik wie se kinders dit was nie, maar dit is bekend dat Gezina se dogter Sophia Margaretha Smit op 27 Mei 1901 te Steenbokfontein, Swartruggens, oorlede is.)
Binne nege dae is vyf van die kindertjies oorlede. Gedurende dié siekte en dood het tant Siena vinnig agteruitgegaan en twee weke na hulle is ook sy verlos en het sy die rus, waarna sy so vurig verlang het, ingegaan.

Op 20 Julie 1901 het Gezina Kruger sag en berustend heengegaan. Sy was 'n voorbeeld van die tipiese Afrikanervrou van die 19de eeu, gevorm en gestaal deur die patriargale pionierslewe — vroue wie se hande vir niks verkeerd gestaan het nie, bekwaam en selfstandig. In haar loop ook soos 'n goue draad dié dinge wat die Afrikanervrou van die negentiende eeu as kultuurdraer gekenmerk het: haar geloof en nasietrots wat sy as vanselfsprekend aanvaar en uitgeleef het. 

Haar kinders was: Casper Jan Hendrik, Catharina Helena du Plessis, Jan Adriaan, Elsje Francina Kruger, Gezina Susanna Frederika Wilhelmina, Stephanus Johannes Paulus, Anna Johanna Maria Aletta, Stephanus Johannes Paulus Kruger, die tweeling Douw Gerbrand en Nicolaas Jacobus, Pieter, Sophia Margaretha Smit, Tareza Magrieta, Alida Barendina en Tjaard Andries Petrus. Ander bronne dui die getal as 16 aan.

Volgens die getuienis van tydgenote, was sy 'n sagte mens, beskeie, vriendelik en altyd bereid tot opoffering. Vir die President was sy 'n steunpilaar, en hy was afhanklik van haar toegewyde versorging. Op portrette waar sy in deftige boeredrag as Presidentsvrou verskyn, is haar houding rustig en kalm, die blik in die helder oë onbevrees. Gezina Kruger was diep godsdienstig en gelowig. Saam met die President, besoek sy gereeld die Gereformeerde kerk in Kerkstraat, waar hulle kerkstoele vandag nog bewaar word. Soos tal van Afrikanervroue in hierdie jare, help haar geloof haar deur moeilike tye en kry sy krag om beproewinge te verduur en te berus. Kort voor haar dood was haar laaste boodskap aan haar man dat hy sy vertroue in God moet stel. 

Haar kleindogter Elsie van Broekhuizen het in "Die Boerevrou" die een en ander oor haar ouma meegedeel: "Stil, simpatiek en liefdevol het die vrou van die president haar lewe aan familie en volk gewy. Ons sien haar op die plaas Boekenhoutfontein, distrik Rustenburg, in die afwesigheid van haar man wat in diens van die Staat selde tuis kon wees om die groot boerdery te bestuur. Behalwe die gewone werksaamhede, was daar ook koffie- en suikerplantasies; kerse en seep is tuis vervaardig. In tyd van nood was die huis 'n toevlug vir die hele buurt. Tydens die Vryheidsoorlog in 1880, toe al die mans op kommando was, is hulle deur aanvalle van swartes bedreig. Onder dit alles was die vrou van die huis die verantwoordelike persoon om in die angsvolle nagte te sorg, te troos en planne te maak.

"Ouma was die middelpunt waarom die hele familie gedraai het. Oupa Kruger was sterk, maar ouma Kruger was nog sterker. Deur haar sagtheid en takt het sy hom heeltemal oorwin en gewillig het hy hom deur haar laat lei, steunende op haar liefde. En dat hy oud en afgeleef, afskeid moes neem van haar om die laaste jare van sy lewe alleen in ballingskap deur te bring was seker die swaarste beproewing van haar moeilike lewe."

Haar dogter mev. F.C. Eloff het 'n staaltjie gedeel waarin haar fyngevoeligheid en insig openbaar word vertel. "In die tyd van die Tweede Vryheidsoorlog het my vader veel las van sy oë gehad. Sy arts het hom belet om te lees en moeder sou daarvoor sorg. In die smartryke tyd toe my vader sy geliefde Suid-Afrika, sy onvergeetlike volk en sy familie vir ewig vaarwel moes sê om in die vreemde te vertoef, kon hy op 'n sekere dag die begeerte om die Bybel te lees, nie langer onderdruk nie. My moeder het my vader in diep gepeins, agter die deur van die groot saal, met die Bybel in sy hand opgemerk. Sy het meteens besef met wat 'n tere saak sy hier te doen het . . . en het die kamer stil verlaat."




</doc>
<doc id="113394" url="https://af.wikipedia.org/wiki?curid=113394" title="Elsie Eloff-Kruger">
Elsie Eloff-Kruger

Elsie Francina Eloff-Kruger (Rustenburg, Transvaal, 19 Maart 1853 – Pretoria, Suid-Afrika, 21 Oktober, 1924) was ’n dogter van pres. Paul en mev. Gezina Kruger, ’n weldoener en gesiene inwoner van Pretoria.

Ná haar huwelik met die welgestelde heer Frederik Christoffel Eloff (bynaam Frikkie of Ryk Freek, 9 Februarie 1850 – 14 November 1924) het die egpaar in die woning langs die presidentswoning in Pretoria gaan woon. Later (omstreeks 1896) het die groot gesin verhuis na die deftige woning op die plaas Daspoort, waarby die pragtige landgoed behoort het, waarop die voorstede Eloffsdal en Capital Park later verrys het. Sowel die NG gemeente Eloffsdal as die Gereformeerde kerk Eloffsdal is na hul plaas genoem. Tydens die Tweede Vryheidsoorlog het sy as lid van die versorgingskomitee veel vir behoeftige mense gedoen, asook vir die burgers wat deur die vyand gevang en oor Pretoria na Ceylon en Sint Helena gestuur is. 

Toe haar vader as banneling na Europa moes uitwyk, het hy haar versoek om die sorg van haar siek moeder op haar te neem. Ná die dood van mev. Kruger op 20 Julie 1901 het Elsie die president gedurende sy ballingskap versorg, tot hy in 1904 in Clarens, Switserland, oorlede is.

In 1914 met die Rebellie, het mev. genl. Joubert en mev. Eloff die plan beraam en die vrouebetoging in die lewe te roep met die doel om die vrylating van genl. Christiaan de Wet en ander leiers van die Rebellie te verkry. Mev. Eloff was lid van die deputasie wat die premier, genl. Louis Botha, ontmoet het. 

Die egpaar Eloff was van die gesiene lidmate van die gemeente Pretoria. Sy was beskermvrou van die Tabitha-vereniging wat deur ds. en mev. Los opgerig is. Vir die armes het sy altyd met milde hande gegee en die latere sustersvereniging Sustershulp het nooit vergeefs om hulp by haar aangeklop nie. 

Toe sy op 21 Oktober 1924 in die ouderdom van 71 jaar oorlede is, het prof. J.A. du Plessis, wat vroeër predikant van Pretoria was, in "Die Kerkblad" as volg van haar geskrywe: "Mev. Eloff was ook 'n geestelike kind van haar vader. Sy was in gestalte, in haar houding en in haar onafhanklike gees 'n Boerevorstin soos daar meer is onder ons volk – vorstinne van die grootsheid van die Afrikaanse veld. Sy was groot, omdat sy klein was voor God in innige godsvrug – groot omdat sy haar kon neerbuig tot die ellende van haar medemens – nie 'n gemaakte, maar 'n uit Godgebore en oorgeërfde vorstelike grootheid." 

Haar eggenoot het van haar getuig: "Sy was 'n troue en waardige eggenote liefdevolle moeder – onwrikbaar vas van karakter. Gods Woord was vir haar steeds onuitspreeklik dierbaar en haar kerk had sy hartelik lief. Vir armes en behoeftiges had sy steeds 'n ope hand. Vir die grootheid van die wêreld had sy weinig oog nog oor." F.C. Eloff is drie weke ná sy geliefde vrou, sag ontslape. Hul seun Fanie, die beeldhouer, het 'n marmer grafbeeld van sy ouers gemaak – 'n vertolking van hul gewyde stemming by die naggebed. Fanie het in 1929 'n opskudding in Pretoria veroorsaak toe hy sy beelde en Pierneef dié se skilderye op 'n groot uitstalling uitgestal het. Dit was vir die Pretorianers uit die eerste helfte van die 20ste eeu reeds vreemd dat 'n mens 'n bestaan kon voer uit bronsbeelde. Maar toe hulle die beelde sien, het hulle na hul asem gesnak: Dit was beelde van kaal mans. Toe dit boonop bekendraak dat Eloff gay is, was die oordeel gevel: Bly weg van Eloff en sy kuns.

Sy het agt kinders gehad: 

Dr. Theuns Eloff, 'n oudrektor van die Noordwes-Universiteit, is 'n nasaat van Elsie se jonger suster Gesina Susanna Frederika Willemina Kruger (gebore 7 Junie 1855) en haar man, Theunis Eloff (gebore 23 Desember 1852). Deur haar huwelik was sy ook verwant aan die skrywer Ella Eloff-van der Walt en prof. S.J. van der Walt.




</doc>
<doc id="113395" url="https://af.wikipedia.org/wiki?curid=113395" title="Lys van kastele en fortifikasies in Suid-Afrika">
Lys van kastele en fortifikasies in Suid-Afrika

Hierdie is 'n lys van die voormalige en huidige kastele en vestings in Suid-Afrika en bevat historiese vestinge, militêre installasies, spot kastele en herehuise, wat kan verwys word na as "kastele". 'n Vesting of Fort is maklik herkenbaar as 'n struktuur wat gebou is suiwer vir verdediging doeleindes, maar 'n kasteel is effens meer subjektief. Die historiese term kasteel verwys na 'n fortifikasie, wat ook 'n setel van mag en beheer oor die plaaslike gebied was, die moderne term kan verwys na 'n herehuis, 'n kastele of 'n meenthuis en is meer 'n kwessie van semantiek.
Die kastele sal bespreek word deur die provinsie hulle waarin hulle geleë is.














</doc>
<doc id="113396" url="https://af.wikipedia.org/wiki?curid=113396" title="Fort Merensky">
Fort Merensky

Fort Merensky, ook genoem Fort Wilhelm, staan op 'n prominente heuwel in 'n indrukwekkende posisie naby Botshabelo, 'n voormalige Berlynse Sendingstasie, 13 kilometer vanaf Middelburg op die pad na Groblersdal. Dit is gebou om die sendelinge en hulle kudde te beskerm teen die aanvalle deur die plaaslike Bantoestamme. Die fort is gebou met behulp van stapelmuurkonstruksies.

In Februarie 1865 in die voormalige Transvaalse Republiek (ZAR) het Merensky gevlug met 'n klein aantal van die gemeentelede na aanleiding van die aanvalle op sy vorige sendingstasie, Ga-Ratau, deur die soldate van Sekhukhune, die koning van die Pedi's. Binne 'n jaar nadat die sendingstasie gevestig is, het die bevolking gegroei tot 420 persone. Om hulle nuwe nedersetting te beskerm het Merensky Fort Wilhelm gebou. Die fort staan waak bo die kerk en die dorp en saam met twee verdere forte was die hele Moutse area beskerm. Botshabelo was die groot geestelike, kulturele en opvoedkundige sentrum van die Berlynse Sendinggenootskap in daardie deel van die Zuid-Afrikaansche Republiek (ZAR). Dit het 'n belangrike rol gespeel tydens die Sekhukuni-, die Mapoch-, die Eerste en die Tweede Vryheidsoorlog.



</doc>
<doc id="113397" url="https://af.wikipedia.org/wiki?curid=113397" title="Elsie van Broekhuizen">
Elsie van Broekhuizen

Elsie Francina (Ellie) van Broekhuizen (gebore Eloff, Rustenburg, Transvaal, 8 Maart 1880 – Pretoria, Suid-Afrika, 8 September 1945) was ’n Suid-Afrikaanse predikantsvrou. Van Broekhuizen het ’n groot invloed op haar man, dr. Herman van Broekhuizen, gehad. Die egpaar het die groot voorreg van ’n harmonieuse huwelikslewe gehad. Sonder sy vrou met haar aristokratiese lewenshouding, haar besadigdheid, beskeidenheid en deursettingsvermoë sou hy nooit die rol kon speel wat hy vervul het nie. Met die Rebellie van 1914 het sy aktief by die politiek betrokke geraak, die Vroue- Nasionale Party help stig en die party in Transvaal as president gelei tot die samesmelting met die Manne-NP in 1930, waarna sy adjunkvoorsitter van Transvaal geword het.

Elsie Eloff was ’n dogter van Frederik Christoffel (Frikkie of Ryk Freek) Eloff (9 Februarie 1850 – 14 November 1924) en Elsje Francina Kruger (19 Maart 1853 – 21 Oktober 1924). Haar grootouers aan moederskant was pres. Paul Kruger en sy twee vrou, Gezina Susanna Wilhelmina du Plessis (5 Mei 1831 – 20 Julie 1901). Een van Elsie se broers was die beeldhouer Fanie Eloff. Nog 'n broer, Sarel, was 'n onverskrokke Boere-kommandant tydens die Tweede Vryheidsoorlog. Haar oom Jan was die tweede mynkommissaris van die Witwatersrand na wie Eloffstraat genoem.

Elsie en haar aanstaande man, dr. Herman van Broekhuizen (Rijssen, Overijssel, Nederland 17 Junie 1871 – Pretoria 4 Augustus 1953) het mekaar in Nederland ontmoet. Hy was een van die vroegste spelers in ’n Suid-Afrikaanse nasionale rugbyspan (1896; die naam Springbokke is eers vanaf 1906 gebruik), ’n predikant in die Nederduitse Gereformeerde (1898–1917) sowel as die Nederduitsch Hervormde Kerk (1917–1925), ’n Volksraadslid (1925–1933), Suid-Afrika se spesiale gesant in Nederland en België (1933–1941) en ’n Afrikaanse taalstryder wat hom onvermoeid beywer het vir ’n Afrikaanstalige universiteit in Pretoria. Hy was ook ’n adviseur van die Afrikaanse Bybelvertaling van 1933. Elsie Eloff het grootgeword in die Gereformeerde Kerk, waarvan haar ouers in die hoofstad gesiene lidmate was. Ná haar huwelik het sy by haar man se kerk, die Nederduitse Gereformeerde Kerk aangesluit, maar in 1917 het saam met oorgegaan na die Nederduitsch Hervormde Kerk sodat sy in haar leeftyd tot al drie die Susterkerke behoort het.

Ds. Van Broekhuizen is in 1898 is hy as hulpprediker van die NG gemeente Pretoria georden. Hy was een van die vurigste pleiters vir ’n nouer aansluiting tussen Transvaal, die Oranje-Vrystaat en die Kaapkolonie. Pres. Kruger het, hoewel hy lidmaat van die Gereformeerde Kerk was, die vurige jong predikant raakgesien en hom oor talle netelige vraagstukke geraadpleeg. Op die belangrike laaste sitting van die uitvoerende raad van die ZAR aan die vooraand van die Tweede Vryheidsoorlog het pres. Kruger vir Van Broekhuizen gevra om die verrigtinge met ’n gebed af te sluit, bewys van hoe hoog die jong hulpleraar in die hoofstad aangeslaan is. Toe die Volksraad op 9 Oktober 1899 besluit om sy ultimatum aan Groot Brittanje te stuur en iemand meer onder die illusie verkeer het dat oorlog vermy kon word nie, het hy sy trae volksgenote aangespoor om hul plig vir hul vaderland te doen.

Pas ná die uitbreek van die Driejarige Oorlog, toe sy kollega, ds. H.S. Bosman, terug in die gemeente was, het Van Broekhuizen by Danie Theron se Verkennerskorps aangesluit. Hy is op kommando weg, maar moes dringend terugkeer na Pretoria omdat sy ma ernstig siek was. Hy het op 12 Junie 1900 in die hoofstad aangekom en is die volgende dag deur die Britse militêre owerheid in hegtenis geneem. Omdat hy geweier het om die eed van neutraliteit (volgens sommige bronne die eed van trou) voor genl. Maxwell, die Engelse goewerneur van Pretoria, af te lê is hy tronkstraf opgelê. Hy is egter op parool vrygelaat en moes twee keer per week by Maxwell rapporteer. Ná drie weke is hy uit Suid-Afrika gedeporteer en het lord Alfred Milner geweier dat hy terugkeer. Hy kon sy predikantspligte in Pretoria eers bykans sewe jaar later hervat.

Deur middel van die hulp van die Boerevriend William T. Stead het ds. Van Broekhuizen daarin geslaag om die Europese vasteland te bereik nadat hy veronderstel was om in Engeland te bly. In Nederland het dr. W.J. Leyds hom aangeraai om in Amerika geld te gaan insamel vir die vroue en kinders in die konsentrasiekampe. Hy het dit reggekry om groot bedrae in te vorder terwyl hy self met die minste moontlik klaargekom het. Hy het ook tydens die oorlog lesings in Amerika en Europa gehou om steun vir die Boere se saak te werf. Uit dr. Leyds se gepubliseerde korrespondensie is dit bekend dat die konsul-generaal van die Zuid-Afrikaansche Republiek in Londen, Montagu White, wat terselfdertyd as die Transvaalse predikant in die Verenigde State was, met die grootste lof van sy werk in Amerika gepraat het: "It gives me great pleasure to testify to the excellent work which has been done here by the Rev. Mr. van Broekhuizen. He has collected quite large sums and his expenses have been ridiculously small."

In 1902, met sy terugkeer na Nederland, het pres. Kruger hom gevra om as sy persoonlike predikant op te tree. Dit was nadat die ZAR-regering ná die Slag van Dalmanutha besluit het die staatspresident was te oud en swak om in die oorloggeteisterde Transvaal aan te bly en dat hy na Europa moes gaan om hulp en simpatie van Europese leiers te kry. Op 11 September 1900 het hy die Transvaalse grens oorgesteek onderweg na Lourenço Marques, van waar hy met die Gelderland, wat koningin Wilhelmina spesiaal vir dié doel gestuur het, na Marseille gevaar het. Kruger het vir die duur van die oorlog in Nederland gebly en toe saam met sy geselskap na Clarens in Switserland verhuis waar hy op 14 Julie 1904 oorlede is. Wat dr. Van Broekhuizen vir die bejaarde president in sy laaste, moeilike lewensjare beteken het, kan kwalik oorskat word. Die jong predikant was toe nog skaars 30 jaar oud, maar hy het so ’n diep geestelike lewe gehad dat hy vir die bejaarde Kruger, wat so swaar onder die leed van die Driejarige Oorlog en sy ballingskap gebuk gegaan het, tot godsdienstige steun kon wees. In dié tyd het Van Broekhuizen en Elsie Eloff mekaar in die suide van Frankryk in Monte Carlo ontmoet. Sy was saam met haar ma, Elsie Eloff-Kruger, in Europa terwyl laasgenoemde haar vader kom versorg het ná haar moeder se dood middel 1901. Die ou president en sy geselskap het drie jaar agtereenvolgens telkens na die suide van Frankryk gegaan om die winter daar deur te bring omdat hy die skerp koue in Nederland nie kon verduur nie. Elsie Eloff en Herman van Broekhuizen is in Menton in Frankryk verloof.

Elsie Eloff en die toe reeds 32-jarige predikant Van Broekhuizen, die NG gemeente Kuilsrivier se eerste predikant, is op 15 Januarie 1904 in die Groote Kerk in Kaapstad in die huwelik bevestig nadat die Transvaalse owerheid toe reeds twee maal geweier het dat hulle in die bruid se geboortestad, Pretoria, trou. "De Zuid-Afrikaan" het twee kolomme aan die huwelik afgestaan en berig amper al die lidmate van die bruidegom se gemeente was daar en het waarskynlik met perdekarre of per trein na die middestad gekom. Van die vooraanstaande gaste was hoofregter lord Henry de Villiers en Marie Koopmans-de Wet, lede van die Kaapse Wetgewende Vergadering, drie hoogleraars van Stellenbosch en agt predikante van omliggende gemeentes. Die koerant het selfs ’n lys van die indrukwekkende trougeskenke weergegee, onder meer die tafel en ses stoele van okkerneuthout geskenk deur pres. Kruger (wat in Julie daardie jaar sou sterf) en die pragtige Bechstein-klavier van die bruid se vader, Frikkie Eloff. Onder die ander geskenke is die messegoed en kombuisgerei van die Kuilsrivierse Strewersvereniging uitgesonder. Ds. Van Broekhuizen het in sy toespraak gesê dit is sy strewe om te doen wat hy kan vir Suid-Afrika en sy Kerk se welsyn. Hy het gesê daar is tereg opgemerk dat hy gely en gestry het, maar dat hy vir land, volk en taal selfs meer sou ly.

Die kerkraad het waarskynlik besef dat die pastorie vir so ’n gesiene egpaar soos die Van Broekhuizens iets heel besonders moes wees. Die indrukwekkende verdiepinggebou met sy breë houttrap, marmerkaggels en groot onthaalvertrek is op Dinsdag 4 Oktober 1904 ingewy toe etlike vername sprekers die woord gevoer het.

Die eerste kindjie wat vir die bewoners van dié imposante pastorie gebore is, was Elsie Francina op 29 Junie 1905. Haar vader het haar gedoop met Marie Koopmans-de Wet en die baba se oupa en oupa aan moederskant, Frederik en Elsie Eloff, asook haar oom, dr. Hendrik van Broekhuizen, as getuies. Aangesien mev. ds. Van Broekhuizen ’n verfynde dame was, het sy ’n Franse vrou as huishoudster na Kuilsrivier saamgebring. Eendag moes dié huishoudster die pastorie se stoep met wassoda skoonmaak, soos die gebruik destyds was. Ongelukkig het sy bytsoda van die winkel bestel en dit in die emmer gegooi. Klein Elsie het nadergekruip en van die waswater gedrink. Sy is twee dae later oorlede. Haar oorskot is einde 1906 saam met die Van Broekhuizens na Pretoria gebring waar dit langs haar beroemde oupa in die Heldeakker begrawe is.

Elsie van Broekhuizen se rol in die openbare lewe het eers met die uitbreek van die 1914-rebellie begin. Sy het die vroue van Pretoria georganiseer om hulp te verleen aan die gevange Rebellieleiers. Sy het ook 'n leidende rol gespeel in die organisasie van die vrouebetoging van 1915, en was een van die vroue wat die petisie aan die goewerneur-generaal oorhandig het, vir die vrylating van die rebellieleiers. Haar man het aktief aan die Rebellie deelgeneem, is gevang en het 18 maande in die Johannesburgse fort deurgebring. Uit hierdie beweging het die Vroue- Nasionale Party voortgevloei, waarvan sy een van die stigters was. Van dié tyd tot die samesmelting van die Vroue- en Manne-NP was se presidente van die Vroue- Nasionale Party van Transvaal, asook later van die Federale Raad. Vanaf die samesmelting was sy adjunkvoorsitter van die Nasionale Party van Transvaal en lid van die Federale Raad.

As predikantsvrou (eers in die NG Kerk en van 1917 af in die Hervormde Kerk) het haar man vergesel op huisbesoek op die platteland, waar sy vasgestel het dat die aantal stiefmoeders groot was, weens die hoë sterftesyfer van die boerevroue tydens kindergeboorte. Sy het besluit om iets te doen om beter mediese hulp aan boerevroue te verskaf. Sy dien 'n beskrywingspunt op die Vroue- Nasionale Partykongres van April 1918 in vir die oprigting van 'n hospitaal vir die opleiding van Afrikaanse meisies in die verloskunde. Hierdie beskrywingspunt is aanvaar en 'n afvaardiging is na die administrateur gestuur om geldelike hulp te vra. Die administrateur was simpatiek, maar het as voorwaarde gestel dat alle partye aan so 'n organisasie moet deel hê. Op 31 Januarie 1919 verskyn in Ons Vaderland die aankondiging van die stigting van die Bond van Afrikaanse Moeders. Die komiteelede was van die Vroue- Nasionale Party mev. Van Broekhuizen (voorsitster); van die Suid-Afrikaanse Vroueparty mev. Greenlees; van die Suid-Afrikaanse Vrouefederasie mev. Preller; van die Helpmekaarbeweging: ds. J.A. du Plessis.

In April 1920 is aangekondig dat die Moedersbond die huis van wyle pres. Kruger gehuur het as sy eerste tuiste. Lewenslank was Elsie van Broekhuizen altyd baie geheg aan die Moedersbond. Sy het die Moedersbond, volgens haar seun H.F. van Broekhuizen, beskou as haar groot bydrae tot die verbetering van die lewe van die Afrikaanse moeder. Op haar graf staan dan ook: “Moeder van die Moedersbond.”

Vier kinders is uit Herman en Ellie van Broekhuizen se huwelik gebore. Herman Frederik, die oudste seun, het lewenslank met sy gesondheid gesukkel en is oorlede toe hy 59 was. Johanna, wat Nannie genoem is, was ’n skrywer van kindergedigte en toneelstukke. Sy was nooit getroud nie en het aangesluit by die Sofiste, vir wie sy ’n prediker was. Hul jongste dogter is in 1917 gebore en, nes die oudste dogter, wat op Kuilsrivier oorlede is, na hul ma genoem: Elsie Francina. Sy was getroud met Hendrik van Huyssteen en het in George afgetree.



</doc>
<doc id="113399" url="https://af.wikipedia.org/wiki?curid=113399" title="Handel in die Indiese Oseaan">
Handel in die Indiese Oseaan

Handel in die Indiese Oseaan het 'n belangrike rol in die geskiedenis gespeel, en was 'n belangrike skakel in die Oos–Wesruilhandel. Langafstandhandel in dhows en seilbote maak dit 'n dinamiese sone van interaksie tussen volke, kulture en beskawings wat strek van Java in die Ooste tot by Zanzibar en Mombasa in die Weste. Stede en state op die Indiese Oseaankus het tweepartydig gestaan, hulle het na buite via die oseaan sowel as na die binneland hulle eie belange gehandhaaf en beskerm.

Sedert die antieke tydperk het die Indiese Oseaan 'n belangrike rol gespeel in die ontwikkeling van die Romeinse handel met Indië.

Die Satavahanas het voortdurend ondernemings in seehandel ontwikkel in Suidoos-Asië.

Die 8ste eeu uitbeelding van 'n Borobudur-seilskip in antieke Java dui daarop dat daar antieke handelsroetes oor die Indiese Oseaan tussen Indonesië, Madagaskar en Oos-Afrika  bestaan het. Dit is soms die "Kaneelroete" genoem. Die enkel- of dubbelseilboot was 'n tipiese kenmerk van die skepe van die seevarende Austronesiërs en dit was die waarskynlike vaartuig wat gebruik is vir hul ontdekkingsreise oor Suidoos-Asië, Oseanië en die Indiese Oseaan. Gedurende hierdie tydperk, tussen die 7de tot die 13de eeu, in die Indonesiese argipel floreer die Srivijaya ryk wat geheers het oor die seehandelsnetwerk in Suidoos-Asië en die skakel met Indië en Sjina.

Tydens die Moslemtydperk, waar hulle die handel oor die Indiese Oseaan oorheers het. Die Gujarati's het vir speserye uit die Molukke sowel as kant uit China gebring en geruil vir vervaardigde items soos tekstiel wat hulle dan verkoop het aan die Egiptenare en Arabiere. Calicut was die sentrum van die Indiese peper uitvoere na die Rooisee en Europa in hierdie tydperk met die Egiptiese en Arabierse handelaars wat veral aktief was.

In Madagaskar, het handelaars en die slawe-handelaars uit die Midde-Ooste (Shirazi Perse, Rial Arabiere, Arabierse Jode, vergesel deur die Bantoes van suidoos-Afrika) en van Asië (Gujarat Indiërs, Maleiers, Javaans, Bugis) was soms geïntegreer binne-in die inheemse stamme van Madagaskar.  Nuwe golwe van Austronesiese migrante het ook geïmmigreer na Madagaskar in hierdie tydperk en het dus 'n blywende kulturele en genetiese nalatenskap gelos.

Die Chinese vloot onder Zheng He het dwarsoor die Indiese Oseaan gereis gedurende die vroeë deel van die 15de eeu. Die sending was 'n diplomatieke aard eerder as bloot 'n kommersiële missie, maar ruil van geskenke en produkte het tog plaasgevind.

Die Portugese onder Vasco da Gama ontdek 'n skeepsroete na die Indiese Oseaan verby die suidelike punt van Afrika in 1497–98. Aanvanklik was die Portugese hoofsaaklik aktief in Calicut, maar die noordelike streek van Gujarat was selfs meer belangrik vir die handel, en 'n noodsaaklike tussenganger in die oos-wes handel.

Venesiese belange was direk bedreig toe die tradisionele handelsroetes in die Middelandse See deur die Ottomaanse Ryk gesluit is. As gevolg daarvan was dit maklik vir die Portugese om hulle uit te skakel in die speseryhandel van Europa. Venesië het diplomatieke betrekkinge met Portugal verbreek en dit oorweeg om teen sy ingryping in die Indiese Oseaan te werk, wat gelei het tot die stuur van 'n gesant na die Egiptiese hof. Venesië onderhandel om die Egiptiese tariewe te verlaag sodat hulle kon kompeteer met die Portugese, hulle het ook voorgestel dat "vinnige en geheime middels" geneem moet word teen die Portugese. Die Mammelukke het 'n vloot in 1507 gestuur onder die beheer van Amir Husain Al-Kurdi, wat sou veg in die Slag van Chaul.

Die Ottomane het probeer om Portugal se oorheersing uit te daag in die Persiese Golf-streek deur die stuur van 'n armada teen die Portugese onder Ali Bey in 1581. Hulle is ondersteun in hierdie poging deur die hoofde van verskeie plaaslike owerhede en hawestede soos Muscat, Gwadar, en Pasni. Die Portugese het egter die Ottomaanse Armada suksesvol onderskep en verslaan. Daarna, het die Portugese Gwadar en Pasni op die Mekrankus aangeval in weerwraak vir die verskaffing van hulp en beskerming aan die vyand.

Gedurende die 16de eeu het die Portugese  gevestigde basisse in die Persiese Golf begin stig. In 1602 het die Iranse leër onder die bevel van Imam-Quli Khan Undiladze, daarin geslaag om die Portugese uit Bahrein te verdryf. In 1622, met die hulp van vier Engelse skepe, herower Abbas weer Hormuz van die Portugese tydens die Inname van Ormuz. Hy vervang dit as 'n handelsentrum met 'n nuwe hawe, Bandar Abbas op die vasteland maar die belangrikheid daarvan verval later.

In die 16de en 17de eeu het Japannese skepe ook aanslae gemaak op die Indiese Oseaanhandel deur middel van die Rooiseëlskipstelsel.



</doc>
<doc id="113400" url="https://af.wikipedia.org/wiki?curid=113400" title="SANAE">
SANAE

SANAE is die Suid-Afrikaanse Nasionale Antarktiese Ekspedisie. Die naam verwys beide na die oorwinterbasisse (genommer in Romeinse syfers, bv. SANAE IV), en die span wat die winter deurleef in die basis (genommer in arabiese syfers, bv. SANAE 47). Die huidige basis, SANAE IV, is op Vesleskarvet in Koningin Maudland, Antarktika, geleë. Somerspanne bestaan uit die administratiewe- en onderhoudspersoneel, helikopterbemanning en wetenskaplikes uit verskillende lande en die bevolking kan tot 100 mense groei. Oorwinterspanne bestaan uit wetenskaplikes en ondersteuningspersoneel uit Suid-Afrika, tipies met 'n totaal van 10 lede in die afgelope jaar.

Die navorsingsprogram by die SANAE IV-basis word onder die vaandel van die Suid-Afrikaanse Nasionale Antarktiese Program (SANAP) uitgevoer.
Die eerste ekspedisie, SANAE 1, het oorwinter by Noorweë Stasie, wat oorgeneem is deur Suid-Afrika by Noorweë aan die einde van die IGY in 1958. Latere spanne het oorwinter by SANAE I, SANAE II en SANAE III, wat almal gebou was op die Fimbul-ysrak naby die Blåskimen-eiland. Omdat hierdie stasies gebou was op 'n bewegende ysrak, is hulle onvermydelik later onder sneeu begrawe, en het die ys uiteindelik afgebreek as deel van 'n ysberg wat weggedryf het. Opeenvolgende stasies is altyd op dieselfde geografiese posisie van S 70º18 W 2º22 gebou. SANAE IV is gebou op die nunatak Vesleskarvet in die hoop dat die basis 'n langer tydperk bruikbaar sal bly. Die eerste span wat in SANAE IV oorwinter het was SANAE 36 in 1997. Die basis is sedertdien ononderbroke beman.



</doc>
<doc id="113407" url="https://af.wikipedia.org/wiki?curid=113407" title="Corrie de Klerk">
Corrie de Klerk

Corrie de Klerk (gebore Hendrina Cornelia Coetzer, Reddersburg, Oranje-Vrystaat, 3 Junie 1904 – Pretoria, 18 Augustus 2001) was die eggenote van minister Jan de Klerk en die moeder van die Gereformeerde predikant, professor en koerantredakteur dr. Willem de Klerk en die laaste staatspresident van die ou Suid-Afrika, FW de Klerk.

Corrie Coetzer is op Reddersburg gebore as een van vyf kinders uit Frederik Willem Coetzer (Bloemfontein, 21 September 1860 – Reddersburg, 11 Augustus 1938), provinsiale raadslid vir Edenburg, se tweede huwelik, met Anna Cecilia Fouché (omstreeks 1883 – 11 Januarie 1931). F.W. Coetzer het altesaam vyf kinders uit sy drie huwelike gehad. Die latere staatspresident is na hom genoem, terwyl Corrie se ander seun Willem Johannes genoem is na haar skoonvader, ds. W.J. de Klerk, wat nes sy F.W. Coetzer, Jan, Willem (Wimpie) en FW de Klerk in die politiek belanggestel het. Haar skoonsuster Susan Strijdom was met Suid-Afrika se vyfde premier, adv. Hans Strijdom, getroud en dit was hy wat Corrie se man in 1958 as senator en later as minister in sy kabinet aangestel het.

Corrie het haar opleiding in huishoudkunde, kuns, huis- en tuinversiering op Reddersburg en Bethlehem ontvang. Voor haar huwelik het sy die Unie deurreis. Op 11 April 1927 is sy met Jan de Klerk getroud waarna die opvoeding van haar twee seuns en die aktiewe medewerking met haar eggenoot in die uitvoering van sy pligte haar lewe gevul het. Gedurende hulle verblyf in Johannesburg, Germiston en Krugersdorp het sy 'n lewende belangstelling in die sustersaksie van haar kerk openbaar en was jare lank komiteelid in die gemeente van Germiston. Sy het 'n wye belangstelling gehad en was veral 'n kenner van tuinuitleg en modeontwerp waarin sy wyd belese was. Hulle tuiste was 'n sierlike plaas in die omgewing van Krugersdorp waar sy haar belangstelling in tuinversiering kon toepas, maar ook by die ministerswoning in Pretoria (Bryntirion 19) en by soveel van hul vriende moontlik.

Haar eie sibbes was: Jacob Erasmus; Emily Hobhouse Hoppe; Paul Fouché en Vivia Perpetua. Haar halfbroers en –susters was: Susanna Maria Margaretha; Jacob Erasmus; Arnoldus Jacobus; Frederik Willem en Elizabeth Catharina Jacoba Johanna van der Linde.



</doc>
<doc id="113430" url="https://af.wikipedia.org/wiki?curid=113430" title="Jan Eloff">
Jan Eloff

Jan Eloff (plaas Waterkloof, distrik Rustenburg, Transvaal, 19 Julie 1859 – Pretoria, Unie van Suid-Afrika, 10 Julie 1939) was die tweede mynkommissaris van Johannesburg en die man na wie Eloffstraat genoem is, die eerste straat wat met die opmeting van die stad ’n naam gekry het. Mettertyd is 12 strate in die groter Johannesburgse gebied na hom genoem. Hy was ook een van die getroue steunpilare van pres. Paul Kruger.

Eloff was die sewende van die 10 kinders van Sarel Johannes Eloff, kommandant van Rustenburg van 1864 tot 1889, en sy vrou, Susanna Cornelia Jacobsz, en 'n jonger broer van F.C. (Ryk Freek) Eloff, skoonseun van pres. Kruger deur sy huwelik met Paul en Gezina Kruger se dogter Elsie. Jan Eloff ontvang sy eerste onderwys tuis op sy geboorteplaas van 'n privaat onderwyser en besoek later die skool van die Hermannsburgse Sendinggenootskap op die plaas Morgenzon naby Rustenburg. Van jongs af lewer hy al bewys van besondere ondernemingsgees. Op 20-jarige leeftyd het die groot wêreld ingetrek en besluit om handelaar te word. Op Graaff-Reinet het hy waens gekoop en daarmee na Transvaal teruggekeer, waar hy hulle teen 'n redelike wins van die hand gesit het. As jongman dien hy in die Eerste Vryheidsoorlog (1880-’81) onder sy vader, een van die kommandante van die ZAR en vir ’n ruk waarnemende kommandant-generaal van Transvaal. Sy broerskind Sarel het hom in die Tweede Vryheidsoorlog onderskei as 'n onverskrokke Boere-kommandant, maar is as krygsgevangene na Sint Helena verban nadat hy tydens sy poging om Mafeking te ontset, in die steek gelaat is. Sarel se suster Elsje Francina was getroud met dr. Herman van Broekhuizen, sy broer Stephanus Johannes Paulus was 'n beeldhouer. Nog 'n suster van Sarel, Nettie, was getroud met Manie Bredell.

Ná die vrede word hy klerk in die kantoor van die staatsprokureur in Pretoria. Hy vergesel die derde deputasie (volgens prof. P.J. Nienaber die Tweede Vryheidsdeputasie) na Europa (1883-’84) as privaat sekretaris van pres. Kruger en kry die geleentheid om Brittanje en nog talle Wes-Europese state te besoek. Die ander lede van hierdie sending was ds. S.J. du Toit (Totius se vader) en genl. Nicolaas Smit. In 1884 word hy benoem tot eerste siviele kommissaris van die republiek in Pretoria en doen in dié hoedanigheid regstreekse kennis op van die gebeurtenisse insake die goudontdekking en van die ontplooiing van die Witwatersrandse goudveld. In September 1886 het hy openbare aanklaer en klerk van kaptein Carl von Brandis in Johannesburg geword en Von Brandis in November opgevolg as mynkommissaris van die goudveld. 

In 1886 was Eloff reeds voorsitter van die Delwerskomitee wat uit sewe lede bestaan en toe die Delwerskomitee in 1887 deur 'n Gesondheidsraad vervang word, was hy een van sewe lede. Die Gesondheidsraad het in beheer van plaaslike sake gebly tot die instelling van die eerste stadsraad in 1897. Op 2 November 1889 het hy die hoeksteen gelê van die tweede gebou wat die Johannesburgse Beurs huisves het. Eloff het mynkommissaris gebly tot einde Desember 1892 en so intiem gemoeid geraak met die ontstaan en groei van Johannesburg en van die vroeë ontwikkeling van die Witwatersrandse goudveld. Met die uitmeet van Johannesburg deur landmeter Jos de Villiers is die eerste straat na Eloffstraat genoem. Oor die naam Eloffstraat het hy later self verklaar: “Die landmeter van die stad was Willem de Villiers (volgens Nienaber het bedoel Jos de Villiers). Destyds was alles nog in 'n warboel en een dag toe De Villier sy eerste straat klaar opgemeet het, het hy in ons tent (opgeslaan op die plek waar die huidige stadsbiblioteek staan) en, terwyl hy die plan op 'n leë whiskey-kis, ons tafel, neersit, sê hy: ‘Jan, ek het jou naam op hierdie kaart neergeskrywe sodat ek nie deurmekaar kan raak met die standplase nie.’ Op die wyse is my naam aan die eerste straat van Johannesburg gegee.”

Ná sy verblyf in Johannesburg het Eloff hom in die distrik Standerton op die boerdery toegelê. In 1897 het hy met sy gesin na Switserland en Duitsland vetrek, maar ná skaars 'n jaar met die uitbreek van die Tweede Vryheidsoorlog (1899-’1902) na die republiek teruggekeer om hom by die Rustenburgse kommando aan te sluit. Ná die vredesluiting op 31 Mei 1902 het hy hom as boer gevestig op sy geboorteplaas, Waterkloof, waar hy vir hom 'n huis soos 'n kasteel laat bou het. In 1912 het hy met sy gesin weer na Switserland vetrek, waar hulle tydens die Eerste Wêreldoorlog (1914–’18) vasgekeer is. In 1919 kom hy terug om hom vir goed in Pretoria te vestig, waar hy sy oudag geslyt het.

Eloff is in 1888 getroud met Catharina Cornelia de Ridder, dogter van ds. Johannes de Ridder van die Gereformeerde kerk Rustenburg, wie se kleinseun die Gereformeerde argitek Johan de Ridder onder meer Rustenburg se huidige Dopperkerk ontwerp het. Uit dié huwelik is drie seuns en twee dogters gebore. 



</doc>
<doc id="113433" url="https://af.wikipedia.org/wiki?curid=113433" title="Eloffstraat">
Eloffstraat

Eloffstraat is ’n vername straat in die Johannesburgse middestad en die eerste straat wat tydens die opmeting van die stad ’n naam gekry het. Dis genoem na Jan Eloff, die stad se tweede mynkommissaris en opvolger van Carl von Brandis. Mettertyd sou nog 12 strate in die groter Johannesburgse gebied sy naam kry. Eloffstraat was in die begindae die inkopiemekka van die groeiende dorp. Dit het gelie van Parkstasie na die markplein, nou Beyers Naudéplein. 

Eloff het ná die Eerste Vryheidsoorlog klerk in die kantoor van die staatsprokureur in Pretoria geword, in 1884 is hy benoem tot eerste siviele kommissaris van die republiek en doen in dié hoedanigheid regstreekse kennis op van die gebeurtenisse insake die goudontdekking en van die ontplooiing van die Witwatersrandse goudveld. In September 1886 het hy openbare aanklaer en klerk van kaptein Carl von Brandis in Johannesburg geword en Von Brandis in November opgevolg as mynkommissaris van die goudveld. 

In 1886 was Eloff reeds voorsitter van die Delwerskomitee wat uit sewe lede bestaan en toe die Delwerskomitee in 1887 deur 'n Gesondheidsraad vervang word, was hy een van sewe lede. Die Gesondheidsraad het in beheer van plaaslike sake gebly tot die instelling van die eerste stadsraad in 1897. Eloff het mynkommissaris gebly tot einde Desember 1892 en so intiem gemoeid geraak met die ontstaan en groei van Johannesburg en van die vroeë ontwikkeling van die Witwatersrandse goudveld.

Met die uitmeet van Johannesburg deur landmeter Jos de Villiers is die eerste straat Eloffstraat genoem. Oor die naam Eloffstraat het Jan Eloff later self verklaar: “Die landmeter van die stad was Willem de Villiers (volgens Nienaber het bedoel Jos de Villiers). Destyds was alles nog in 'n warboel en een dag toe De Villiers sy eerste straat klaar opgemeet het, het hy in ons tent (opgeslaan op die plek waar die huidige stadsbiblioteek staan) en, terwyl hy die plan op 'n leë whiskey-kis, ons tafel, neersit, sê hy: ‘Jan, ek het jou naam op hierdie kaart neergeskrywe sodat ek nie deurmekaar kan raak met die standplase nie.’ Op die wyse is my naam aan die eerste straat van Johannesburg gegee.”

Met die uitreiking van die oorspronklike Suid-Afrikaanse weergawe van die bordspel Monopoly was Eloffstraat die waardevolste eiendom in die die vier stede wat destyds deel was van die spel: Johannesburg, Kaapstad, Bloemfontein en Durban. Indertyd kon spelers eiendom in Eloffstraat koop vir R400. In die jongste plaaslike weergawe, dié van 2002, is die tradisionele eiendomme in middestede verruil vir meer eksklusiewe eiendomme en is die strate in die vier stede vervang deur stede, buurte en bakens. Eloffstraat is steeds deel van die speletjie, maar nie meer so begeerlik soos in 1963 nie.



</doc>
<doc id="113437" url="https://af.wikipedia.org/wiki?curid=113437" title="Sarel Eloff">
Sarel Eloff

Kmdt. Sarel Johannes Eloff (Rustenburg, Transvaal, 18 Augustus 1870 [volgens prof. P.J. Nienaber 1863] – Middelburg, Transvaal, 17 Maart 1944) was ’n onverskrokke Boere-kommandant van die ZAR en ’n kleinseun van pres. Paul Kruger en sy tweede vrou, Gezina. Van hom sou Nienaber ná sy dood skryf: “Sy openbare lewe was gekenmerk deur 'n blanke opregtheid en 'n innige liefde vir sy land en volk. Hy was 'n man wat in eenvoud sy God, sy volk en sy land gedien het. In die dae van die Transvaalse Republiek het hy 'n belangrike rol gespeel.”

Eloff was die oudste kind van Frederik Christoffel (Ryk Freek of Frikkie) Eloff van Pretoria, na wie die voorstad Eloffsdal genoem is, en sy vrou, Elsje Francina Kruger, tweede dogter van pres. Paul Kruger. Dié egpaar was gesiene inwoners en vooraanstaande lidmate van die Gereformeerde kerk Pretoria. Sy oom Jan was die tweede mynkommissaris van die Witwatersrand na wie meer as 10 strate in en om Johannesburg genoem is, onder meer Eloffstraat in die middestad. Sarel se suster Elsje Francina was getroud met dr. Herman van Broekhuizen, Nettie was getroud met Manie Bredell en sy broer Stephanus Johannes Paulus was 'n beeldhouer.

As jong man het hy hom by die “Zarps” in Pretoria aangesluit en vinnig opgang gemaak vanweë sy besonder aangename geaardheid, bekwaamheid, flinkheid en ywer. Reeds in 1894 is hy tot luitenant bevorder en in bevel van die Krugersdorpse polisie geplaas. Met die Jameson-inval in Desember 1895 en Januarie 1896 het hy hom onderskei deur met nege man 'n waaghalsige verkenningstog uit te voer om die sterkte van die invallers en hul planne vas te stel. Hy het dr. L.S. Jameson se mag naby Boons ontmoet, is gevange geneem en ontwapen, maar later vrygelaat op voorwaarde dat hy die invallers op hul tog na Johannesburg 'n voorsprong van twee uur waarborg. Nadat hy die ooreenkoms nagekom het, het hy te perd deur die nag gejaag om burgeroffisiere en kommando's tot aan die Elandsrivier, Rustenburg, te waarsku en het hy Krugersdorp nog lank voor die vyand bereik. Sy vinnige optrede het baie daartoe bygedra dat Jameson betyds voorgekeer en tot oorgawe gedwing is by Doornkop op 1 Januarie 1896. In op drag van die regering begelei hy Jameson en sy offisiere van Krugersdorp na Pretoria. 

In 1899 is hy bevorder tot kaptein en eerste bevelvoerder van die pas voltooide Johannesburgse fort en met die uitbreek van die Tweede Anglo-Boereoorlog op 11 Oktober 1899 is hy saam met Freiherr A. von Dalwig onder kmdt. S.P. Grobler van die polisie ingesluit by die kommando van waarnemende generaal H..C.J. van Rensburg, wat die noordelike en noordwestelike grens van die ZAR moes beskerm. 

Hy is daar in bevel van die kanonne geplaas en het 'n belangrike aandeel in die terugdrywing van die Britse magte in die Tuli-gebied gehad. Daarna is hy na Derdepoort aan die Groot Marico-rivier verskuif, waar vyandelike swart stamme van oorkant die grens die polisiekantoor afgebrand en wit burgerlikes vermoor het. In Desember het hy hom verder in die gevegte teen hierdie swart aanvallers onderskei deur hulle op die vlug te dryf en hul voorpos, Sekwaanstat, te vernietig. Omdat die stryd aan hierdie gevegsfront vol-gens Eloff nie op meer energieke en offensiewe wyse gevoer is nie, het hy versoek om na 'n meer aktiewe gevegsterrein oorgeplaas te word. 

In April 1900 is hy met die rang van kommandant na genl. J.P. Snyman gestuur om hom in die beleg van Mafeking by te staan. As 'n man wat 'n militêre opleiding geniet het, kon hy hom geensins vereenselwig met die trae wyse waarop Snyman die beleg gevoer het nie en ook hier het hy die houding van die Boerebevel veels te selfvoldaan gevind. Terwyl die Britte kragtige en finale pogings aangewend het om Mafeking na 'n maande lange beleg te ontset en Snyman se optrede onseker gebly het, het kmdt. Eloff aangebied om die beleërde dorp langs 'n bepaalde roete wat hy as die sleutelweg beskou het, aan te val en binne te dring sodat die generaal vanuit die teenoorgestelde kant op 'n gegewe teken die finale aanslag kon doen. Saam met Snyman het hy dié gevaarlike taak beplan. 

In die nag van 11 Mei 1900 het hy met 300 uitgelese man, onder wie talle Duitse en Franse vrywilligers, op stoutmoedige en skitterende wyse 'n verrassingsaanval op die dorp uitgevoer. Hy het aanvanklik sukses behaal en deur die vyandelike verskansings gedring tot digby R.S.S. Baden-Powell se hoofkwartier. Maar weens ’n gebrek aan die beloofde ondersteuning van die kant van ander Boere-afdelings is sy vordering gestuit. Hy behou wel sy stellings onder hewige geweervuur die hele dag deur, maar teen die aand van 12 Mei het hy besef dat hy in die steek gelaat is en gee met byna een derde van sy manskappe aan die vyand oor nadat die Britte besef het hoe klein sy mag is en hom en sy vrywilligers omsingel het.

Tot met die ontsetting van Mafeking op 17 Mei 1900 het Baden-Powell hom saam met sy manne aangehou en daarna is hy as Boerekrygsgevangene na Deadwood-kamp op die eiland Sint Helena verban. Hier het sy medekrygsgevangenes en die kampowerheid hom as gewilde leier aanvaar en was hy aan almal bekend as 'n onverskrokke waaghals. Hy het twee maal daarin geslaag om uit die fort en kamp te ontsnap, maar het hom weer oorgegee omdat hy nie van die eiland kon wegkom nie.

Ná die vredesluiting op 31 Mei 1902 het Eloff na Transvaal teruggekeer en hom saam met sy vrou naby Middelburg gevestig, waar hy hom tot sy dood op die boerdery toegelê het. Hy was eenmaal kandidaat van die Nasionale Party, maar sonder welslae.
Hy is in 1894 in Pretoria met Stefina Petronella Jacobsz getroud en uit dié huwelik is vier seuns en ’n dogter gebore.



</doc>
<doc id="113440" url="https://af.wikipedia.org/wiki?curid=113440" title="Theuns Eloff">
Theuns Eloff

Dr. Theuns Eloff (Potchefstroom, 17 Mei 1955) is ’n Suid-Afrikaanse akademikus en direkteur van die FW de Klerk-stigting.

Eloff, ’n agter-agter-agterkleinkind van pres. Paul Kruger en sy tweede vrou, Gezina, en ’n agter-agterkleinkind van F.C. (Ryk Freek of Frikkie) Eloff, na wie die woonbuurt Eloffsdal in Pretoria genoem is, en sy vrou, Elsie Eloff-Kruger, is een van vyf kinders. 

Eloff het eers ’n B.Jur. aan die Potchefstroomse Universiteit vir CHO en daarna sy graad in die teologie in 1980 met lof verwerf. Hy het drie jaar lank in die studenteraad gedien en was voorsitter van die Afrikaanse Studentebond in 1979. Hy was ’n medeopsteller van die Koinonia-verklaring en ’n stigterslid van die nierassige politieke studenteorganisasie Polstu. Tydens sy twee jaar nasionale diensplig het hy sy meestersgraad in die teologie verwerf, weer met lof. 

Sy eerste en enigste gemeente was die Gereformeerde kerk Pretoria-Brooklyn van 1983 tot 1989. In dié tyd het hy sy Th.D. verwerf met ’n proefskrif oor “Regering, regverdigheid en rasseklassifikasie”. Ná die probleme wat hy in 1987 op die hals gehaal het weens sy insluiting in die groep Afrikaners wat in Julie daardie jaar met die ANC in Dakar beraadslaag het, het hy die bediening twee jaar later verlaat en aangesluit by die Consultative Business Movement, waarvan hy in 1990 uitvoerende direkteur geword het. 

Hy was betrokke by die beplanning van die Nasionale Vredeskonferensie, wat in September 1991 gelei het tot die ondertekening van die Nasionale Vredesooreekoms. By Kodesa het hy aan die hoof gestaan van die proses- en sekretariële dienste en daarna van die administrasie van die veelparty-onderhandelings. 

Hy was mederedakteur van twee boeke, "Managing Change", en "Building a Winning Nation - Companies and the RDP", en het talle artikels geskryf oor die rol van die burgerlike samelewing in konflik, fasilitering en mediasie. Tot Mei 1994 was hy adjunk- uitvoerende direkteur van die Uitvoerende Oorgangsraad. 

In Februarie 1995 is Eloff aangestel as hoofbeampte van die National Business Initiative (NBI). Onder sy leiding het die NBI onder meer fondse van R1 miljard aangewend om die Saketrust en Sake teen Misdaad op te rig. Hy het ook gedien in die Ekonomiese Adviesraad van die provinsie Noordwes en die raad van Sake teen Misdaad en die Sentrum vir Geskiloplossing. Aan die Universiteit van die Witwatersrand het hy lesings aan M.B.A.-studente gegee.

In Januarie 2002 is hy aangestel as visekanselier van sy alma mater. Hy het ’n nuwe bestuursfilosofie ingevoer en ’n groot rol gespeel in die samesmelting van die verskillende dele wat die Noordwes-Universiteit (NWU) geword het. In Mei 2004 is hy aangestel as visekanselier van die NWU.

Eloff het talle eerbewyse ontvang ter erkenning van sy rol in die onderhandelingsproses: die Junior Chamber of South Africa se prys as een van die vier uitsonderlike jong Suid-Afrikaners van 1994, die Harvard Business Club se staatsman van die jaar-prys in 1994, die Junior Chamber International se 10 uitsonderlike jong mense ter wêreld in 1995 en insluiting in die Wêreld-Ekonomiese Forum se 100 wêreldleiers vir môre in 1996. 



</doc>
<doc id="113441" url="https://af.wikipedia.org/wiki?curid=113441" title="Sintetisme">
Sintetisme

Sintetisme is ’n term wat deur postimpressionistiese kunstenaars soos Paul Gauguin, Émile Bernard en Louis Anquetin gebruik is om hul werk van impressionisme te onderskei. Vroeër is dit verbind met die term cloisonnisme en later met simbolisme. 

Die woord is afgelei van die Franse werkwoord "synthétiser" ("om tot ’n sintese of eenheid te bring").


</doc>
<doc id="113442" url="https://af.wikipedia.org/wiki?curid=113442" title="Avant-garde">
Avant-garde

Avant-garde (uit Frans, letterlik "voorhoede") verwys na mense of werk wat eksperimenteel, radikaal of onortodoks is met betrekking tot kuns, kultuur en die gemeenskap. Die oorspronklike term verwys na ’n groep soldate wat vooruit gestuur word met die doel om ’n gebied te verken. 

In die kunste kan dit gekenmerk word deur nietradisionele, esteties innoverende en aanvanklik onaanvaarde praktyke.

Die avant-garde verskuif die grense van wat as die norm of status quo aanvaar word, veral wat kultuur betref. Dit word deur sommige beskou as ’n waarborg van modernisme, in teenstelling met postmodernisme. Baie kunstenaars het hulle met die avant-garde-beweging vereenselwig en doen dit steeds, van Dada tot die postmoderne kunstenaars van omstreeks 1981.


</doc>
<doc id="113443" url="https://af.wikipedia.org/wiki?curid=113443" title="David A. R. White">
David A. R. White

David A. R. White (* 12 Mei 1970 in Dodge City, Kansas) is 'n Amerikaanse akteur, filmregisseur en -vervaardiger. White het op 'n klein plaasdorpie buite Dodge City in Kansas grootgeword. Hy is 'n medestigter van "Pure Flix Entertainment", 'n maatskappy wat in die verspreiding en produksie van Christelike rolprente spesialiseer. Die maatskappy se eerste film was "Hidden Secrets". Hy is met die aktrise en regisseur Andrea Logan getroud (geb. 29 Julie 1978), wat ook die rol van sy vrou in die 2009-film "Blink of an Eye" gespeel het.


</doc>
<doc id="113446" url="https://af.wikipedia.org/wiki?curid=113446" title="Slag van Dien Bien Phu">
Slag van Dien Bien Phu

Die Slag van Dien Bien Phu (Frans: "Bataille de Diên Biên Phu"; Viëtnamees: "Chiến dịch Điện Biên Phủ", letterlik: "Veldtog van Dien Bien Phu") was die laaste veldslag van die Frans-Indo-China-oorlog. Die slag het in Noordwes-Viëtnam plaasgevind, waar 45 000 Viët-Minh-soldate onder Vo Nguyen Giap 15 000 Franse soldate onder kolonel Christian de Castries verslaan het. Die veldslag het gelei tot die einde van die Frans-Indo-China-oorlog, die onttrekking van Franse magte aan Indo-China (Viëtnam, Kambodja en Laos) en die stigting van die kommunistiese Noord-Viëtnam en die pro-Westerse Suid-Viëtnam.

Die Franse het in die 17de eeu met die Viëtnamese begin handel dryf. In 1787 het Franse sendelinge hulle in Indo-China gevestig, waarna handelaars hulle gevolg het. In 1862 het die Franse Saigon verower en geleidelik het die res van die gebied gevolg. In 1887 is Frans-Indo-China amptelik gevestig, bestaande uit Annam, Tonkin, Cochinsjina en Kambodja. Laos is in 1893 bygevoeg.

In die Tweede Wêreldoorlog is Frans-Indo-China deur Japan beset. Ho Chi Minh het die Viëtnamese Bevrydingsliga gestig, die Viët-Minh. In die Tweede Wêreldoorlog het die Viët-Minh van krag tot krag gegaan, onder meer met Amerikaanse hulp. Aan die einde van die Tweede Wêreldoorlog, in 1945, het Britse en Chinese magte die kolonie beset en die oorgawe van die Japanse magte aanvaar. ’n Klein Franse afdeling het die Britte aanvanklik vergesel, maar groot getalle versterkings het spoedig gevolg. Die Viët-Minh het Hanoi (die hoofstad van Tonkin) beset en gevegte het spoedig tussen die Franse en die Viët-Minh uitgebreek. Die Viët-Minh het Hanoi verlaat en in die woude van Tonkin ’n guerrillaoorlog gevoer. In 1949 het die Sjinese kommunistiese magte van Mao Zedong die Indo-China/China-grens bereik. Dit was die begin van die einde van die Franse bewind in Indo-China want die Viët-Minh het skuiling, voorrade en opleiding in China ontvang. Giap het ook konvensionele eenhede gestig en opgelei.

’n Jaar later, in November 1950, begin die Viët-Minh Franse vestings langs die Chinese grens aanval. Die Franse bevelvoerders raak paniekbevange en beveel ’n haastige onttrekking. Die onttrekkende eenhede word verpletter in Viët-Minh-lokvalle en valskermbataljonne word per valskerm ontplooi om uit te help. Die 1ste Valskermbataljon van die Franse Vreemdelegioen ("1er Bataillon Etranger de Parachutistes", 1er BEP) word feitlik uitgewis. Die Franse verloor 6 000 soldate (dood en gevange geneem). Dit was die Franse se grootste koloniale nederlaag sedert hulle Kanada ’n paar eeue gelede verloor het.

Die Viët-Minh-magte stoomroller voort na Hanoi, maar word deur die Franse maarskalk Jean de Lattre de Tassigny in die Rooirivier-delta gestuit. In Tonkin beheer die Franse die delta en die T’ai-hooglande. Die T’ai- en Meo-stamme is ou bondgenote van die Franse en aanvanklike Viët-Minh-invalle word gestuit. In Oktober 1952 val drie Viët-Minh-divisies die T’ai-hooglande in en dwing die Franse om die gebied grootliks te ontruim. In 1953 val die Viët-Minh Laos binne en dwing die Franse om troepe te ontplooi om die inval te stuit. Een van die dorpies wat deur die Viët-Minh verower word, is Dien Bien Phu.

In 1952, met die inval in die T’ai-hooglande, het die Franse ’n basis by Na-San versterk om die Viët-Minh-magte te stuit. Na-San was ’n dorpie (of stat) met ’n aanloopbaan. Twee Viët-Minh-divisies val ’n mag gelykstaande aan drie bataljonne aan. Die Franse ontplooi artillerie en vliegtuie om die aanval te af te slaan en die Viët-Minh word ’n groot nederlaag toegedien. Later, op 12 Augustus 1953, onttrek die Franse soldate sonder personeelverliese aan Na-San. Die Franse bevelvoerder, luitenant-generaal Henri Navarre, leer twee lesse van die veldslag. Eerstens sal die Franse, met hulle lug- en artilleriesteun, altyd die Viët-Minh in ’n vesting verslaan. Die tweede les is dat ’n basis altyd ontruim kan word as die troepe moet herontplooi word. Die twee lesse is baie belangrik om die konsep van ’n basis by Dien Bien Phu te verstaan.

Navarre het bitter min politieke leiding van die Franse regering in Parys gekry weens die feit dat die regerings gedurig verander het. Toe die Viët-Minh Laos binneval, het Navarre die indruk, maar nie ’n bevel nie, gekry om Laos te verdedig. Navarre, kolonel Louis Berteil, sy adjunkbevelvoerder van operasies, en brigadier-generaal René Cogny, die bevelvoerder in Noord-Viëtnam, besluit om ’n basis by Dien Bien Phu te stig. Die doel van die basis was tweeledig:

Dien Bien Phu lê in die Muong Thanh-vallei. Die vallei is 20 km lank en 6 km wyd. Daar is ’n paar heuwels in die vallei, maar dit word oorheers deur die berge wat om die vallei is. Die Nam-Yum-rivier vloei deur die vallei. Die vallei kry baie reën in die monsoentydperk. Die Franse magte was te min om die hele vallei te verdedig en gevolglik was die Franse posisies oorheers deur die Viët-Minh, wat die omgekeerde situasie was van Na-San.

Op 20 November 1953 land valskermsoldate van die 1ste Valskermgroep ("Groupement Aéroporté 1;" GAP 1) by Dien Bien Phu. In dié staduim was die Viët-Minh se 148 Onafhanklike Regiment met die hoofkwartier en 1 bataljon (910) of Dien Bien Phu. Slegs 65 vliegtuie (10 C-119 Boxcars en die res Dakotas) was beskikbaar, wat beteken dat slegs twee van GAP 1 se drie bataljons vervoer kon word. (Dié gebrek en genoegsame lugsteun, insluitende vragvliegtuie, was een van die hoofredes vir die Franse nederlaag.) Hulle kon nie die Viët-Minh omsingel nie en Regiment 148 onttrek aan die slagveld na ’n skermutseling. 115 Viët-Minh en 16 Franse soldate sneuwel. Op 21 November word GAP 2 met drie valskermbataljonne afgegooi. GAP 2 se bevelvoerder was Pierre Langlais, wat ’n groot rol in die komende slag sou speel. Brigadier-generaal Gilles was bevelvoerder van die 4 560 Franse soldate in Dien Bien Phu. Geniesoldate begin die aanloopbaan herstel en ’n paar dae later begin die eerste vragvliegtuie land. Bykomende infanterie- en artillerie-eenhede begin by die basis aankom. Slegs een geniekompanie (3de van die 31ste Geniebataljon) is aanvanklik by die basis. Dit en die feit dat nie genoegsame materiaal en houtbalke vir bunkers verskaf is nie, is nog ’n rede vir die Franse nederlaag.

GAP 1 word ontplooi uit Dien Bien Phu na ander areas.

Generaal Gilles word teruggeroep Hanoi toe en ’n nuwe bevelvoerder volg hom op, kolonel Christian Marie Ferdinand de la Croix de Castries. Hy het ’n kavallerie-agtergrond met ervaring in die Tweede Wêreldoorlog en die stryd in Indo-China gehad. Hy het in die Tweede Wêreldoorlog onder generaal Navarre in ’n pantsereenheid geveg. Die groot rede hoekom hy aangestel is, is omdat hy ervaring in mobiele oorlogvoering gehad het.

Terwyl die infanterie-, artillerie- en genietroepe stellings en ’n basis bou, voer Langlais en GAP 2 aanvalspatrollies uit. GAP 2 bestaan uit die 1ste Valskermbataljon van die Vreemdelegioen (1 BEP; hervorm na die slagting vroeër in 1950) en die 8ste Valskermaanvalsbataljon ("8e Bataillon de Parachutistes de Choc"; 8 BPC). Die derde bataljon van GAP 2 is eers later in die slag ontplooi. Kontak word gemaak met geurrilla-eenhede en ’n ekspedisie van Laos, maar die tou word al hoe stywer rondom die Franse garnisoen getrek. Elke patrollie ly al hoe groter verliese.
Intussen is die troepegetal verhoog tot 10 800 soldate. Die volgende gevegstellings, meestal op heuwels, is ingerig:

Verder was daar sewe tenks wat die hoofposisie (A – H) bedien het en drie tenks wat by Isabelle gestasioneer was. Die gerug was dat die stellings na De Castries se minnaresse vernoem is (hy was ’n haan onder die henne), maar in werklikheid is die name gekies want dit was alfabeties.

Generaal Giap het besluit om die Franse uitdaging te aanvaar. Die grootste Franse aanname was dat Giap, as hy aanval, met hordes infanteriesoldate sou aanval, maar met bitter min artillerie. Die rede was dat die pad van die Viët-Minh-basisse na Dien Bien Phu verval het of vernietig is deur beide partye. Verder het die Viët-Minh net ’n paar honderd vragmotors gehad wat nie die groot hoeveelhede ammunisie sou kon vervoer nie. Die Franse het gevoel hulle GMI-guerrillaeenhede en die Franse lugmag sou die Viët-Minh se voorrade kan afsny.

Die Viët-Minh se Front-voorraadkomitee het 45 000 kleinboere opgeroep. Van hulle het voorrade met aangepaste fietse vervoer. Bykomende vragmotors is van Sjina verkry en nuwe paaie is gebou. Die paaie is baie goed gekamoefleer deur takke bokant die pad aanmekaar vas te bind en sodoende ’n tonnel te maak. Jagtogte is op GMI-eenhede uitgevoer en lugafweerkanonne is op strategiese plekke geïnstalleer. Teen Maart 1954 het die Viët-Minh genoeg voorrade, 49 000 soldate en 31 500 ondersteuningsoldate rondom Dien Bien Phu gehad.

Soos genoem, was die idee dat die Franse ’n mobiele slag sou veg, maar bitter min aandag is aan plan B gegee, as mobiele vegtery nie sou werk nie. Om ’n mag van 10 infanteriebataljonne en twee artilleriebataljonne ordentlik te verskans, sou 36 000 ton voorrade nodig gewees. Slegs 2 200 is in die omgewing verkry, wat beteken 34 000 ton moes ingevlieg word. Dit is gelykstaande aan 12 000 Dakota-vlugte. Met 80 Dakotas wat net boumateriaal invlieg, sou dit vyf maande vat om die voldoende boumateriaal in te vlieg. In effek het die Franse plan A (mobiele operasies) en net plan A gehad.

Die Franse het wel 10 tenks stuk-stuk ingevlieg en ’n monteerbaan in die oerwoud gebou om die tenks weer aanmekaar te sit.

Die Viët-Minh se eerste teiken was Beatrice. Voorrade moes met ’n konvooi deurkom en deur padversperrings veg. Op 13 Maart 1954 om 17:00 begin die Viët-Minh-artillerie Beatrice, Gabrielle, die hoofbasis en die artillerieposisies bestook. Beatrice se bevelvoerder was majoor Paul Pegot, en hy rapporteer aan kolonel Jules Gaucher, wie se bevelspos in die hoofbasis geleë was. Om 18:30 sterf majoor Pegot toe ’n artilleriekoeël sy bunker tref. Kolonel Gaucher hou krygsraad met sy stafoffisiere toe ’n kanonkoeël sy bunker tref en hy sterf. Die gevolg is chaos in die bevelstruktuur. Die Viët-Minh loods infanterieaanvalle en teen 02:00 ontruim die oorlewendes (sowat ’n 100 man) die stelling. Hulle kom versterkings teë en loods die eerste teenaanval, wat misluk. Hulle was op pad om die tweede te loods toe die Viët-Minh ’n skietstilstand vra om die gewondes te versorg. Die Franse het ’n bataljon verloor en het besef hulle het nie die magte om die stelling te herower en behou nie.

Op 14 Maart land die laaste bataljon van GAP2, die 5de Viëtnamese Valskermbataljon ("5e Bataillon de Parachutistes Viëtnamiens"; 5de BPVN). Op 15 Maart om 03:30 begin die Viët-Minh Gabrielle bestook. Daar is twee majore by die stelling en die een sterf en die ander word ernstig gewond deur artillerievuur. Gelyktydige aanvalle op Claudine, Dominique en Isabelle verwar die Franse bevelvoerders oor die Viët-Minh se doel. Die 5de BPVN, wat nog moeg is, en die swakste valskermbataljon op die slagveld is, loods ’n teenaanval. Dit misluk en Gabrielle val.

Op 15 Maart pleeg die artilleriebevelvoerder, kolonel Charles Piroth, selfmoord oor die artillerie se onvermoë om die Viët-Minh te stuit.
Generaals Cogny en Navarre besluit om versterkings te stuur en majoor Marcel Bigeard se 6de Koloniale Valskermbataljon ("6e Bataillon de Parachutistes Coloniaux"; 6de BPC) land, per valskerm, op 16 Maart. Die garnisoen se moraal skiet die hoogte in, want Bigeard is ’n lewende legende. Hy vind altyd ’n uitweg uit ’n moeilike situasie en hy is rateltaai.

Op 17 Maart word dit bekend dat die T’ai-troepe besig is om te dros weens die kommunistiese propaganda wat teen hulle gevoer is.

As gevolg van die val van Beatrice en Gabrielle plaas die Viët-Minh hulle lugafweerkanonne nader aan die Franse aanloopbaan. Voorrade word nou grootliks met valskerms ingegooi. Die probleem is dat van die voorrade in niemandsland lê en die Viët-Minh skiet op Franse soldate wat die voorrade wil insleep basis toe.

Die ander gevolg van die gevegte by Beatrice en Gabrielle is dat die Viët-Minh groot verliese gely het. Giap beveel sy soldate om, soos in die Eerste Wêreldoorlog, loopgrawe al hoe nader aan die Franse posisies te grawe en só die strop nouer en nouer om die Franse te trek.

Dit blyk of kolonel De Castries nie die stres van die veldslag kon hanteer nie. Luitenant-kolonel Langlais neem in effek bevel oor en majoor Bigeard is sy assistentbevelvoerder vir teenaanvalle. Langlais en De Castries kom egter goed oor die weg en het vir jare na die slag nog vriende gebly.

Die Viët-Minh-artillerie bestook die aanloopbaan en vliegbasis só dat vliegtuie net in die nag kan land om gewondes op te laai. Op 27 Maart vertrek die laaste vliegtuig uit Dien Bien Phu. Van nou af kan voorrade slegs met valskerms ingestuur word en die gewondes is vasgekeer in Dien Bien Phu. Een van die aannames voor die slag was dat gewondes altyd ontruim kon word en gevolglik is ’n hospitaal met slegs 40 tot 50 beddens gevestig. Aan die einde van die slag was daar honderde gewondes in Dien Bien Phu. Die Franse kon ook nie hulle valskerms herwin nie en die VSA verskaf bykomende valskerms. ’n Ander probleem vir die Franse magte is dat al die verskillende eenhede verskillende voedsel moet kry. Die Moslem-Algeryne en Moslem-Marokkane mag nie varkvleis eet nie, maar dis stapelvoedsel vir die Viëtnamese.

Langlais beveel Bigeard om iets aan van die lugafweerkanonne te doen. Bigeard loods ’n verrassingsaanval en vernietig ’n aantal kanonne. 350 Viët-Minh en 17 Franse soldate sterf in die suksesvolle aanval.

Op 30 Maart 1954 om 18:00 word Dominique en Eliane aangeval. Van die Algerynse en Marokkaanse troepe se moed breek onder die genadelose bombardement en van hulle dros. Die Viët-Minh-infanterie verower van die stellings in Dominique en Eliane, maar die Franse klou aan hulle vingernaels vas aan van die posisies. Dominique en Eliane oorheers die hoofbasis en aanloopbaan en toe dit val, is dit die einde van die Franse garnisoen.

Nog ’n Franse valskermbataljon, die 2de Bataljon van die 1ste Valskerm Ligte Infanterieregiment ("1er régiment de chasseurs parachutistes"; II/ 1 RCP), onder majoor Jean Bréchignac land op die aand van 31 Maart/1 April. Dis die sterkste valskermbataljon in Indo-China (911 manskappe en offisiere, waarvan 413 Viëtnamese is) en Bréchignac is ’n onverskrokke, professionele leier. Ten spyte van die versterkings word die garnisoens se soldate al hoe minder. Die hoofrede is ongevalle (onder meer weens die konstante artilleriebestokings) en die drossery van die nie-Europese soldate. Die soldate wat dros, loop óf oor na die Viët-Minh óf hulle kruip weg op die oewers van die Nam-Yum-rivier.

Op 2 April loods die Viët-Minh ’n aanval op Huguette, maar ’n teenaanval ondersteun deur tenks stuit die aanval. Die Franse word egter gedwing om van hulle stellings op Huguette prys te gee. Tot en met 5 April word die Viët-Minh se ongevalle op 10 000 man geskat.

Intussen begin die monsoenreëns te val. Van die Franse loopgrawe en bunkers word modderbaddens of modderpoele. Van die bunkers stort ineen.

Op 9 April word die Tweede Valskermbataljon van die Franse Vreemdelegioen ("2e Bataillon Etranger de Parachutistes", 2de BEP) neergegooi op Dien Bien Phu. Cogny sien die nutteloosheid van die geveg in en wil sy beste troepe hou vir gevegte in die Rooirivier-delta. Langlais weier om die 1 BPVN te aanvaar en gevolglik land die 2de BEP.

Op Eliane loods die Franse aanvalle en die Viët-Minh teenaanvalle. Die gevolg is dat die Franse groot gedeeltes van die posisie terugneem. Beide kante ly groot ongevalle, maar die verskil is dat die Viët-Minh die verliese kan goedmaak (wel met swak opgeleide troepe), maar die Franse kan nie. Die Viët-Minh-soldate kan uit die linies gevat word vir ’n ruskans, terwyl die Franse moet voortveg.

Die Viët-Minh skuif hulle fokus na Huguette en val een stelling na die ander aan. Huguette is van taktiese belang, want dit is een van die areas waar voorrade met valskerms neergegooi word. Stadig maar seker beur die Viët-Minh vooruit en maak dit al hoe moeiliker vir die Franse om hulle posisies van voorrade te voorsien. Elke toevoerpatrollie ly verliese en die Franse het later nie meer soldate om al die posisies te beman nie. Hulle onttrek (met verliese) uit van die stellings en wag vir die volgende Viët-Minh-aanval.

In dié stadium het Giap 35 000 infanteriesoldate en 12 000 artillerie- en geniesoldate. Die Franse het minder as 5 000 infanterie- en valskermsoldate – en dit sluit die nuwe versterkings in. Die verliese onder offisiere was veral erg.

Kolonel André Lalande van die Franse Vreemdelegioen was in beheer van Isabelle. Hy het 1 800 soldate met 11 105 mm-kanonne en drie tenks. Aan die einde van Maart word Isabelle afgesny van die hoofposisie. Voorrade word direk per valskerm op die stelling gegooi. Daar is min mediese personeel en gevolglik word ’n veldhospitaal (met ’n bloedbank) per valskerm neergelaat. Die drossery van die T’ai-personeel is ook ’n probleem. Nadat die hoofstelling val, probeer kolonel Lalande en sy soldate ontsnap. Die meeste word gevang, maar enkeles bereik wel Franse eenhede buite Dien Bien Phu. In die monsoentyd was Isabelle in werklikheid ’n vlei en die soldate het hulle plig onder baie moeilike omstandighede gedoen.

Generaals Navarre en Cogny en hulle stafoffisiere besef dat die garnisoen in groot moeilikheid is. ’n Aantal oplossings word voorgelê:

Die Franse regering onderhandel met die VSA om bomwerpers te kry om die Viët-Minh se posisies te bombardeer. Met die uitbreek van die Korea-oorlog het die VSA groot steun aan die Franse gegee in hulle oorlog in Indo-China. Die artillerie, tenks en voertuie en ammunisie is grootliks Amerikaans. Daarby bestee die Amerikaners groot bedrae geld. Verder word C119 Boxcar-vliegtuie (gevlieg deur CIA-personeel) verskaf om voorrade op Dien Bien Phu af te gooi. Die Amerikaners is baie lugtig om by die skietoorlog betrokke te raak. Hulle sê dat hulle as deel van ’n koalisie sal optree, maar Brittanje weier om deel te neem en dit beteken die einde van dié plan. Daar is gerugte dat atoombomme oorweeg is, maar dit is onwaarskynlik.

Dien Bien Phu is baie vêr van die Franse linies af en tussen Dien Bien Phu en die Franse linies is oerwoude en berge. ’n Gemeganiseerde of gemotoriseerde gevegsgroep sal nie die garnisoen kan red nie. Operasie Condor is ’n groep van vier bataljonne, gelei deur luitenant-kolonel Yves Godard, wat tot naby die garnisoen sal kom. Operasie Albatros is die uitbreek van die garnisoen. Albatros beteken dat ’n gedeelte van die garnisoen, insluitende al die gewondes, agtergelaat word. Luitenant-kolonel Godard se troepe vorder, maar naby Dien Bien Phu word hulle deur ’n oormag Viët-Minhs gestuit. Albatros misluk want die oormag rondom Dien Bien Phu was te groot.

Die Franse stuur artillerie-, infanterie-, genie-, tenk- en mediese personeel met valskerms in. Die Franse het nie tyd om dié soldate op valskermkursusse te stuur nie, gevolglik is dit vir baie soldate die eerste keer dat hulle valskermspring toe hulle op Dien Bien Phu neergegooi word. Die area is klein en net ses of so soldate kan op ’n keer uit ’n Dakota spring. Gevolglik moet die Dakota ’n paar keer oor Dien Bien Phu vlieg en elke keer is die vliegtuig ’n teiken vir die Viët-Minh se lugafweerkanonne. Teen dié tyd is dit geen geheim nie dat Dien Bien Phu heel moontlik sal val en die soldate, met hulle galgehumor, verwys na die basis as die toiletbak. Nietemin was daar nooit ’n tekort aan vrywilligers om hulle makkers by Dien Bien Phu te gaan bystaan nie. Wat ook indrukwekkend is, is dat die vrywilligers van alle etniese groepe gekom het, insluitend Viëtnamese wat erg deur die Viët-Minh behandel is as hulle gevange geneem is. ’n Hele infanteriebataljon van die Vreemdelegioen het vrywillig aangebied om met valskerms in Dien Bien Phu te land en deel te neem aan die slag.

Die Geneefse Konferensie het op die 26 April begin en die Viët-Minh was vasbeslote om ’n militêre oorwinning te kry om hulle hand te versterk.

Teen 24 April is die helfte van die aanloopbaan in die besit van die Viët-Minh. Intussen reën dit feitlik onophoudelik op Dien Bien Phu.

Op die aand van 6 Mei begin die Viët-Minh weer aanval. Onder een van die stellings op Eliane grou die Viët-Minh ’n tonnel en pak plofstof daarin. Die tonnel ontplof en Franse posisies word opgeblaas. Die Viët-Minh val weer aan, maar ’n klein klompie soldate onder kaptein Pouget veg tot die laaste koeël. Die artillerie se ammunisie is feitlik op en die meeste artilliriste veg as infanterie.

Op 7 Mei sien die Viët-Minh die einde is in sig en hulle pas druk onverpoosd toe. Bréchignac en sy troepe se ammunisie raak op en hulle gee oor. Daar is sprake dat Albatros uitgevoer gaan word, maar die Viët-Minh se druk op die hoofposisie is so erg dat daar geen moontlikheid is dat dit uitgevoer kan word nie. Dit is net vir die troepe van Isabelle moontlik om dalk uit te breek.

Om 13:00 besluit Langlais om Giap in te lig dat die Franse magte om 17:30 vuur gaan staak. Geen wit vlag word gehys nie en geen formele oorgawe word gedoen nie. Om 17:30 bereik die eerste Viët-Minh-soldate De Castries se bunker. Al posisie wat nog in Franse hande is, is Isabelle.

Die aand van 7 Mei gee kolonel Lalande die opdrag dat sy ongewonde soldate die posisie moet ontruim en in klein groepies hulle weg te baan na die Franse linies. Die oorgrote meerderheid word gevang.

Daar is honderde gewondes by Dien Bien Phu en die Viët-Minh het nie eers genoegsame mediese voorrade en geriewe om na hulle eie gewondes om te sien nie. Die Franse lugmag gooi kos en medisyne per valskerm op Dien Bien Phu af. Die Viët-Minh sluit ’n ooreenkoms met die Franse dat die swaar gewonde ongevalle gerepatrieer word na Franse basisse. Hulle neem ’n geskatte 7 000 Franse soldate gevange. Die soldate is baie swak na min slaap, baie stres en ongesonde kos. Groot getalle sterf op pad na die Viët-Minh se krygsgevangekampe. Slegs 3 000 van die 16 500 Franse soldate wat aan die slag deelneem, beland weer lewendig in Franse hande.

In die kampe probeer die Viët-Minh die gevangenes indoktrineer met kommunistiese propaganda. Oor die algemeen werk dit nie, behalwe op sommige Algerynse troepe. Hulle vryheidstryd is om die draai.

By die Geneefse Konverensie word besluit dat Laos en Kambodja onafhanklik moet word en om Viëtnam tydelik in twee te deel. Die noorde word deur die Viët-Minh beheer en die suide deur die nasionalistiese Viëtnamese regering. Op 9 Oktober 1954 stryk die Franse vir die laaste keer hulle vlag.

Die doel was dat vrye verkiesings gehou word en die land sou dan herenig word. Die nasionalistiese regering, ondersteun deur die VSA, weier om vrye verkiesings te hou (onder meer weens intimidasie) en die Tweede Indo-China-oorlog (Viëtnamese Oorlog) breek uit.

Intussen skuif die Franse soldate (onder andere Bigeard, Bréchignac, Godard en Gilles) hulle fokus na die volgende oorlog, in Algerië.


</doc>
<doc id="113449" url="https://af.wikipedia.org/wiki?curid=113449" title="Camille Pissarro">
Camille Pissarro

Camille Pissarro (10 Julie 1830 – 13 November 1903) was ’n Deens-Franse impressionistiese en neo-impressionistiese skilder wat op die eiland Sint Thomas (nou in die Amerikaanse Maagde-eilande, maar toe in die Deense Wes-Indiese Eilande) gebore is. 

Hy was belangrik vanweë sy bydraes tot die impressionisme en postimpressionisme. Pissarro het van groot meesters geleer, onder andere Gustave Courbet en Jean-Baptiste-Camille Corot. 

In 1873 het hy ’n gemeenskap van 15 opkomende kunstenaars help stig en die spil geword waarom die groep gedraai het terwyl hy jong kunstenaars aangemoedig het. Die Amerikaanse kunshistorikus John Rewald het Pissarro die "nestor van die impressionistiese skilders" genoem – nie net omdat hy die oudste was nie, maar ook danksy sy "wysheid en warm, gebalanseerde persoonlikheid". Cézanne het gesê "hy was ’n pa vir my". Hy was ook een van Gauguin se meesters. Renoir het na sy werk as "revolusionêr" verwys omdat hy verkies het om mense in natuurlike omgewings uit te beeld, sonder "kunsmatigheid of prag".

Pissarro is die enigste kunstenaar wat sy werk tentoongestel het op al agt Paryse impressionistiese uitstallings, van 1874 tot 1886. Hy was nie net ’n vaderfiguur vir die impressioniste nie, maar ook al vier die groot postimpressioniste, Georges Seurat, Paul Cézanne, Vincent van Gogh en Paul Gauguin.





</doc>
<doc id="113451" url="https://af.wikipedia.org/wiki?curid=113451" title="Cloisonnisme">
Cloisonnisme

Cloisonnisme is ’n styl in postimpressionistiese skilderwerk met sterk en plat vorms wat deur donker lyne geskei word. Die term is in Maart 1888 gevestig deur die Franse kunsresensent Edouard Dujardin by die Salon van die Société des Artistes Indépendants. Die kunstenaars Émile Bernard, Louis Anquetin, Paul Gauguin, Paul Sérusier en ander het in die laat 19de eeu in dié styl begin skilder. Die naam is afgelei van die woord "cloisonné", ’n tegniek in keramiekwerk. Baie van dieselfde kunstenaars het hul werk beskryf as sintetisme, ’n verwante beweging.

In "Die Geel Christus" deur Gauguin (1889), wat dikwels beskou word as die tipiese cloisonnistiese werk, het die skilder die beeld gedegradeer tot areas van enkelkleure wat deur dik, swart buitelyne geskei word. In sulke werke het Gauguin min aandag geskenk aan klassieke perspektief en subtiele oorgange van kleur – twee van die kenmerkende beginsels van post-Renaissance-skilderwerk.



</doc>
<doc id="113452" url="https://af.wikipedia.org/wiki?curid=113452" title="Sirimavo Bandaranaike">
Sirimavo Bandaranaike

Sirima Ratwatte Dias Bandaranaike (Singalees: සිරිමා රත්වත්තේ ඩයස් බණ්ඩාරනායක, Tamil: சிறிமா ரத்வத்தே டயஸ் பண்டாரநாயக்கே; 17 April 1916 – 10 Oktober 2000), algemeen bekend as Sirimavo Bandaranaike, was ’n Sri Lankaanse politikus en die wêreld se eerste vroulike premier. Haar man, Solomon Bandaranaike, is in 1960 oorlede, waarna sy drie keer die premier van Ceylon en Sri Lanka was (van 1960 tot 1965, 1970 tot 1977 en 1994 tot 2000).

Bandaranaike kom van 'n aristokratiese familie en het 'n Rooms-Katolieke skool vir nonne in die hoofstad Colombo bygewoon. Sy trou in 1940 met Solomon Bandaranaike, 'n grondbaron wat van 1956 die premier van Ceylon was. Hulle het drie kinders gehad. Haar man is egter op 26 September 1959 deur 'n ekstremistiese Boeddhis doodgeskiet.

Sy het haar man se sosialistiese beleid voortgesit en die bynaam "wenende weduwee" gekry, nadat sy gedurende die daaropvolgende verkiesingsveldtog verskeie kere in trane uitgebars het. Sy was die leier van die Sri Lankaanse Vryheidsparty. Sy wen die verkiesing van 1960 en word so die eerste gekose vroulike regeringsleier ter wêreld. Sy was ook die moeder van Chandrika Kumaratunga, die derde president van Sri Lanka.


</doc>
<doc id="113454" url="https://af.wikipedia.org/wiki?curid=113454" title="Theo van Gogh">
Theo van Gogh

Theodorus "Theo" van Gogh (1 Mei 1857 – 25 Januarie 1891) was ’n Nederlandse kunshandelaar. Hy was die jonger broer van die skilder Vincent van Gogh; Theo se finansiële en emosionele steun het sy broer in staat gestel om sy lewe geheel en al aan skilderwerk te wy. Theo is op 33-jarige ouderdom oorlede, ses maande ná Vincent (op 37).

Theo het ’n paar jaar lank in die Nederlandse kantoor van die Paryse kunshandelaars Goupil & Cie in Den Haag gewerk. Hy het op 1 Januarie 1873 by die Brusselse kantoor aangesluit as hul jongste werknemer. Nadat hy na die Londense kantoor verplaas is, het hy na die kantoor in Den Haag geskuif, waar hy ’n belangrike kunshandelaar geword het. Teen 1884 is hy na die hoofkantoor in Parys verplaas.

Van die Europese winter van 1880–1881 af het hy skildermateriaal en ’n maandelikse bedrag gestuur aan Vincent, wat in Nederland gewoon het.




</doc>
<doc id="113455" url="https://af.wikipedia.org/wiki?curid=113455" title="Hiva-Oa">
Hiva-Oa

Hiva-Oa is ’n munisipaliteit in Frans-Polinesië, ’n oorsese gebied van Frankryk in die Stille Oseaan. Dit is deel van die Marquesaseilande.

Die munisipaliteit Hiva-Oa bestaan uit die eiland Hiva Oa self (316 km), wat die hele bevolking bevat, en twee onbewoonde eilande:

Die administratiewe hoofdorp is Atuona, in die suide van die eiland Hiva Oa.



</doc>
<doc id="113456" url="https://af.wikipedia.org/wiki?curid=113456" title="Mahu">
Mahu

Mahu of māhū in die tradisionele kulture van Hawaii en Tahiti is derdegeslagspersone met tradisionele rolle in die gemeenskap, soortgelyk aan dié in kulture van Tonga en Samoa.

In die hedendaagse Hawaii is dit alledaagse groeptaal vir transvestiete en transgender mense.



</doc>
<doc id="113461" url="https://af.wikipedia.org/wiki?curid=113461" title="Primitivisme">
Primitivisme

Primitivisme is ’n Westerse kunsbeweging wat visuele vorms geleen het by nie-Westerse of prehistoriese volke, soos Paul Gauguin se gebruik van Tahitiaanse motiewe in sy skilderye en keramiekwerk. Ontlenings aan primitiewe kuns was belangrik in die ontwikkeling van moderne kuns.

Die term "primitivisme" word dikwels gebruik vir ander professionele skilders wat in die styl van naïewe of volkskuns gewerk het, soos Henri Rousseau, Mikhail Larionov, Paul Klee en ander.

Of en in watter mate die mens sy lewe moet vereenvoudig om "terug te keer na basiese beginsels", is ’n debat wat reeds gevoer word vandat die mens begin skryf het. In die oudheid is die meerderwaardigheid van die eenvoudige lewe uitgedruk in die Mite van die Goue Eeu, wat uitgebeeld is in die genre van Europese digkuns en beeldende kunste bekend as die herderskuns. Die debat oor die voor- en nadele van ’n eenvoudige teenoor ’n komplekse lewe het nuwe momentum gekry met die kennismaking van Europa met voorheen onbekende volke ná die ontdekking van die Amerikas en eilande in die Stille Oseaan.

Tydens die Verligting is argumente oor die veronderstelde meerderwaardigheid van inheemse volke hoofsaaklik gebruik as ’n retoriese manier om aspekte van die Europese gemeenskap te kritiseer. Op die gebied van die estetika het die eksentrieke Italiaanse filosoof, geskiedkundige en juris Giambattista Vico (1688–1744) eerste geredeneer dat die primitiewe mens nader aan die bronne van poësie en kunsinspirasie is as die "beskaafde" of moderne mens. Vico het dit geskryf teen die agtergrond van die destydse debat oor wat die beste was: die klassieke digkuns van Homeros en die Bybel, of moderne letterkunde in die omgangstaal.

In die 18de eeu het die Duitse geleerde Friedrich August Wolf die kenmerkende aard van mondelinge letterkunde geïdentifiseer en Homeros en die Bybel genoem as voorbeelde van die volks- of mondelinge tradisie ("Prolegomena aan Homeros", 1795). Vico en Wolf se idees is aan die begin van die 19de eeu verder deur Herder ontwikkel. Sulke argumente het dalk ’n groot invloed in die letterkunde gehad, maar ’n beperkte getal opgevoede mense het dit geken en die impak daarvan op kunsgebied was klein of afwesig.

Eers in die 19de eeu het historisisme sy verskyning gemaak: die vermoë om verskillende eras in hul eie konteks en aan hul eie kriteria te oordeel. Nuwe skole het in beeldende kunste ontstaan wat getrou gebly het aan historiese uitbeeldings en kostuums. Neoklassisme in beeldende kuns en argitektuur was een gevolg. Nog ’n "historisistiese" beweging in die kuns was die Nazarenerbeweging in Duitsland, wat inspirasie gekry het uit die sogenaamde Italiaanse "primitiewe" skool van godsdienstige skilderye (voor die tydperk van Raphael en die ontdekking van olieverfskilderye).

Waar konvensionele akademiese skilders (ná Raphael) donker glasure, hoogs selektiewe, geïdealiseerde vorms en die streng onderdrukking van detail gebruik het, het die Nazareners duidelike buitelyne en helder kleure gebruik en besondere aandag aan detail gegee. Die Duitse skool se eweknie in Engeland was die Pre-Raphaeliete, wat hoofsaaklik geïnspireer is deur die skrywes van John Ruskin, wat onder meer aanbeveel het dat in die buitelug geskilder word, iets wat destyds ongehoord was.

Twee uitvindings het ’n groot invloed in die middel 19de eeu gehad. Die een was die kamera, wat moontlik aanleiding gegee het tot realisme in kuns. Die tweede was nie-Euklidiese meetkunde in die wiskundewêreld wat die 200 jaar oue aanvaarde feite van Euklidiese meetkunde en die konvensionele Renaissance-perspektief omvergewerp het deur te dui op die moontlike bestaan van meervoudig dimensionele wêrelde en perspektiewe waarin dinge dalk heel anders lyk.

Die ontdekking van moontlike nuwe dimensies het die teenoorgestelde uitwerking as fotografie gehad en realisme teengewerk. Kunstenaars, wiskundiges en intellektuele het nou besef daar is ander maniere om dinge te sien as wat hulle geleer het in die Beaux Arts-skole van akademiese skilderkuns; dié skole het ’n rigiede manier van skilder voorgeskryf wat gebaseer was op die geïdealiseerde klassieke vorms, en skilder met ’n Renaissance-perspektief as die toppunt van beskawing en kennis voorgehou. Die Beaux Arts-akademies het geglo nie-Westerse beskawings het geen kuns of ’n minderwaardige kuns.

Uit protes hierteen het kunstenaars begin om werklikhede buite dié beperkings uit te beeld. Hulle het inspirasie uit Japannese en Chinese kuns gekry; dit was gesofistikeerd sonder die Renaissance-eenpuntperspektief. Kubisme en stamkuns het Wes-Europese kunstenaars betower en hulle het dit beskou as ’n uitbeelding van die werklikhede van die geesteswêreld. Hulle het ook begin belangstel in onopgeleide kunstenaars se werk en kinderkuns; hulle het geglo dit beeld interne emosionele werklikhede uit wat in konvensionele skilderkuns geïgnoreer is.

Ook kunstenaars wat ontevrede was oor die onderdrukkende aspekte van Europese herderskuns het daarby aanklank gevind. 

Paul Gauguin en Pablo Picasso se skilderye en Igor Stravinsky se musiek word soms voorbeelde van primitivisme genoem. Stravinsky se "Le Sacre du printemps" is "primitivisties" in die sin dat die onderwerp ’n heidense ritueel is: ’n menslike offerande in die Rusland van voor die Russe se kerstening.

Aan die einde van die Verligting het filosowe baie vasgestelde aannames begin bevraagteken oor die aard van die mens, die mens se posisie in die samelewing en die dogmatiese Katolieke kosmologie. Hulle het begin vrae vra oor die natuur en oorsprong van die mensdom.

Van die 18de eeu af het Westerse denkers en kunstenaars begin soek na ’n dieper uitgedrukte, meer permanente menslike natuur en kulturele struktuur. Hul soeke het hulle gelei na dele van die wêreld wat vir hulle altenatiewe vir die moderne beskawing gebied het.

Tot in die 19de eeu was min ontdekkers in staat om na afgeleë gebiede te reis en voorwerpe van daar af na Europa terug te bring. Met die ontdekking van die stoomboot was die inheemse volke van Europese kolonies en hul artefakte meer toeganklik vir regstreekse waarneming en ontleding deur kunsliefhebbers. Kunstenaars en kenners in Europa het die stylneigings van hierdie voorwerpe, wat hulle as eienskappe van primitiewe uitdrukking beskou het, bestudeer: die afwesigheid van lineêre perspektief, eenvoudige buitelyne, die teenwoordigheid van simboliese tekens soos hiërogliewe, die verwringing van figure om gevoel weer te ge en die energieke ritmes wat teweeggebring is deur die gebruik van herhalende ornamentele patrone. Hierdie energieke styleienskappe wat in die kuns van Afrika, Oseanië en die Indiane van die Amerikas voorgekom het, kan ook in die argaïese en volkskuns van Europa en Asië gevind word.

Die skilder Paul Gauguin wou van die Europese beskawing en tegnologie ontsnap toe hy in die Franse kolonie Tahiti gaan woon en ’n eenvoudige leefstyl aangeneem het wat hy gevoel het natuurliker is as die een wat hy agtergelaat het.

Gauguin se soeke na die primitiewe was klaarblyklik ’n begeerte na meer seksuele vryheid as wat in die 19de-eeuse Europa beskikbaar was, en dit word weerspieël in skilderye soos "Doodsengel wat Waghou" (1892), "Parau na te Varua ino" (1892), "Annah die Javaan" (1893), "Seun van God" (1896), "Wrede Stories" (1902) en ander. Gauguin se siening van Tahiti as ’n aardse Arkadië van vrye liefde, ’n aangename klimaat en naakte nimfe het ooreenkomste getoon met die klassieke herderskuns, wat Westerse waarnemings van die plattelandse lewe millenniums lank gevorm het. In skilderye soos "Tahitiaanse Platteland" en "Waar Kom Ons Vandaan?" het Gauguin die akademiese herderskunstradisie van die Beaux Arts-skole, wat tot in dié tyd alleenlik gebaseer was op geïdealiseerde Europese figure wat van Antieke Griekse standbeelde gekopiëer is, uitgebrei om nie-Europese modelle in te sluit.

Hy het geglo hy vier die Tahitiaanse gemeenskap en verdedig die Tahitiane teen Europese kolonialisme. Feministiese postkoloniale kritici veroordeel die feit dat Gauguin jong adolessente minnaresse gehad het, van wie een maar 13 jaar oud was. Hulle herinner ons dat Gauguin, nes baie ander mans uit dié tyd en later, vryheid – veral seksuele veryheid – streng uit ’n manlike oogpunt beskou het. Hulle gebruik Gauguin as ’n voorbeeld van wat met primitivisme "verkeerd" is, en meen dat elemente van primitivisme die "digte verwewing van rasse- en seksuele fantasieë en mag, beide koloniaal en patriargaal, insluit". Volgens hulle toon Gauguin en sommige ander se idee van primitivisme ’n gelykstelling van primitiwiteit aan "andersoortigheid", en daarom is primitivisme soortgelyk aan eksotisisme of oriëntalisme, soos gesien deur Edward Said. Daarin definieer degraderende sienings van die "Ooste" deur die "Weste" die gekoloniseerde volke en hul kulture. Dus het Gauguin, al het hy geglo hy vier en verdedig die Tahitiane, in so ’n mate dat hy hulle as "anders" beskou het, deel gehad aan die uitkyk van sy tyd – en dus het hy in die proses nog groter slagoffers van die Tahitiane gemaak.

In die vroeë 20ste eeu het Henri Matisse, Pablo Picasso en ander kunstenaars in Parys begin belangstel in primitivisme, Iberiese beelde, en Afrikakuns en -maskers, deels vanweë die fassinerende werke van Gauguin wat skielik die middelpunt van belangstelling in die avant-garde-kringe van Parys was. Gauguin se kragtige werke wat ná sy dood in die Salon d'Automne uitgestal is, het ’n groot invloed op Picasso se skilderye gehad.

Sy bestudering van primitivisme en kuns van ander kulture het gelei tot sy meesterstuk "Les Demoiselles d'Avignon" en die opkoms van kubisme.




</doc>
<doc id="113462" url="https://af.wikipedia.org/wiki?curid=113462" title="Afrikaanse knorhaan">
Afrikaanse knorhaan

Die Afrikaanse knorhaan ("Trigloporus lastoviza") is 'n vis wat voorkom aan die suidelike kus van KwaZulu-Natal en die kus van die Oos-Kaap. In Engels staan die vis bekend as die "African gurnard".

Die vis word tot 60cm lank. Die lyf is gevlek met rooi, bruin en wit skakerings. Die pektorale vinne het skouspelagtige blou, helder vlekke op op 'n groen agtergrond. Die bokant van die kop is soms ligpers. Hulle leef in aflandige riwwe en sanderige areas in water wat 25 tot 150m diep is. Die visse is alleenlopers en lê op die bodem en wag om skaaldiere te vang.

Dit is die enigste spesie in die genus.





</doc>
<doc id="113464" url="https://af.wikipedia.org/wiki?curid=113464" title="Antonio Banderas">
Antonio Banderas

José Antonio Domínguez Banderas (1960-) is 'n Spaanse filmakteur en sanger. Hy begin sy loopbaan as akteur in 'n reeks rolprente van die regisseur Pedro Almodóvar en verskyn daarna in 'n aantal hoë-profiel Hollywood-films, insluitend "Ballistic: Ecks vs. Sever", "Assassins", "Interview with the Vampire", die "Mariachi"-reeks, "Philadelphia", "The Mask of Zorro" en die "Shrek"-reeks.

José Antonio Domínguez Banderas is op 10 Augustus 1960 in Málaga, Spanje gebore. Hy was 'n kranige sokkerspeler tot hy sy voet op 14 gebreek het. As jong man gaan hy sonder enige geld na Madrid om 'n loopbaan in die Spaanse filmindustrie te begin. Hy trek tussen 1982 en 1990 aandag met 'n reeks films onder leiding van regisseur Pedro Almodóvar.

Banderas skei van sy Spaanse vrou Ana Leza, en trou in 1996 met die Amerikaanse aktrise Melanie Griffith, wat hy tydens die opname van "Two Much" ontmoet het. Hulle het 'n dogter, Stella del Carmen Banderas Griffith (ook bekend as Stella Banderas), wat in die film "Crazy in Alabama" verskyn (Griffith speel ook in die fliek en Banderas het die regie behartig). Hulle vestig hulself in Hollywood, waar Banderas meestal die rol van Latino's speel. Op Saterdag 7 Junie 2014 kondig hulle aan dat hulle na 18 jaar van mekaar gaan skei.

Banderas is waarskynlik die beroemdste Spaanse akteur. Hy investeer sy filminkomste in ondernemings wat produkte van die Spaanse streek Andalusië op die mark bring. Hy het ook simpatie vir die Spaanse Sosialistiese Party getoon.

As hy Spaans praat, het hy 'n Andalusiese aksent, maar hy praat gewoonlik met 'n standaard Kastiliaanse aksent in sy rolle. Vir die film "Desperado" sing hy saam met Los Lobos die liedjie "Cancion Del Mariachi".



</doc>
<doc id="113465" url="https://af.wikipedia.org/wiki?curid=113465" title="Swartsaal-luiperdkabeljou">
Swartsaal-luiperdkabeljou

Die Swartsaal-luiperdkabeljou ("Plectropomus laevis") is 'n vis wat voorkom in die Stille Oseaan en die Indiese Oseaan; asook aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Black-saddled leopardgrouper".

Die vis word tot 125cm lank. Dit is 'n groot vis met 'n lang lyf wat in twee kleur variasies voorkom. Die een variasie is bleekwit kleur met vier swart vlekke op en daar is 'n swart band bokant die oë. Daar word vermoed dat die variasie net voorkom by die kleiner visse, die wyfies en jong vissies. Die ander variasie is bruin met drie tot vier kenmerkende, donker vlekke op die lyf. Daar is ook klein, blou kolletjies met donker rantjies op die kop, lyf en vinne. Die vinne is geel.

Hulle leef rotsagtige kus areas en aflandige riwwe in water wat 4 tot 90m diep is. Die visse is alleenlopers en vreet vis en skaaldiere.





</doc>
<doc id="113467" url="https://af.wikipedia.org/wiki?curid=113467" title="Shabbir Banoobhai">
Shabbir Banoobhai

Shabbir Banoobhai (1949-) is ’n Suid-Afrikaanse digter. Onder sy bundels tel "echoes of my other self", "shadows of a sun-darkened land" en "inward moon outward sun".

Banoobhai is op 23 Oktober 1949 in Durban gebore. Hy wou na skool aan 'n universiteit gaan studeer, maar dit was te duur. Hy studeer aan die Springfield Kollege om 'n onderwyser te word. In 1970 word hy tot voorsitter van die studente se Verteenwoordigende Raad verkies. Hy was ook die assistentredakteur van die kollege se koerant, "Aspect", wat soms vir sy protes teen die apartheidstaat verban was.

Op kollege ontmoet hy Fatima Meer. Toe sy uitgevind het dat hy gedigte skryf, stel sy voor dat hy die prominente digter Douglas Livingstone ontmoet.

Terwyl hy nog op kollege was verwerf hy 'n Baccalaureus Commercii-graad aan Unisa. Hy werk daarna vir 'n kort rukkie as 'n onderwyser, waarna hy 'n rekenmeester word.

In sy eie woorde, is sy werk daarop gemik: "om 'n visie van 'n meer menslike samelewing te bevorder – 'n samelewing wat nie net sy lede as mense respekteer nie, maar wat hulle as geestelike wesens en essensieel heilig beskou".





</doc>
<doc id="113470" url="https://af.wikipedia.org/wiki?curid=113470" title="Bank van Engeland">
Bank van Engeland

Die Bank van Engeland is die sentrale bank van Brittanje. Van die bank se pligte is om vas te stel hoeveel geld die regering kan leen en om die koers waarteen individue en ondernemings lenings kan aangaan vas te stel. Dit is die tweede oudste sentrale bank (naas die Sweedse Riksbank), en die wêreld se 8ste oudste bank. Die bank was sedert 1694 in privaat besit, maar die regering het dit in 1946 oorgeneem. Dit is tans deel van die Europese Stelsel van Sentrale Banke.

Die bank se hoofkantoor is sedert 1734 in Londen se finansieel distrik, die City of London langs Threadneedle-straat, geleë. Dit word soms "The Old Lady of Threadneedle Street" (Threadneedle-straat se ou dame) genoem.

Die bank is een van agt banke wat gemagtig is om banknote in die Verenigde Koninkryk uit te reik. Dit het 'n monopolie op die uitreiking van banknote in Engeland en Wallis, en reguleer die uitreiking van banknote deur kommersiële banke in Skotland en Noord-Ierland.



</doc>
<doc id="113472" url="https://af.wikipedia.org/wiki?curid=113472" title="Band Aid">
Band Aid

Band Aid is 'n organisasie wat in 1984 deur Bob Geldof en Midge Ure gestig is om geld vir mense wat in Ethiopië van honger omkom in te samel. Hulle het talle bekende musikante byeengebring om die liedjie "Do They Know It’s Christmas?" op te neem. Hulle het ook die "Live Aid"-konserte in Londen en Philadelphia gereël.

Die naam "Band Aid" het 'n dubbele betekenis: 'n band van musici wat hulp verleen, maar tegelykertyd ook die besef dat die projek maar net een pleister op 'n veel groter wond is. Die organisasie is by die Britse "Charity Commission" geregistreer. Hulle het, as voorbeeld, byna 4 miljoen Britse pond in 2011 aan projekte uitbetaal.

Die liedjie "Do they know it's Christmas?" is op 28 November 1984 vrygestel. Dit is deur Bob Geldof geskryf en deur Midge Ure vervaardig. Die snit, wat op 25 November in een dag opgeneem is, het in verskeie lande die nommer een posisie op die treffersparade bereik, onder andere in Groot-Brittanje, België en Nederland. Peter Blake het die enkelspeler se omslag ontwerp.

Nadat hongersnood weer in Ethiopië uitgebreek het, het 'n groep kunstenaars in 1989 byeengekom om dieselfde liedjie op te neem. Die groep het hulself "Band Aid II" genoem, maar die snit was minder suksesvol as die eerste.

In 2004 verskyn 'n derde weergawe onder die naam "Band Aid 20", wat verwys na die 20 jaar sedert die eerste opname. Die snit is op 14 November opgeneem en verskyn op 29 November op winkelrakke. Die opbrengste is na Soedan gestuur. Engeland het selfs die belasting wat op die CD's gehef is aan die land geskenk.

'n Vierde weergawe verskyn in 2014 onder die naam "Band Aid 30", verwysend na die 30-jaarige viering van die eerste opname. Die snit is op 15 November opgeneem en op 17 November as 'n digitale aflaai beskikbaar gestel. Die opbrengste is aan die slagoffers van die Ebola-uitbraak in Wes-Afrika geskenk.


</doc>
<doc id="113474" url="https://af.wikipedia.org/wiki?curid=113474" title="Geffrye Museum">
Geffrye Museum

Die Geffrye Museum (amptelik: The Geffrye - Museum of the Home) is 'n museum in Shoreditch, Londen wat aan die geskiedenis van interieurstyle vanaf die 16de eeuse Elisabethaanse tydperk tot hede gewy is. Die museum is vernoem na Sir Robert Geffrye (1613–1703), 'n vroeëre Londense burgemeester ("Lord Mayor of London") en "Master of the Worshipful Company of Ironmongers" ("Gilde van Ysterhandelaars"), een van die "City of London" se tradisionele gildes.

Die museum, wat in 1914 ingerig is, word in 'n reeks historiese almoeseniershuise gehuisves wat in 1714 uit die nalatenskap van Sir Robert Geffrye vir lede van die Gilde van Ysterhandelaars opgerig is. Naas elf vertoonkamers, waarvan elkeen die interieurstyl van 'n bepaalde historiese tydperk vertoon, en spesiale uitstallings is daar ook 'n tuin wat volgens die styl van verskillende historiese periodes beplant is. 'n Bykomende ommuurde tuin met kruie is in 1993 aangelê. Vyf jaar later het 'n nuwe museumvleuel volgens die ontwerp van die ateljee "Branson Coates Architects" ontstaan.

Nuwe uitbreidings, wat teen 2020 voltooi sal wees, maak voorsiening vir 'n nuwe galery, biblioteek en studeerkamer. Die uitstalruimtes sal aansienlik vergroot word, van die bestaande 2 000 m tot 3 500 m.



</doc>
<doc id="113476" url="https://af.wikipedia.org/wiki?curid=113476" title="Swartkol-snapper">
Swartkol-snapper

Die Swartkol-snapper ("Lutjanus ehrenbergii") is 'n vis wat voorkom in die westelike Stille Oseaan, die Indiese Oseaan; die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Blackspot snapper"; in sommige plekke as die "Ehrenberg's seaperch".

Die vis word tot 35 cm lank. Dit is grys tot silwer met vyf nou, geel strepe onder die sylyn. Die stert- en analevinne is gelerig. Daar is 'n groot ovaalvormige swart kol op die sylyn onder die middel dorsalevin. Die kol kan verdwyn met ouderdom.

Die vis leef in strandmere en aflandige riwwe in water wat 5 tot 60 m diep is. Hulle verkies hellings van die riwwe waar hulle skuil onder oorhange en in grotte. Die vis is 'n alleenloper maar kom ook in klein groepies voor, soms saam met ander snapperspesies. Hulle vreet klein vissies wat hulle hoofsaaklik snags vang.

Die vis lyk baie soos die dorie-snapper ("Lutjanus fulviflamma").





</doc>
<doc id="113478" url="https://af.wikipedia.org/wiki?curid=113478" title="Charles Laval">
Charles Laval

Charles Laval (17 Maart 1862 – 27 April 1894) was ’n Franse skilder wat verbind word met die sintetistiese beweging en die Pont-Aven-skool.

Laval is in Parys, Frankryk, gebore en was ’n tydgenoot en vriend van Paul Gauguin en Vincent van Gogh. Gauguin het in 1886 ’n portret van hom, "Stillewe met Profiel van Laval", geskilder waarop Laval na een van Gauguin se keramiekbeelde kyk.

Gauguin en Laval het in 1886 albei na Pont-Aven gegaan en vriende geword. In ’n soeke na ’n eksotisisme wat die sleutel tot kuns kon verskaf, het die twee kunstenaars in 1887 na Panama gereis. Om geld te maak het Laval akademiese portrette geskilder (almal verlore). ’n Reeks ongelukke het veroorsaak dat Laval en Gauguin van daar na die eiland Martinique, ’n Franse oorese gebied, is. Daar het hy ’n klein reeks landskappe met spikkels helder kleur geskilder waarvoor Gauguin in die verlede foutiewelik die eer gekry het. Laval is in 1894 op 32-jarige ouderdom dood aan tering. 

Laval het sy selfportret geskilder ná ’n ooreenkoms tussen Van Gogh en van sy vriende. Hy het Laval, Gauguin en Émile Bernard gevra om vir hom ’n portret te stuur in ruil vir een van sy eie selfportrette.

Van Gogh was beïndruk deur Laval se bydrae. Hy het ’n klein tekening daarvan ingesluit by ’n brief wat hy aan sy broer, die kunshandelaar Theo van Gogh, gestuur het om aan hom ’n idee van die skildery te gee. Hy het dit beskryf as "kragtig, uitsonderlik en presies een van die skilderye waarvan jy praat: wat ’n mens besit voordat ander die talent raakgesien het".




</doc>
<doc id="113480" url="https://af.wikipedia.org/wiki?curid=113480" title="2016 Belgiese Grand Prix">
2016 Belgiese Grand Prix

Die 2016 Formule Een Belgiese Grand Prix is op 28 Augustus 2016 op die Circuit de Spa-Francorchamps, in België, gehou. Dit was die dertiende wedren van die kampioenskapseisoen en is deur Nico Rosberg in 'n Mercedes AMG gewen.


</doc>
<doc id="113481" url="https://af.wikipedia.org/wiki?curid=113481" title="Geelstreep-snapper">
Geelstreep-snapper

Die Geelstreep-snapper ("Lutjanus fulvus") is 'n vis wat voorkom in die westelike Stille Oseaan, die Indiese Oseaan, meer spesifiek die Rooisee en aan die kus van Oos-Afrika suidwaarts tot by die Oos-Kaap. In Engels staan die vis bekend as die "Blacktail snapper".

Die vis word tot 40 cm lank. Die lyf is liggeel tot geel met rooiswart stert- en dorsalevinne. Die pektorale-, anale en pensvinne is geel. Die jong vissies het nie 'n swart stert nie. Hulle leef in rotskusareas en aflandige riwwe in water wat 1 tot 75 m diep is. Die onvolwasse vissies verkies vlakker beskermde riwwe, manglietbome en seegrasbeddings. Hulle is alleenlopers maar kom ook in klein groepies voor en vreet bodem ongewerweldes en vis.





</doc>
<doc id="113483" url="https://af.wikipedia.org/wiki?curid=113483" title="Geel snapper">
Geel snapper

Die Geel snapper ("Lutjanus lutjanus") is 'n vis wat voorkom in die westelike Stille Oseaan, die Indiese Oseaan, meer spesifiek die Rooisee en aan die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Yellow snapper".

Die vis word tot 30 cm lank, het 'n lang lyf en groot oë. Die lyf is silwerwit met 'n geel of geelbruin horisontale streep oor die middel van die lyf vanaf die oog tot by die stertvin. Daar is verskeie, dowwer, nouer geel strepe onder die hoofstreep. Daar is ook dowwe, nou geelbruin lyne aan die bokant van die vis se lyf. Dié lyne lê skuins agtertoe.

Die vis leef in aflandige koraal- en rotsriwwe in water wat 10 tot 90 m diep is. Hulle is alleenlopers maar kom ook in klein groepies voor. Soms word hulle ook gesien in groot skole saam met ander snapperspesies. Hulle vreet snags vis en skaaldiere.





</doc>
<doc id="113486" url="https://af.wikipedia.org/wiki?curid=113486" title="Émile Bernard">
Émile Bernard

Émile Bernard (28 April 1868 – 16 April 1941) was ’n Franse postimpressionistiese skilder en skrywer wat bevriend was met Vincent van Gogh, Paul Gauguin en Eugène Boch, en later met Paul Cézanne. Die meeste van sy noemenswaardige werke is op ’n jong ouderdom geskilder, tussen 1886 en 1897. Hy word ook verbind met cloisonnisme en sintetisme, twee laat-19de-eeuse kunsbewegings. Minder bekend is Bernard se letterkundewerke, wat insluit toneelstukke, poësie en kunsresensies, sowel as kunsgeskiedenisstellings wat eerstehandse inligting bevat oor die belangrike tydperk van moderne kuns waartoe hy ’n bydrae gelewer het.

Émile Bernard is in 1868 in Lille, Frankryk gebore. Omdat sy suster siek was toe hy jonk was, het Émile nie baie aandag van sy ouers gekry nie. Hy het by sy ouma gewoon wat ’n wassery in Lille besit het. Sy was een van die grootste ondersteuners van sy kuns. Die gesin het in 1878 na Parys verhuis, waar Émile die Collège Sainte-Barbe bygewoon het.

Hy het sy kunsstudie aan die École des Arts Décoratifs begin. In 1884 het hy by die Atelier Cormon aangesluit, waar hy met impressionisme en pointillisme geëksperimenteer het en bevriend geraak het met sy medekunstenaars Louis Anquetin en Henri de Toulouse-Lautrec. Nadat hy uit die École des Beaux-Arts geskors is "omdat hy uitdrukkingsvolle neigings in sy skilderye toon", het hy te voet deur Bretagne getoer. Hier het hy verlief geraak op die tradisies en landskap.

In Augustus 1886 het Bernard en Gauguin mekaar in Pont-Aven ontmoet. Tydens hul kort ontmoeting het hulle min oor kuns gesels, maar daarna uitgesien om mekaar weer te ontmoet. Bernard het agterna gesê: "My eie talent was reeds ten volle ontwikkel." Hy het geglo sy styl het ’n aansienlike rol gespeel in die ontwikkeling van Gauguin se volwasse styl.

Bernard het September 1887 aan die kus deurgebring en "La Grandmère", ’n portret van sy ouma, geskilder. Hy het steeds met ander kunstenaars gepraat en goeie dinge oor Gauguin te sê gehad. Bernard het na Parys teruggekeer en Van Gogh ontmoet, wat beïndruk was deur sy werk. Bernard het in ’n restaurant aan Avenue Clichy sy werk saam met dié van onder andere Van Gogh en Toulouse-Lautrec uitgestal. Van Gogh het die groep die Skool van Petit-Boulevard genoem.

’n Jaar later het Bernard te voet na Pont-Aven gereis en Gauguin weer gesien. Hul vriendskap en kunsverhouding het gou sterk geword. Teen dié tyd het Bernard baie teorieë ontwikkel oor sy kunswerk en wat hy wil wees. Hy het gesê hy het ’n "begeerte om ’n kunsvorm te vind wat uiters eenvoudig en vir almal toeganklik sou wees, sodat dit nie individueel beoefen sou word nie, maar gesamentlik". Gauguin was beïndruk deur Bernard se vermoë om sy idees te verwoord.

1888 was ’n belangrike jaar in die geskiedenis van moderne kuns. Van 23 Oktober tot 23 Desember het Gauguin en Van Gogh saam in Arles gewerk. Gauguin het sy nuwe styl van Pont-Aven gebring, soos gesien kan word in "Visioen ná die Diens (Jakob wat met die Engel Stoei)", ’n kragtige werk van visuele simboliek; hy het reeds in September ’n skets daarna na Van Gogh gestuur. 

Hy het ook Bernard se "Le Pardon de Pont-Aven" saamgebring wat hy vir een van sy eie skilderye verruil het en waarmee hy die gedeelde werkwinkel versier het. Hierdie werk was net so treffend as die styl waaraan Bernard Van Gogh reeds bekendgestel het toe hy in Augustus vir hom ’n paar tekeninge gestuur het. Van Gogh het so baie daarvan gehou dat hy ’n waterverfkopie van die "Pardon" (Desember 1888) gemaak het; hy het dit vir sy broer, die kunshandelaar Theo van Gogh, gestuur en aanbeveel dat Bernard se nuwe styl bevorder word. Die volgende jaar kon Van Gogh steeds die skildery duidelik onthou in ’n brief aan sy suster, Wil (10 Desember 1889):"...dit was so oorspronklik, ek moes net ’n kopie hê."

Bernard se styl was doeltreffend en samehangend, soos gesien kan word in ’n vergelyking van die twee "portrette" wat hy en Gauguin einde September 1888 na Van Gogh gestuur het op laasgenoemde se versoek: selfportrette wat klein portrette van die ander een op die agtergrond insluit.

In 1893 het hy begin reis: na Egipte, Spanje en Italië, en daarna het sy styl meer eklekties geword. Hy het in 1904 na Parys teruggekeer en vir die res van sy lewe daar gewoon. Hy het aan die École des Beaux-Arts klas gegee voordat hy in 1941 oorlede is.



</doc>
<doc id="113489" url="https://af.wikipedia.org/wiki?curid=113489" title="Punaauia">
Punaauia

Punaauia of Puna'auia is ’n munisipaliteit in die voorstede van Papeete in Frans-Polinesië, ’n oorsese gebied van Frankryk in die Stille Oseaan. Punaauia is op die eiland Tahiti geleë, wat op sy beurt deel van die Bowindse Eilande van die Geselskapseilande is.

Die Franse skilder Paul Gauguin het in die laat 1890's in Punaauia gewoon. Hy het hier sy meesterstuk "Waar Kom Ons Vandaan? Wat Is Ons? Waarheen Gaan Ons?" geskilder.


</doc>
<doc id="113490" url="https://af.wikipedia.org/wiki?curid=113490" title="Édouard Manet">
Édouard Manet

Édouard Manet (IFA: edwaʁ manɛ; 23 Januarie 1832 – 30 April 1883) was ’n Franse skilder. Hy was een van die eerste 19de-eeuse skilders wat moderne kuns aangepak het en ’n belangrike figuur in die oorgang van realisme na impressionisme.

Hy is in ’n vooraanstaande familie gebore met sterk politieke bande, maar het die toekoms wat vir hom uitgelê is, verwerp en begin belangstel in die skilderkuns. Sy vroeë meesterwerke, "Middagete op die Gras" en "Olympia", albei uit 1863, het groot omstredenheid veroorsaak en gedien as vertrekpunt vir die jong kunstenaars wat impressionisme ontdek het. 

Vandag word dit beskou as waterskeidingswerke wat die begin van die moderne kuns ingelui het. In die laaste 20 jaar van sy lewe het hy bande met ander groot kunstenaars van sy tyd gesmee, maar hy het sy eie styl ontwikkel wat beskou is as innoverend, en dit het ’n groot invloed op latere skilders gehad.

Manet is op 23 Januarie 1832 in Parys gebore as die seun van vooraanstaande ouers. Sy ma, Eugénie-Desirée Fournier, was die dogter van ’n diplomaat en peetdogter van die Sweedse kroonprins Karel Bernadotte, van wie die Sweedse monarge afstam. Sy pa, Auguste Manet, was ’n Franse regter wat verwag het Édouard sou ’n regsloopbaan volg. Sy oom, Edmond Fournier, het hom aangemoedig om te skilder en het die jong Manet na die Louvre geneem. In 1845 het hy op aanbeveling van sy oom ingeskryf vir ’n spesiale tekenkursus waar hy Antonin Proust, die toekomstige minister van skone kunste en ’n lewenslange vriend, ontmoet het.

Op aanbeveling van sy pa het hy in 1848 op ’n opleidingsboot na Rio de Janeiro gevaar. Nadat hy die eksamen om by die Franse vloot aan te sluit twee keer gedruip het, het sy pa ingestem dat hy ’n kunsopvoeding kry. Van 1850 tot 1856 het Manet onder die akademiese skilder Thomas Couture studeer. In sy vrye tyd het hy die ou meesters se werke in die Louvre gekopieer.

Van 1853 tot 1856 het Manet Duitsland, Italië en Nederland besoek waar hy deur die Nederlandse skilder Frans Hals en die Spaanse kunstenaars Diego Velázquez en Francisco José de Goya beïnvloed is.

In 1856 het Manet ’n ateljee geopen. Sy styl in dié tydperk is gekenmerk deur vrye kwashale, eenvoudige detail en min oorgangskleure. In die realismestyl van Courbet het hy kontemporêre werke geskilder soos bedelaars, sangers, sigeuners, mense in kafees en bulgevegte. Ná sy vroeë loopbaan het hy selde godsdienstige, mitologiese of historiese voorwerpe geskilder. Twee van sy werke is by die Salon van die Paryse Académie des Beaux-Arts aanvaar. Sy styl was "effens onverskillig" in vergelyking met die uiters noukeurige werke van ander Salon-skilderye, en dit het van die jong kunstenaars se aandag getrek.

"Musiek in die Tuileries" is ’n vroeë voorbeeld van Manet se styl. Dit is geïnspireer deur Hals en Velázquez en weerspieël sy belangstelling in vermaak as ’n onderwerp. Hoewel sommige dit as onvoltooi beskou het, is dit ’n goeie aanduiding van hoe die Tuileries-tuin destyds was; ’n mens kan jou die musiek en gesprekke voorstel.

Manet het in die skildery sy vriende, kunstenaars, skrywers en musikante uitgebeeld en daar is selfs ’n selfportret tussen die mense.

Een van sy groot vroeë werke was "Noenmaal op die Gras". Die Paryse Salon het dit verwerp vir hul 1863-uitstalling, maar Manet het dit later dié jaar in die Salon des Refusés uitgestal. Hy het die model Victorine Meurent; sy vrou, Suzanne; toekomstige swaer, Ferdinand Leenhoff; en een van sy broers as modelle gebruik. 

Die skildery met sy naakte vroue en ten volle geklede mans was omstrede, ook vanweë die sketsagtige hantering, iets wat Manet van Courbet onderskei het. Dit weerspieël ook Manet se bestudering van die werke van die ou meesters, want die plasing van die hooffigure kom uit Marcantonio Raimondi se "Oordeel van Parys" (c. 1515), gebaseer op ’n tekening van Raphael.

Nes met "Noenmaal op die Gras" weerspieël Manet se "Olympia" (1863) die werk van ’n bekende Renaissance-kunstenaar. Dit is van ’n naakte vrou, wie se posisie herinner aan Titiaan se "Venus van Urbino" (1538). Dit herinner ook aan Goya se "Die Naakte Maja" (1800). Manet se openhartige uitbeelding van ’n selfversekerde prostituut is in 1865 deur die Salon aanvaar en dit het ’n skande veroorsaak. Volgens Proust het "net die voorsorgmaatreëls deur die administrasie voorkom dat ontstoke besoekers die skildery stukkend gesteek en geskeur het". 

Die vrou het klein bykomstighede gedra soos ’n orgidee in haar hare, ’n armband, ’n lint om haar nek en pantoffels, en dit het haar naaktheid en seksualiteit beklemtoon. Die orgidee, teruggekamde hare, swart kat en blommeruiker was in dié tyd alles erkende simbole van seksualiteit. Die moderne Venus was skraal, anders as die destydse standaard. Die vlakheid van die skildery, wat deur Japannese houtblokkuns geïnspireer is, maak dat die figuur mensliker en minder wellustig is. Daar is ook ’n ten volle geklede swart bediende, wat die detydse geloof uitbuit dat swart mense hiperseksueel is.

"Olympia" was die onderwerp van karikature in die pers, maar het aanklank gevind by die Franse avant-garde-gemeenskap en kunstenaars soos Courbet, Paul Cézanne, Claude Monet en later Paul Gauguin.

Nes "Noenmaal op die Gras" het die skildery die kwessie geopper van prostitusie in Frankryk en die rol van vroue in die gemeenskap.

Hoewel Manet se werk beïnvloed is deur die impressioniste se styl, het hy nie aan hul uitstallings deelgeneem nie omdat hy nie beskou wou word as ’n verteenwoordiger van ’n groepidentiteit nie, en ook omdat hy sy werk in die Salon wou uitstal. Hy het gevoel jong kunstenaars moet probeer om die Salon se uitstallings te haal eerder as onafhanklike uitstallings. 

Hy het egter in 1867 sy eie uitstalling gehou nadat die Salon nie sy werke aanvaar het nie. Hoewel dit nie goeie resensies gekry het nie, het dit hom die eerste keer laat kennis maak met verskeie toekomstige impressioniste, soos Edgar Degas.

Onder invloed van die impressioniste het Manet ligter kleure begin gebruik. Hy het egter steeds sy kenmerkende swart gebruik, wat nie deel van die impressionistiese styl was nie.

Manet se skilderye van kafeetonele is waarnemings van die sosiale lewe van die Parys van die 19de eeu. Mense drink bier, luister na musiek, flirt, lees of wag. 

Hy het ook die hoër stand in formeler sosiale aktiwiteite uitgebeeld – asook resiesperde, skaatstonele, soldate, ’n tuinier, ’n seun met ’n hond – mense uit al die klasse van die Paryse samelewing.

In sy middel 40's het Manet se gesondheid agteruitgegaan. Sy bene het gepyn en gedeeltelik verlam geraak. In 1879 het hy hidroterapie begin kry vir wat hy geglo het ’n sirkulasieprobleem is, maar in werklikheid was dit ’n bekende newe-effek van sifilis.

In sy laaste jare het hy baie klein stillewes van vrugte en groente geskilder, soos" ’n Bondel Aspersies" en "Die Suurlemoen" (albei 1880). Hy het sy laaste groot werk, "’n Kroeg by die Folies-Bergère", in 1882 voltooi en dit is in dié jaar in die Salon uitgestal.

In April 1883 is sy linkervoet geamputeer weens gangreen, en hy is 11 dae later in Parys oorlede. 




</doc>
<doc id="113492" url="https://af.wikipedia.org/wiki?curid=113492" title="Openbare redevoering">
Openbare redevoering

Openbare redevoering (soms redenaarskuns of orasie genoem) is die lewering of aanbieding van ’n toespraak waar ’n individu ’n lewende gehoor direk aanspreek ten einde hulle op ’n gestruktureerde, voorbedagte manier in te lig, te beïnvloed of te vermaak. Openbare redevoering word algemeen verstaan as ’n enkele persoon se formele, direkte toespreek van ’n groep luisteraars. Alhoewel dit dikwels met “aanbieding” geassosieer word, word laasgenoemde normaalweg met kommersiële aktiwiteit geassosieer. Openbare redevoering is meestal op die oortuiging van die gehoor gerig.
By openbare redevoering, soos enige vorm van kommunikasie, is daar vyf basiese elemente wat uitgedruk word as: “"wie" sê "wat" aan "wie" deur watter "medium" met watter "effek"?” Die doel van openbare redevoering wissel van die eenvoudige oordrag van inligting tot motivering, tot die vertel van ’n storie. Goeie sprekers behoort nie net hulle gehoor te betrek nie, maar hulle ook te lees. Die krag van goeie spreker is die vermoë om sy of haar luisteraars nie net in te lig nie, maar hulle emosies te verander. Openbare redevoering kan ook as ’n diskoersgemeenskap beskou word. Interpersoonlike kommuninkasie en openbare redevoering behels verskeie komponente wat areas soos motiveringspraatjies, leierskap-/persoonlikheidsontwikkeling, besigheid, kliëntediens, groepkommunikasie en massakommunikasie dek. Openbare redevoering kan met die oog op motivering, beïnvloeding, oortuiging, inkennisstelling, vertaling of bloot etos aangewend word.

Vandag word professionele persone dikwels vir besigheids- en kommersiële geleenthede genader. Sprekers kan óf onafhanklik gekontrakteer word óf deur ’n sprekersburo aan wie daar normaalweg ’n kommissie van tussen 25-30% betaal word.

Van die vroegste geskrewe rekords van opleiding in openbare redevoering kan na Egipte teruggevoer word. Die eerste Griekse werk oor redenaarskuns, wat meer as 2 000 jaar gelede geskryf is, het op beginsels uitgebrei wat uit die praktyke en ervarings van orators in die antieke Griekse stadstate geput is. In klassieke Griekeland en Rome was retoriek (die komposisie en lewering van toespraak) die hoofkomponent en ’n belangrike vaardigheid in die openbare en privaatlewe. Aristoteles en Quintilian het oor redenaarskuns geskryf, en die onderwerp, kompleet met spesifieke reëls en modelle, is gedurende die Middeleeue en Renaissance as deel van ’n vrye kunste-opvoeding beklemboon.
Die kuns van openbare redevoering is aanvanklik deur die Grieke ontwikkel. Griekse orators het namens hulleself gepraat, en nie soseer as verteenwoordigers van ’n kliënt of kiesafdelings nie. Enige burger wat dus in die hof, in die politiek of in die sosiale lewe sukses wou behaal, moes redenaarstegnieke aanleer. Opleiding hierin is aanvanklik deur ’n groep sogenaamde “sofiste” aangebied wat fooie gevra het om “die swakkere argument die sterkere te maak” en om hulle studente deur middel van lering in uitnemendheid “beter” te maak. Plato, Aristoteles en Sokrates het teorieë oor openbare redevoering ontwikkel wat in stryd met dié van die Sofiste was, en hulle idees het ’n institusionele vorm aangeneem toe permanente skole ontwikkel is waar openbare redevoering as vak aangebied is. Alhoewel Griekeland uiteindelik sy politieke soewereiniteit verloor het, is die Griekse kultuur van opleiding in openbare redevoering grootskaals deur die Romeine aangeneem.

Met die politieke opkoms van die Romeinse Republiek het Romeinse orators Griekse redenaarstegnieke oorgeneem en gewysig. Onder Romeinse invloed het retoriek as vak in ’n volledige kurrikulum ontwikkel, insluitend onderrig in spraakkuns (studie van die digters), inleidende oefeninge (progymnasmata), en die voorbereiding van openbare toesprake (deklamasie) in forensiese sowel as beraadslagende genres. Die Latynse styl is grootliks deur Cicero beïnvloed, en daar was ’n sterk klem op opleiding in alle areas van humanistiese studies, sowel as die gebruik van gevatheid en humor, ’n beroep op die luisteraar se emosies en op uitweiding. Alhoewel retoriek gedurende die Romeinse ryk ’n minder prominente rol in die politieke wêreld as in die dae van die Republiek vervul het, het dit op regsgebied belangrik gebly, en ’n gewilde vorm van vermaak geword. Beroemde orators of voordraers het groot rykdom en prestige vir hulle vaardighede verwerf.

Hierdie Latynse styl het tot aan die begin van die twintigste eeu die primêre vorm van redevoering in die wêreld gebly. Met die opkoms van die wetenskaplike metode en die klem op ’n “eenvoudige” praat- en skryfstyl het selfs formele redenaarskuns minder verfynd en bloemryk as in die Klassieke tydperk geword. Politici kan hulle loopbane vandag egter steeds op grond van ’n suksesvolle (of onsuksesvolle) toespraak maak of breek.

Sommige van die beste voorbeelde van openbare redevoering word jare nadat dit gelewer is, steeds bestudeer. Voorbeelde is Pericles se begrafnisrede in 427 v.C. oor die dood van die Peloponnesiese Oorlog; Abraham Lincoln se Gettysburg-rede in 1863 kort ná Sojourner Truth se identifisering van rasseprobleem in “Ain't I a Woman?" en Mahatma Gandhi se boodskap van niegewelddadige weerstand in Indië, wat as inspirasie vir Martin Luther King, Jr. se "I Have a Dream"-toespraak by die Washington Monument in 1963 gedien het. Leiers soos Martin Luther King jr. en Winston Churchill is belangrike voorbeelde van effektiewe orators wie se redevoering ’n merkwaardige impak op die samelewing gehad het.

Die doel van ’n openbare spreker se aanbieding wissel van die eenvoudig oordrag van inligting tot motivering, tot die vertel van ’n storie. Professionele openbare sprekers belê dikwels in voortgesette opleiding om hulle ambag te verfyn. Dit behels die aanleer van beter vertelkunstegnieke, of om te leer hoe om humor as ’n kommunikasiemiddel aan te wend, sowel as voortgesette navorsing in hulle fokusarea.
’n Algemene vrees vir openbare redevoering word glossofobie (of meer algemeen, verhoogvrees) genoem, en word van die normale senuweeagtigheid en angs voor ’n praatjie onderskei. Klubs soos Toastmasters International bied ’n forum waar lede deur middel van praktiese en toegeskrewe oefeninge hulle redenaarsvaardighede ontwikkel om hindernisse effektief aan te pak.

Alhoewel die basiese redenaarsbeginsels sekere wysigings ondergaan het namate samelewings en kulture verander het, het dit verrassend eenvormig gebly. Die tegnologie en metodes van hierdie vorm van kommunikasie het tradisioneel binne ’n oratoriese struktuur plaasgevind en het die teenwoordigheid van ’n gehoor vereis. Nuwe tegnologiese ontwikkelings het meer gesofistikeerde kommunikasie vir sprekers en openbare redenaars moontlik gemaak. Die tegnologiese en mediabronne wat die openbare redevoeringsatmosfeer fasiliteer, sluit videokonferensies sowel as telekommunikasie in. Videokonferensies is een van die meer onlangse tegnologieë wat openbare sprekers se kommunikasie met die massas gerevolusioneer het. David M. Fetterman van Stanford University het in sy 1997-artikel, "Videoconferencing over the Internet", geskryf: "Videokonferensietegnologie … dat geografies verwyderde partye mekaar kan hoor en sien, gewoonlik deur middel van satelliet- of telefoonkommunikasiestelsels.” Hierdie tegnologie is ideaal vir groot konferensiebyeenkomste en persoonlike kommunikasie, en word toenemend regoor die wêreld gebruik. Sprekers plaas hulle aantekeninge op rostrums. Openbare redenaars kan ook van openbare responsstelsels (audience response systems) gebruik maak. By groot byeenkomste sal die spreker gewoonlik met behulp van ’n klankstelsels of mikrofoon en luidspreker praat. Die gebruik van kopstukke soos Google Cardboard, ’n virtuele realiteitsplatform waardeur gebruikers hulle in ’n verskeidenheid realistiese omgewings "bevind" en dienooreenkomstig opgelei kan word, is ’n nuwe hulpmiddel.

Toastmasters International, Association of Speakers Clubs (ASC) en POWERtalk International is opvoedkundige organisasies sonder winsbejag wat wêreldwyd as klubs dien ten einde lede te help om hulle kommunikasie, openbare redevoering en leierskapsvaardighede te verbeter. Deur hulle ledeklubs help organisasies soos Toastmasters, Association of Speakers Clubs, en POWERtalk International individue om die praat-, luister- en dinkkuns te bemeester.

In Suid-Afrika is dit veral die ATKV, die Afrikaanse Kultuur- en Taalvereniging, wat openbare redevoering onder skoolkinders bevorder. Hulle bied jaarliks ’n landwye Redenaarskompetisie vir laerskool- sowel as hoërskoolleerders aan, sowel as kursusse oor die lewering en skryf van toesprake. Ook hier is die hoofdoel nie die oordra van kennis nie, maar om die gehoor tot die spreker se standpunt te beïnvloed en te oorreed.

Daar word voortdurend druk op openbare sowel as privaatskole geplaas om meer openbare redevoeringskursusse by hulle kurrikulums in te sluit. Die beklemtoon die belangrikheid van die vermoë om reeds op ’n jong ouderdom ’n deurdagte argument te kan stel. Studies dui daarop dat hoërskoolleerders nie effektiewe onderrig in openbare redevoering ontvang waarby hulle akademies, persoonlik en professioneel sal baat nie.

Die gebruik van openbare redevoering in die vorm van mondelinge voorleggings is algemeen in hoër onderwys, en dit word toenemend as ’n assesseringsmiddel erken.

Persone wat in ’n professionele hoedanigheid in die openbaar optree, word dikwels ’n sprekersfooi betaal. Professionele openbare sprekers kan voormalige politici, sportsterre, ander openbare figure en predikante insluit. In die geval van hoëprofielpersoonlikhede kan die bedrag baie hoog wees.






</doc>
<doc id="113495" url="https://af.wikipedia.org/wiki?curid=113495" title="Kālidāsa">
Kālidāsa

Kālidāsa (Sanskrit: कालिदास) was 'n klassieke Sanskrit-skrywer en word allerweë beskou as die grootste digter en dramaturg van die Sanskrit-taal. Sy toneelstukke en gedigte is hoofsaaklik op Hindu-mitologie en filosofie gebaseer.

Kālidās het drie toneelstukke geskryf: Mālawikāgnimitra ("Mālavikā en Agnimitra"), Abhijñānashākuntala ("Die Erkenning van Shakuntala"), en Vikramorwasheeya ("In Verband met Vikram en Urwashi").

Abhijñānashākuntala, wat as 'n meesterstuk word beskou, is sy eerste toneelstuk wat tot Engels en Duits vertaal is. Dit vertel die verhaal van koning Dushyanta, wie verlief geraak het op Shakuntalā, 'n landelike dame uit die bos.

Kālidās het twee epiese gedigte geskryf, Raghuvamsha ("Dinastie van Raghu") en Kumārasambhawa ("Geboorte van Kumar Kartikeya"), en die liriese Meghadoota ("Wolk-boodskapper") en Rutusamhāra ("Die Eksposisie van die Seisoene").




</doc>
<doc id="113501" url="https://af.wikipedia.org/wiki?curid=113501" title="Haikoe">
Haikoe

'n Haikoe is 'n tipe digvorm (ontleen aan die Japannese digkuns) met 5 klankgrepe (soos lettergrepe) in die eerste reël, sewe in die tweede reël en weer vyf in die laaste reël.  Gewoonlik is daar 'n verwysing na 'n spesifieke seisoen êrens in die gedig.



</doc>
<doc id="113502" url="https://af.wikipedia.org/wiki?curid=113502" title="Ooreetsteuring">
Ooreetsteuring

Ooreetsteuring (OS) word deur ooreetepisodes gekenmerk wat nie deur kompenserende suiweringsgedrag (soos geïnduseerde vomering) gevolg word nie.

Alhoewel Ooreetsteuring een van die mees algemene eetsteurings onder volwassenes is, geniet hier steuring minder mediadekking en navorsing in vergelyking met anorexia nervosa en bulimie. Die steuring is eers in 2013 in die afdeling vir eetsteurings van die "DSM-5" ingesluit.

Ooreetsteuring word in enige bepaalde jaar by 0.8% manlike volwassenes en 1.6% vroulike volwassenes in die V.S.A aangetref.

Ten einde 'n diagnose van OS te maak, moet die volgende kriteria teenwoordig wees.
"A. Herhaalde ooreetepisodes wat deur albei van die volgende gekenmerk word:
B. Die ooreetepisodes word met drie (of meer) van die volgende geassosieer:
C. Opmerklike stres rakende ooreet is teenwoordig.
D. Die ooreetepisodes vind gemiddeld een maal 'n week vir minstens drie maande plaas.
E. Die episodes word nie met die ontoepaslike kompenserende gedrag soos by bulimie geassosieer nie, en kom nie eksklusief gedurende die loop van bulimie of anoreksia nervosa voor nie."

Ooreet is 'n kernsimptoom van OS, maar nie almal wat ooreet, ly aan die steuring nie. 'n Individu kan by geleentheid ooreet sonder om baie van die negatiewe liggaamlike, sielkundige of sosiale impakte van OS te beleef.

Daar is steeds 'n gebrek aan navorsing oor die presiese oorsake van OS. Vorige navorsing het op die verhouding tussen liggaamsbeeld en eetsteurings gefokus, en die gevolgtrekking is gemaak dat versteurde eetgewoontes met rigiede dieetpraktyke verband hou. In die meerderheid van anoreksiegevalle lei die ekstreme en rigiede beperking van voedselinname op 'n sekere punt tot die ontwikkeling van ooreetpatrone, gewigstoename, bulimie of 'n gekombineerde vorm van ongespesifiseerde eetsteurings.

Ander navorsing dui egter daarop dat OS ook deur omgewingsfaktore en die impak van traumatiese gebeure veroorsaak kan word. In een studie is daar bevind dat vroue met OS meer negatiewe gebeurtenisse in die jaar voor die ontwikkeling van die steuring ervaar het, en dat daar 'n positiewe korrelasie tussen OS en die frekwensie is waarmee negatiewe gebeure plaasvind. Verder dui die navorsing ook daarop dat individue wat aan OS ly, meer geneig is om liggaamlike mishandeling, waargenome risiko vir liggaamlike mishandeling, stres en liggaamskritiek te ervaar. Ander risikofaktore kan obesiteit in die kinderjare, neerhalende opmerkings oor gewig, lae selfbeeld, depressie en fisieke of seksuele misbruik gedurende die kinderjare insluit. 'n Paar studies dui daarop dat daar 'n genetiese komponent aan OS is, maar ander studies het meer ambivalente resultate getoon. Daar is bevind dat ooreetgewoontes 'n familietrek mag wees en 'n tweelingstudie deur Bulik, Sullivan, en Kendler het 'n "matige oorerflikheid vir ooreet" teen 41 persent getoon. Meer navorsing moet egter gedoen word voordat enige definitiewe gevolgtrekkings rondom die oorerflikheid van OS gemaak kan word. Daar is ook bevind dat eetsteurings soos anoreksie en bulimie persone se hanteringsvermoëns (coping abilities) aantas; lyers is dus meer geneig om ooreet as 'n verwerkingstrategie aan te wend.

Alhoewel daar dikwels geglo word dat ooreters 'n gebrek aan selfbeheersing het, is dit moontlik dat die wortel van hierdie gedrag eerder aan rigiede dieetpraktyke toegeskryf kan word. Die verhouding tussen 'n streng dieet en ooreetepisodes word deur 'n bose kringloop gekenmerk. Persone is meer geneig om ná 'n dieet te ooreet, en omgekeerd. Verskeie vorms van dieet behels vertraagde eet (om bv. nie gedurende die dag te eet nie), beperkte kalorie-inname, en die vermyding van sekere kossoorte (bv. "verbode" kos soos suiker, koolhidrate, ens.)  Streng en ekstreme diëte verskil van gewone diëte. Getuienis dui daarop dat gematigde kaloriebeperking tot 'n afname in ooreetepisodes onder oorgewig individue met OS kan lei, ten minste op die korttermyn.

Individue met OS ly oor die algemeen aan komorbiditeite soos kliniese depressie, persoonlikheidsteuring, bipolêre gemoedsteuring, substansmisbruik, liggaamsdismorfiese steuring, kleptomanie, prikkelbare dermkanaalsindroom, fibromialgie, of 'n angssteuring. Ooreetsimptome word ook by bulimia nervosa aangetref. Ooreetsteuring ontwikkel dikwels as 'n resultaat of newe-effek van depressie angesien dit algemeen is dat mense hulle na trooskos wend wanneer hulle neerslagtig voel.

Individue wat met bulimie en ooreetsteuring gediagnoseer is, toon soortgelyke kompulsiewe ooreetpatrone, neurobiologiese kenmerke van disfunksionele kognitiewe beheer en voedselverslawing, en biologiese en omgewingsrisikofaktore. Volgens die "DSM-5 "diagnostiese kriteria is 'n gevoel van beheerverlies een van die sleuteleienskappe van ooreetgedrag. Die eet van 'n buitengewoon groot hoeveelheid kos sonder die gevoel van beheerverlies moenie met ooreetsteuring verwar word nie. OS is 'n "ekspressiewe steuring"— 'n steuring wat aan dieper sielkundige probleme uitdrukking gee. Daar is bevind dat persone met OS 'n hoër geïnternaliseerde gewigsvooroordeel het; dit sluit 'n lae selfbeeld, ongesonde eetpatrone en algemene liggaamsontevredenheid in.

Voor 2013 is OS as ongespesifiseerde eetsteuring geklassifiseer, 'n sambreelkategorie vir eetsteurings wat nie binne die anoreksie- of bulimiekategorie tuishoort nie. Die steuring het vandag 'n eie kategorie onder "DSM-5 "wat die tekens en simptome omskryf waarvolgens 'n persoon se gedrag as 'n ooreetsteuring geklassifiseer word.

Daar is bevind dat kognitiewe gedragsterapie (KGT) 'n meer effektiewe behandeling vir OS as gedragsgebaseerde gewigsverliesprogramme is. Vyftig persent van OS-individue bereik 'n algehele remissie van ooreetgedrag. KGT is ook 'n effektief in die behandeling van selfbeeldprobleme en psigiatriese komorbiditeite (bv. depressie) wat met die steuring verband hou. Volgens onlangse toetse is sielkundige intervensies soos psigoterapie en gedragsintervensies meer effektief as farmakologiese intervensies vir die behandeling van OS. OS-lyers kan ook by Overeaters Anonymous of Food Addicts in Recovery Anonymous aanklop vir hulp.

Vanaf Januarie 2015 is lisdexamfetamine die enigste middel wat deur die Amerikaanse Food and Drug Administration spesifiek vir die behandeling van OS goedgekeur is.

Medikasie word nie as die voorkeur behandeling beskou nie, aangesien psigoterapeutiese benaderings soos KGT meer effektief as medikasie is. Medikasie verhoog ook nie die effektiwiteit van psigoterapie nie, alhoewel sommige pasiënte by stuipwerende middels en antivetsugmedikasie vir gewigsverlies kan baat.

Bariatiese chirurgie is ook al as 'n behandelingsmetode vir BED voorgehou en 'n onlangse meta-analise het getoon dat ongeveer twee-derdes van individue wat hierdie soort chirurgie vir gewigsverliesdoeleindes verlang, aan OS ly. Persone met OS wat hierdie chirurgie ondergaan, is geneig om swakker gewigsverliesuitkomste te hê, en is meer geneig om steeds OS-verwante gedrag te toon.

Terwyl mense met 'n gesonde gewig by geleentheid te veel eet, lei die herhaaldelike inname van groot hoeveelhede kos binne in 'n kort tydjie uiteindelik tot gewigstoename en obesiteit. Die vernaamste gesondheidsgevaar wat hierdie soort eetsteuring inhou, is die nagevolge van die gewigstoename wat deur die ooreetepisodes veroorsaak word.

OS-lyers word siek as gevolg van 'n gebrek aan voldoende voeding. Ooreetepisodes sluit gewoonlik kos in wat hoog in vet, suiker en/of sout, maar laag in vitamiene en minerale is. Vetsugtige persone wat ook aan OS ly, is kandidate vir algemene komorbiditeite wat met obisiteit geassosieer word soos tipe 2-diabetes mellitus, kardiovaskulêre siekte (bv. hoë bloeddruk en hartsiektes), dermkanaalprobleme (bv. galblaassiekte), hoë cholesterolvlakke, spier-skelet-probleme en obstruktiewe slaap-apnee.

Individue wat aan OS ly, het dikwels 'n laer lewenskwaliteit en ervaar oor die algemeen sosiale struikelblokke.

Alhoewel ooreetsteuring die mees algemene eetsteuring by volwassenes is, is daar oor die algemeen minder navorsing oor OS as oor anoreksie of bulimie gedoen. Studies dui daarop dat die lewensduurvoorkoms van OS 2,0 persent vir mans en 3,5 persent vir vroue is, hoër as dié van die algemeen erkende eetsteurings, anoreksie en bulimie. Alhoewel die meeste navorsing oor ooreetgedrag in Noord-Amerika gedoen is, word die steuring in alle kulture aangetref. Daar is egter nie genoeg navorsing om vas te stel of die steuring 'n hoër voorkomssyfer in sekere kulture het nie. Verdere navorsing moet gedoen word ten einde die omvang van die steuring ten volle te begryp.




</doc>
<doc id="113503" url="https://af.wikipedia.org/wiki?curid=113503" title="ISOCARP">
ISOCARP

Internasionale Vereniging van Stads- en Streeksbeplanners (ISOCARP) is 'n internasionale vereniging van mense wat in stedelike beplanning werk. Dit is geskep in 1965. Dit het nou lede van meer as 80 lande. ISOCARP word formeel erken deur die Verenigde Nasies en die Raad van Europa. Dit werk saam met UNESCO. Dit is nie onder die beheer van 'n regering nie.



</doc>
<doc id="113511" url="https://af.wikipedia.org/wiki?curid=113511" title="Muesli">
Muesli

Muesli is 'n gereg gebaseer op rou hawermout en word gewoonlik vir ontbyt genuttig. Ander bestanddele kan die volgende insluit: ander graansoorte, vars en droë vrugte, sade en neute, melkprodukte of vrugtesap. Die gereg is die eerste keer voorgesit in omtrent 1900 deur dr Maximilian Bircher-Benner. Dit word soms selfs vir middag- of aandete genuttig. Die woord muesli is 'n Switserse variasie van die Duitse woord "müs", wat pap beteken, en die verkleiningsagtervoegsel "li"

Maximilian Bircher-Benner (1867–1939) was 'n dokter en voedingskundige. Hy het in Zurich 'n kliniek bedryf met die naam "Lebendige Kraft". Hy het geglo dat mense rou groete, vrugte en grane moet eet. 'n Tipiese maaltyd by die sanatorium was 'n voorgereg van muesli of vars vrugte, 'n hoofdis van rou groente, 'n klein gekookte vegetariese dis en dan 'n nagereg. Bekendes wat die kliniek besoek het, sluit Hermann Hess, Yehudi Menuhin en Golda Meir in.
Muesli is die eerste keer in 1959 in groot maat bemark deur die Switserse maatskappy, Somalon AG. In die 1970s het hulle die produk in 'n geroosterde vorm bemark, op aanvraag van die VSA-mark. In Noord-Amerika word dit gewoonlik Granola genoem.

Die oorspronklike Bircher-Benner resep het uit die volgende bestanddele bestaan:


Vooraf moet mens die graanmengsel maak. Dit bestaan uit 5 koppies hawermout, twee koppies hawersemels (oat bran), twee koppies koringkiem (wheat germ), 2 koppies sonneblomsaad en 1 koppie semels (digestive bran). Plaas in ’n houer en stoor in die yskas.
Maal ’n mengsel van gekapte amandels, pampoenpitte en lynsaad. Stoor ook in die yskas.

4 koppies hawermout

125 ml elk –
Al hierdie bestanddele kan gewysig of selfs weggelaat word.
125 ml ligte bruin suiker
½ t. Sout
2 t. Fynkaneel

125 ml canola olie
125 ml heuning
1½ t. Vanielje
(As al bovermelde droë bestanddele gebruik word, mag dit nodig wees om meer olie en heuning te gebruik. Die droë bestanddele moet net liggies bedek word en nie oordonder word nie. 

Meng die droë bestanddele in ŉ groot mengbak.

Verwarm die olie en heuning in ŉ klein pannetjie. Roer die vanielje versigtig in want dit borrel ŉ bietjie.

Giet die vloeistof oor die hawemout-mengsel en roer met ŉ houtlepel. Roer dan met die hand tot alles goed bedek is.

Plaas die mengsel in ŉ braaipan en dan in ŉ oond wat tot 170°C verhit is. Bak vir drie ure en roer die mengsel af en toe.

Koel die mengsel af vir een uur.

Verhit die oond na 240°C en bak die mengsel vir 90 tot 120 minute en roer gereeld.

As jy die mengsel nog donkerder wil hê, moet jy die oond dan opdraai na 280°C en dit vir nog 15 minute bak, terwyl jy gereeld roer.

Stoor in ŉ lugdigte houer.


</doc>
<doc id="113514" url="https://af.wikipedia.org/wiki?curid=113514" title="Elsie de Wolfe">
Elsie de Wolfe

Elsie de Wolfe, ook bekend as Dame Mendl, (20 Desember 1859? – 12 Julie 1950) was 'n Amerikaanse aktrise, binnenshuise versierder, nominale skrywer van die invloedryke 1913-boek "The House in Good Taste," en 'n prominente figuur in die New Yorkse, Paryse en Londense samelewings. Volgens "The New Yorker", is "Interieurontwerp as 'n professie deur Elsie de Wolfe begin," hoewel die lof streng gesproke nie korrek is nie. Tot die 1930's was De Wolfe beslis die bekendste persoon in die vakgebied, maar die beroep van binnenshuise versierder/ontwerper is reeds so vroeg as 1900 as 'n belowende een erken, vyf jaar voordat sy haar eerste amptelike kommissie, "The Colony Club" in New York, ontvang het. Tydens haar getroude lewe (vanaf 1926 tot en met haar dood in 1950) het die pers dikwels na haar verwys as Dame Mendl. Sy is in New York gebore en het by Versailles, Frankryk gesterf.

In die 18de eeu is die veld van binnenshuise versiering oorheers deur stoffeerders (wat materiale en meubels verkoop het), en argitekte, (wat 'n verskeidenheid van vakmanne en ambagsmanne in diens gehad het om binneontwerpskemas vir kliënte te voltooi). Teen die laat 19de eeu, was die vaardighede van ontwerpers soos Candace Wheeler en ontwerpfirmas soos die Herter Brothers goed bekend.

Hoewel Elsie de Wolfe nie die eerste binnenshuise versierder was nie, het sy deur haar sosiale en kommersiële kontakte maksimum publisiteit verkry en daarin geslaag om die bekendste praktisyn van die vroeë 20ste eeu te word. Onder de Wolfe se vooraanstaande kliënte was Amy Vanderbilt, Anne Morgan, die Hertog en Hertogin van Windsor en Henry Clay en Adelaide Frick. Sy het die interieurs van die rykmanshuise, wat gekenmerk is deur donker hout en swaar gedrapeerde gordyne, omskep in ligte, intieme ruimtes met vars kleure en 'n voorkeur vir 18de-eeuse Franse meubels en bykomstighede.

In haar outobiografie, noem de Wolfe — wat gebore is as Ella Anderson de Wolfe, en die enigste dogter van 'n Kanadees-gebore dokter —  haarself 'n "rebel in 'n lelike wêreld." Haar sensitiwiteit vir styl en kleur was sedert haar kinderdae akuut. Toe sy een dag van die skool af by die huis kom, het sy gevind dat haar ouers die sitkamer se binneversiering verander het:
Hutton Wilkinson, president van die Elsie de Wolfe Foundation, maak dit duidelik dat baie dinge wat de Wolfe gehaat het, soos "pekel en pruim Morris meubels", vandag deur museums en ontwerpers waardeer word. "De Wolfe het eenvoudig nie gehou van Victoriaanse ontwerp, die gewilde styl van haar hartseer kinderjare, nie" het Wilkinson gesê, "en het verkies om dit uit haar ontwerpwoordeskat te verdryf."

Elsie de Wolfe se eerste loopbaankeuse was die van aktrise. Sy het oorspronklik by "The Amateur Comedy Club" in New York City as Lady Clara Seymour in "A Cup of Tea," (April 1886), en as Maude Ashley in "Sunshine", 'n eenbedryfl komedie deur Fred W. Broughton (Desember 1886), opgetree. Haar sukses het gelei tot 'n voltydse teaterloopbaan.  Sy het haar professionele debuut in Sardou se "Thermidor" in 1891 gemaak toe sy die rol van Fabienne met Forbes-Robertson vertolk het.  In 1894 het sy by die "Empire Stock Company" onder aanvoering van Charles Frohman aangesluit. In 1901 het sy self die produksie van "The Way of the World" by die Victoria Teater hanteer, en later met die verhoogstuk in die  Verenigde State van Amerika getoer. Op die verhoog was sy nie 'n totale mislukking of 'n groot sukses nie; een kritikus het haar "die voorste vertolker van die sonderlinge kuns om klere goed te vertoon" genoem.

Sy het in binneversiering begin belangstel as 'n gevolg van die dekorstelle van die opvoerings waarin sy gespeel het. In 1903 het sy die teater verlaat om 'n loopbaan as versierder te begin.

Elsie de Wolfe was ongetwyfeld een van die eerste binneontwerpers. Hoewel sommige haar as die eerste binneontwerper beskou, toon bewyse dat die beroep bestaan het voordat sy haar naam van aansien daarmee gemaak het. As gevolg van haar invloed, is Amerikaanse interieurs bekendgestel aan gesofistikeerde, dog eenvoudige idees, oor die algemeen gebaseer op Elsie se voorkeur vir die laat 18de eeuse Franse styl. Baie elemente het daartoe bygedra om haar so 'n invloedryke figuur in hierdie opkomende veld te maak – haar sosiale konneksies, haar aansien as 'n aktrise en haar sukses in die versiering van die interieur van die huis wat sy met haar goeie vriendin, Elisabeth Marbury, gedeel het.

Sy het ligter, helderder binneversiering as wat in die Viktoriaanse tye modieus was verkies. Daardeur het sy gehelp om donker, swaar gedrapeerde en oordadig versierde interieurs te omskep in ligte, sagte, vrouliker vertrekke.  Sy het spieëls as glanspunte gebruik om leefruimtes te verlig en visueel te vergroot. Elsie het dit weer modieus gemaak om meubels te verf in wit of ligte kleure. Sy het voorkeur verleen aan haar liefde vir Chinoiserie, chintz, groen en wit strepe, rottang, Trompe-l'oeil effekte in muurpapier, en traliewerk motiewe, wat die bekoring van 'n tuin gesuggereer het. De Wolfe het daarop aanspraak gemaak dat: "ek het die deure en vensters van Amerika oopgemaak, en die lug en sonskyn laat inkom." Sy het inspirasie uit die 18de eeuse Franse en Engelse kuns, letterkunde, teater en mode geput.

Elsie de Wolfe se smaak was ook prakties in die opsig dat haar skemas die warboel van die volgepropte Viktoriaanse huise uitgeskakel het en dit vir mense makliker gemaak het om meer gaste gemaklik te kan onthaal. Sy het ook die dagbed, nagemaakte afwerkings en diervelbedrukte stofferingsmateriaal gewild gemaak.

In 1905, het Stanford White, die argitek van "The Colony Club" en 'n jarelange vriend, de Wolfe gehelp om die kontrak vir die binneversiering te verkry. Die gebou, geleë by Madisonlaan 120, (naby 30ste Straat), sou met die opening twee jaar later, die voorste vroue sosiale klub word, met baie van die aantrekkingskrag te danke aan die interieurs wat de Wolfe ingerig het. In plaas van die swaar, manlike ondertone wat op daardie stadium die botoon in interieurs gevoer het, het Elsie gebruik gemaak van ligte materiale vir die vensterbedekkings, die mure in ligte kleure geverf, die vloer geteël, en rottangmeubels gebruik. Die interieurs het die illusie van 'n buitenshuise tuinpaviljoen geskep. (Die gebou word tans deur die American Academy of Dramatic Arts gebruik.) Die sukses van die Colony Club was 'n keerpunt in haar eie lewe en loopbaan, met die lansering van haar befaamdheid as die mees gesogte binnenshuise versierder van die dag.

Oor die verloop van die volgende ses jaar het Elsie interieurs vir baie gesogte privaathuise, klubs en besighede aan sowel die Oos- en Weskus ontwerp. Teen 1913 het haar aansien so gegroei dat haar studio 'n hele vloer van kantore in 5de Laan beslaan het. Daardie jaar het sy ook haar grootste opdrag ontvang – van steenkoolmagnaat Henry Clay Frick, op daardie stadium een van die rykste persone in Amerika. Met sy aftrede het hy van Pennsilvanië na New York verskuif, waar sy huis tussen 1912 en 1914 deur Thomas Hastings gebou is.

In 1926 was De Wolfe se huwelik met die diplomaat Sir Charles Mendl voorbladnuus in die "New York Times". Die huwelik was platonies en een van gerief. Die egpaar het skynbaar hoofsaaklik om sosiale redes getrou en om saam te onthaal, maar het in aparte huise gebly.  In 1935, toe de Wolfe haar outobiografie gepubliseer het, het sy nie eens haar man daarin gemeld nie.

The "Times" berig "die voorgenome huwelik het as 'n groot verrassing vir haar vriende gekom"  - 'n verbloemde verwysing na die feit dat de Wolfe sedert 1892 volgens baie waarnemers openlik in 'n lesbiese verhouding betrokke was.  Soos wat die koerant dit gestel het:  "Wanneer sy in New York is bly sy saam met mej Elizabeth Marbury by Sutton Plek 13."

Elisabeth (Bessy) Marbury, die dogter van 'n gesiene New Yorkse prokureur, was soos de Wolfe, ook 'n loopbaanpionier. Sy was een van die eerste vroulike teateragente en een van die eerste vroulike Broadway produsente. Haar kliënte het Oscar Wilde en George Bernard Shaw ingesluit. Tydens hul byna 40 jaar saam, het Marbury aanvanklik die belangrikste ondersteuning van die egpaar voorsien. Dave Von Drehle praat van "die lenige De Wolfe en die manlike Marbury... wat 'n wye pad deur die Manhattan sosiale gemeenskap sny. Skindertonge het hulle "die Oujongkêrels" genoem. Met die verwagting dat niks in hul verhouding sal verander as gevolg van haar huwelik met Mendl, het de Wolfe Marbury se minnares gebly tot met laasgenoemde se dood in 1933. 

In 1926 het die New York Times de Wolfe as "een van die mees bekende vroue in New York se sosiale lewe beskryf," en in 1935 as "prominent in die Paryse samelewing."

Sy was ook beroemd vir haar oggendoefeninge.  In haar memoir, het de Wolfe geskryf dat haar daaglikse program op die ouderdom van 70 joga, op haar kop staan, en loop op haar hande, ingesluit het. "Ek het 'n gereelde oefeningroetine wat op die Yogi metode gebaseer is," het Elsie gesê, "aan my bekendgestel deur Anne Vanderbilt en haar dogter, Prinses Murat. Ek staan op my kop (en) ek kan wawiele draai. Of ek loop onderstebo op my hande." 

In 1935 het Paryse kundiges haar as die besgeklede vrou in die wêreld aangewys, en daarop gewys dat sy dra wat haar die beste pas, ongeag van die mode.

De Wolfe het geborduurde taffeta kussings met die leuse "Moenie kla nie, moenie ooit verduidelik nie." Met die eerste sien van die Parthenon het de Wolfe uitgeroep "Dit is beige – my kleur!" By haar huis in Frankryk, die Villa Trianon, het sy 'n honde begraafplaas gehad waar al die grafstene die boodskap "Die een wat ek die meeste liefgehad het" opgehad het. 


In 2015, is sy deur die Gelykheidsforum as een van hul 31 Ikone van die 2015 LGBT Geskiedenismaand benoem.





</doc>
<doc id="113516" url="https://af.wikipedia.org/wiki?curid=113516" title="United Artists Rating">
United Artists Rating

United Art Rating is 'n naslaanwerk wat sedert 1999 deur die vakbond van kunstenaars van Rusland ("Artistst Trade Union of Russia") gepubliseer is om die kuns mark te ondersteun. Sergey Zagraevsky is die hoofredakteur.

United Art Rating (voor 2012 "United Artists Rating" genoem) is 'n periodieke naslaanwerk waarin kunstenaars geklassifiseer word. Twee-en-twintig gedrukte weergawes is sedert 2016 gepubliseer met 'n totale sirkulasie van meer as 90 000 eksemplare. Daar is ook 'n elektroniese weergawe. Op 1 Januarie 2016 is 58.965 kunstenaars (skilders, grafiese ontwerpers, verhoogskilders, batikskilders, illustrators, rolprentmakers, beeldhouers, goudsmede, pottebakkers, installasie kunstenaars, ens.) geregistreer deur United Art Rating. Vir elke kunstenaar is die naam en verjaarsdag, die toegekende artistieke rang en indien dit van toepassing is die datum van die dood gelys.
Die gradering sentrum ("Rating Centre") is deel van die kunstenaars vakbond van rusland en het die status van 'n onafhanklike professionele jurie vry om te beoordeel en te besluit. Die klassifikasie van 'n Kunstenaar is op die basis van alle beskikbare informasie oor sy werk, biografieë, uitstallings, versamelings en verkoop-katalogusse sowel as die inligting op die internet en die pers, van kunshistorici en die mening van kuns bestuurders en die openbare inligting. Die gradering van United Art Rating is opgedeel in twee dele:

Hierdie kunstenaars word onderdeel in die groepe "A" en "B". 'n Kunstenaar van die groep "A" beoefen sy kuns vry van markdruk. 'n Kunstenaar van die groep "B" oriënteer hom hoofsaaklik aan die kunsmark. Elke groep het graderings-kategorieë (bo is die kategorie is vir erkende bekende kunstenaars wat lankal gesterf het en wie se kunswerke in baie museums is tot die laagste kategorie, wat vir kunstenaar-leerlinge is).
Volgens die verklaarde beginsels word die bepaling van graderingskategorieë op beskikbare inligting gemaak oor uitstallings, verkope en versamelings van kunbswerke, katalogusse, publikasies, biografieë, opiniepeilings, ens. Beoordelingskriteria is: artistieke rang en professionaliteit van die kunswerke, hul humanistiese betekenis, uitstallings, kunswerke in museums, erkenning deur die publiek, galerye en kunskritici, sosiale en siviele betekenis van kunswerke, koopprys van kunswerke ens.

United Art Rating bevat prys aanbevelings oor die koop en verkoop van kunswerke.

United Art Rating word voortdurend verander, verfyn en op nuut gehou.

Die Internasionale kunsgradering ("International Art Rating") sluit net die eerste drie kategorieë van United Art Rating in (dit wil sê 1, 1A, 1B, 2A, 2B, 3A en 3B). Hierdie kunstenaars vorm die geskiedenis van die wêreldkuns an die 18de-21ste eeu.

"International Art Rating" sluit kunstenaars in van Argentinië, Australië, Oostenryk, België, Bolivia, Brasilië, Verenigde Koninkryk, Bulgarye, Kanada, Colombia, Kuba, Tsjeggië, Duitsland, Griekeland, Hongarye, Israel, Italië, Mexiko, Nieu-Seeland, Noorweë, Pole, Portugal, Roemenië, Rusland en voormalige Sowjet-republieke, die republieke van die voormalige Joego-Slawië, die Verenigde State van Amerika, Finland, Frankryk, Spanje, Switserland, Swede, Japan en sommige ander lande, soos Namibië.
Alle bekende kunstenaars van die tydperk wat in die projek genoem word, is verteenwoordig soos Vincent van Gogh, Pablo Picasso, Henri Matisse, Wassily Kandinsky, Joseph Beuys, Andy Warhol, om net 'n paar te noem. In die projek (sien 'Internet-projek' heel onder) is van Namibië bv. die kunstenaars Adolph Jentsch, Hans Anton Aschenborn, Dieter Aschenborn en Uli Aschenborn genoem. Die kunswerk van die gekiesde kunstenaars behoort tot die wêrelderfenis. 

Die internetprojek Greatest world artists of XVIII–XXI centuries ("Grootste kunstenaars ter wêreld van die XVIII-XIX eeu") is geskep op die basis van United Art Rating (en bevat ongeveer 11000 kunstenaars). Voor 2014 was die naam van die projek "10000 beste kunstenaars ter wêreld van die XVIII-XIX eeu".



</doc>
<doc id="113517" url="https://af.wikipedia.org/wiki?curid=113517" title="Lydenburgia">
Lydenburgia

Lydenburgia is 'n plantgenus in die Celastraceae-familie.

Twee van die genus se spesies, "Lydenburgia cassinoides" (Sekhukhuni-boesmanstee, "Sekhukhuni Bushman's Tea") en "Lydenburgia abbottii" (Pondo-boesmanstee, "Pondo Bushman's Tea"), is beskermde bome in Suid-Afrika.



</doc>
<doc id="113519" url="https://af.wikipedia.org/wiki?curid=113519" title="Bloukleintand-jobvis">
Bloukleintand-jobvis

Die Bloukleintand-jobvis ("Aphareus furca") is 'n vis wat voorkom in die Stille Oseaan, die Indiese Oseaan; meer spesifiek die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Blue smalltooth jobfish".

Die vis word tot 40 cm lank, sy lyf is lank en die stertvin is diep gevurk. Die rug en bo-sykante is persbruin en die laersykante is staalblou. Die vis het 'n groot bek. Die rante van die kieudeksels en die stert is donker. Gedurende paartyd mag die mannetjie se voorkop geel word. Die vis leef in die middelwatersone bo of naby aflandige riwwe en tropiese strandmere in water wat tot 120 m diep is. Hulle is gewoonlik alleenlopers maar kan ook in klein groepies voorkom en vreet klein vissies en skaaldiere.





</doc>
<doc id="113526" url="https://af.wikipedia.org/wiki?curid=113526" title="Gué Pequeno">
Gué Pequeno

Cosimo Fini (gebore 25 Desember 1980), beter bekend onder sy verhoognaam Gué Pequeno, is 'n Italiaanse rapper, liedjieskrywer, musiekprodusent.







</doc>
<doc id="113529" url="https://af.wikipedia.org/wiki?curid=113529" title="Marco Polo (speletjie)">
Marco Polo (speletjie)

Die speletjie Marco Polo /ˈmɑːrkoʊ ˈpoʊloʊ/ is 'n vorm van die speletjie frot of aan-aan wat in 'n swembad gespeel word. Die oorsprong van die speletjie is onbekend.

Een speler word as "frot" of "aan" gekies. Dié speler maak sy of haar oë toe en moet die ander spelers raak sonder om sy of haar sig te gebruik. Die speler wat "aan" is, skree "Marco" en die ander spelers moet reageer deur "Polo" uit te roep, wat die een wat "aan" is gebruik om hulle met gehoor te probeer opspoor. As 'n speler geraak word, word daardie speler "aan". 

Die spel kan ook op die grond gespeel word, met effens ander reëls, of kan gespeel word met die toevoeging van reëls van vis op droë grond en ander. Dit is soortgelyk aan blindemol, waar een persoon geblinddoek word, terwyl die ander wegkruipplekke in die kamer kies.

Die speletjie het dieselfde naam as die 13de-eeuse Venesiaanse ontdekkingsreisiger Marco Polo, en "volgens oorlewering het die beroemde ontdekkingsreisiger nie 'n idee gehad waarheen hy op pad was nie, net soos die persoon wat 'aan' is". WiseGeek skryf: "Dit lyk of niemand weet wat die oorsprong van die naam is nie, hoewel daar 'n aantal ongeloofwaardige stories is." Die webwerf skryf ook: "Dit lyk nie of daar 'n werklike verband tussen die speletjie Marco Polo is en die ontdekkingsreisiger met dieselfde naam nie, ondanks kreatiewe pogings deur party mense, en dit is moeilik om te bepaal wanneer die speletjie Marco Polo die eerste keer gespeel is." Die speletjie toon ooreenkomste met blindemol (basies dieselfde speletjie wat op die grond gespeel word) en kan as 'n uitvloeisel daarvan beskou word. WiseGeek skryf: "Blindemol dateer van ten minste die 16de eeu, en dit was eens 'n baie gewilde huisspeletjie, veral onder vroue. Teen die 1960's was Marco Polo bekend as 'n waterspeletjie. Tussen 1965 en 1970 het party deelnemers aan 'n opname van Dictionary of American Regional English "Marco Polo" geantwoord toe hulle gevra is om 'n spel te noem wat mens in die water speel.

Hoewel waterpolo in daardie stadium 'n ander gewilde swembadspel was, het die naam van die speletjie "Marco Polo" blykbaar niks daarmee te doen nie.

Deesdae word Marco Polo wêreldwyd gespeel. Verskeie streke het hul eie weergawes van die spel, met name soos meermin op die rotse en krokodil. Die term "marco polo-spel" word soms gebruik om 'n aanlyn spel te beskryf waar 'n soortgelyke roep-en-antwoord-stelsel van speel gebruik word.

Marco Polo is 'n speletjie wat "maklik aangepas" kan word, en is gegrond op die idee van roep-en-antwoord. Marco Polo is 'n plek-gebaseerde speletjie omdat spelers beperk is tot 'n bepaalde plek en omdat spelers mekaar moet opspoor deur gehoorwenke te gebruik. Die Encyclopedia of Play in Today's Society meen "daar is 'n bipolariteit in die omkeer van rolle... daar is herhaalde aksies, 'n roetine wat herhaal moet word, reëls waarby gehou moet word en verbale tekens om te gebruik". Wanneer kinders die speletjie speel, stel dit hulle in staat om met verskillende sosiale rolle te eksperimenteer, byvoorbeeld deur te leer wat dit beteken om 'n uitgeworpene te wees in die rol van "frot" (geïsoleerd, beperk tot 'n sekere ruimte en nie in staat om ander te sien nie). Die Nevada-streeksmediesesentrum sê: "Marco Polo is nie net pret nie, dit kan ook 'n goeie oefensessie wees. Dit plaas ook minder stres op jou bene en gewrigte omdat die water jou liggaam laat dryf."


</doc>
<doc id="113533" url="https://af.wikipedia.org/wiki?curid=113533" title="Surfa">
Surfa

Gabriele Pennacchio (gebore 23 Januarie 1986), beter bekend onder sy verhoognaam Surfa, is 'n Italiaanse rapper.



</doc>
<doc id="113534" url="https://af.wikipedia.org/wiki?curid=113534" title="Groot Moskee van Samarra">
Groot Moskee van Samarra

Die Groot Moskee van Samarra was ’n 9de-eeuse moskee in Samarra, Irak. Dit is in 851 deur die Abbasidiese kalief Al-Moetawakkil voltooi. Dit was ’n tyd lank die grootste moskee in die wêreld; sy minaret, die Malwiya-toring, is ’n spiraal van 52 meter hoog en 33 meter breed by sy basis, met ’n trap om.

Die moskee het deel gevorm van ’n uitbreiding van die stad na die ooste. Dit het 17 paadjies gehad en die muurpanele was mosïekwerk van donkerblou glas. Die Moskee van Ibn Tulun in Kaïro, Egipte, is in ’n groot mate op die Samarra-moskee geskoei.

Die moskee self is in 1278 verwoes ná die inval van Hülegü Khan in Irak. Net die buitemuur en sy minaret het bly staan. Dit was aanvanklik met ’n brug aan die moskee verbind.

In 2005 is die bopunt van die Malwiya-minaret deur ’n bom beskadig. Volgens die Irakse polisie het rebelle die bopunt opgeblaas wat voorheen deur Amerikaanse soldate as ’n uitkyktoring gebruik is; die soldate het egter die maand tevore die toneel verlaat.



</doc>
<doc id="113536" url="https://af.wikipedia.org/wiki?curid=113536" title="Georges Seurat">
Georges Seurat

Georges-Pierre Seurat (Frans: [ʒɔʁʒ pjɛʁ sœʁa]; 2 Desember 1859 – 29 Maart 1891) was 'n Franse post-Impressionistiese skilder en tekenaar. Hy is bekend vir sy innoverende gebruik van tekenmedia en vir die ontwikkeling van die skildertegnieke divisionisme en pointillisme. Seurat se kunssinnige persoonlikheid was 'n kombinasie van kwaliteite wat gewoonlik as kontrasterend en onverenigbaar beskou word: aan die een kant was daar sy uiterste en delikate gevoeligheid; aan die ander, 'n passie vir logiese abstraksie en 'n amper wiskundige presisie. Sy grootskaalse werk, "'n Sondagmiddag op die eiland La Grand Jatte" (1884–1886), wat die koms van Neo-impressionisme ingelui het, het moderne kuns 'n nuwe koers laat inslaan en is een van die ikone van laat negentiende eeuse skilderkuns.

Seurat is op 2 Desember, 1859, in Parys gebore. Sy pa, Antoine Chrysostome Seurat was 'n voormalige regsamptenaar wat ryk geword deur met eiendom te spekuleer, en sy ma, Ernestine Faivre, was van Parys. Georges het 'n ouer broer en suster gehad.

Georges Seurat het aanvanklik kuns studeer aan die École Municipale de Sculpture et Dessin, naby sy ouerhuis in die boulevard Magenta. In 1878 het hy sy studies aan die École des Beaux-Arts voortgesit waar hy by Henri Lehmann klasgeloop het en 'n konvensionele akademiese opleiding ontvang het. Hy het onder andere van gietstukke van antieke beelde af gewerk en die tekeninge van ou meesters afgeteken. Sy formele kunsopleiding het in November 1879 tot 'n einde gekom toe hy die École des Beaux-Arts moes verlaat om vir 'n jaar weermagdiens te doen.

Ná 'n jaar in die Brest Militêre Akademie het hy na Parys toe teruggekeer waar hy 'n ateljee met sy vriend Aman-Jean gedeel het. Vir die volgende twee jaar het hy aan die bemeestering van die monochrome tekentegniek gewerk. Sy eerste uitgestalde werk, wat in 1883 by die Salon gesien kon word, was 'n Conté-krytskets van Aman-Jean. Hy het ook 'n noukeurige studie van die werke van Eugène Delacroix gemaak en veral op sy gebruik van kleur gelet.

Hy het 1883 aan sy eerste groot skildery gewerk – 'n groot doek met die titel "Baaiers by Asnières", 'n monumentale werk van jong mans wat in 'n werkersklasbuurt van Parys langs die Seine ontspan. Alhoewel Seurat in sy gebruik van kleur en lig deur Impressionisme beïnvloed is, toon die skildery met sy egalige, vereenvoudigde teksture en versigtig omlynde, amper beeldhouagtige figure die voortgesette impak van sy Neoklassikale opleiding. Seurat het ook van die Impressionistiese ideaal wegbeweeg deur 'n aantal tekeninge en oliesketse te maak voordat hy in sy ateljee aan die doek begin werk het.

In die somer van 1884 het Seurat aan "'n Sondagmiddag op die eiland La Grande Jatte" begin werk wat hom twee jaar geneem het om te voltooi.

Die skildery beeld lede van die verskillende sosiale klasse uit wat aan verskillende park-aktiwiteite deelneem. Die fyn naasmekaarstelling van stippels veelkleurige verf stel die kyker se oë in staat om die kleure opties te meng eerder as om die kleure fisies op die doek te meng. Dit het Seurat twee jaar geneem om die 3 meter breë skildery te voltooi, waarvan hy heelwat tyd in die park deurgebring het om voorbereidende sketse te maak (daar is ongeveer 60 studies). Dit vorm nou deel van die permanente versameling van die Kunsinstituut van Chicago.

Seurat het sy verhouding met Madeleine Knobloch geheim gehou. Sy was 'n kunstenaarsmodel wat hy in sy skildery "Jeune femme se poudrant "uitgebeeld het. In 1889 het sy by Seurat ingetrek en 'n jaar later, in 1890, het sy aan hulle seun Pierre-Georges geboorte geskenk.

Seurat het die somer van 1890 aan die kus by Gravelines deurgebring waar hy vier doeke geskilder het, insluitend "Die kanaal van Gravelines, Petit Fort Philippe", sowel as agt oliepanele en 'n paar tekeninge voltooi het.

Seurat is op 29 Maart, 1891, op die ouderdom van 31 in sy ouerhuis in Parys oorlede. Die oorsaak van sy dood is onseker en is onderskeidelik aan 'n vorm van meningitis, longontsteking, aansteeklike keelontsteking en witseerkeel toegeskryf. Sy seun het twee weke later aan dieselfde siekte gesterf. Sy laaste ambisieuse werk, "Die sirkus", was onvoltooid gelaat.

Gedurende die 19de eeu het wetenskaplikes soos Michel Eugène Chevreul, Ogden Rood en David Sutter verhandelings oor kleur, optiese effekte en persepsie geskryf.

Chevreul was moontlik die belangrikste invloed op kunstenaars; sy groot bydrae was die ontwikkeling van 'n kleurwiel met primêre en intermediêre skakerings. Chevreul was 'n chemikus wat tapisserieë gerestoureer het. Hy opgelet dat ten einde 'n gedeelte behoorlik te herstel, hy die invloed van kleure rondom die ontbrekende wol in berekening moes bring; hy kon nie die regte skakering meng tensy hy die omringende kleurstof geïdentifiseer het nie. Chevreul het ontdek dat twee naasliggende kleure wat effens oorvleuel of baie na aan mekaar is, die effek van 'n ander kleur skep wanneer dit op 'n afstand bekyk word. Die ontdekking van hierdie verskynsel het die basis vir die pointillistiese tegniek van die Neo-impressionistiese skilders geword.

Chevreul het ook ontdek dat die "halo" wat gesien word nadat daar na 'n kleur gekyk word, die teenoorstaande kleur (ook genoem komplementêre kleur) is. Byvoorbeeld: Nadat daar na 'n rooi voorwerp gekyk is, kan 'n mens 'n siaan eggo/halo van die oorspronklike voorwerp sien. Hierdie komplementêre kleur (byvoorbeeld siaan vir rooi) is die resultaat van 'n nagloed op die retina. Neo-impressionistiese skilders wat in hierdie wisselwerking van kleure geïnteresseerd was, het ruim gebruik gemaak van komplementêre kleure in hulle skilderye. In sy werke het Chevreul kunstenaars aanbeveel om te dink en nie net die kleur van die sentrale voorwerp te skilder nie, maar om kleure by te voeg en geskikte wysigings aan te bring ten einde 'n harmonie tussen kleure te verkry. Dit blyk dat die harmonie waarvan Chevreul geskryf het, die "emosie" was waarna Seurat verwys het.

Waar Chevreul sy teorieë op Newton se idees oor die vermenging van lig gebaseer het, het Ogden Rood sy teorieë op die werk van Helmholtz gebaseer. Hy het die effek van die vermenging en naasmekaarstelling van materiaalpigmente ontleed. Rood het rooi, groen en bloupers as primêre kleure geïdentifiseer. Net soos Chevreul, het hy gesê dat indien twee kleure langs mekaar geplaas word, hulle op 'n afstand na 'n derde afsonderlike kleur lyk. Hy het ook daarop gewys dat die naasmekaarstelling van primêre skakerings 'n baie meer intense en aangename kleur sou skep as wat verkry sou word indien die ooreenstemmende kleur op doek gemeng sou word. Rood het kunstenaars aanbeveel op die verskil tussen additiewe en subtraktiewe eienskappe van kleur te onderskei aangesien materiaalpigmente en optiese pigmente (lig) nie op dieselfde manier meng nie:

Seurat is ook deur Sutter se "Phenomena of Vision" (1880) beïnvloed waarin hy geskryf het dat die wette van harmonie in skilderkuns, nes die wette van harmonie en musiek, aangeleer kan word". In die 1880's het hy by die Sorbonne na lesings deur die wiskundige Charles Henry geluister wat die emosionele eienskappe en simboliese betekenis van lyn en kleur bespreek het.

Seurat het by die idee van 'n wetenskaplike benadering tot skilder aanklank gevind. Nes 'n musikant kontrapunt en variasie gebruik om harmonie in musiek te skep, het hy geglo dat 'n kunstenaar kleur kan gebruik om harmonie en emosie in kuns te skep. Hy het aangevoer dat die wetenskaplike aanwending van kleur soos enige ander natuurwet was. Hy was van mening dat die kennis van persepsie en optiese wette gebruik kon word om 'n nuwe kunstaal te skep wat op 'n eie heuristiek gebaseer was. Hy het hom voorgeneem om hierdie taal deur die gebruik van lyne, kleurintensiteit en kleurskema voor te stel. Seurat het hierdie taal Chromoluminarisme genoem.

Seurat se teorieë kan soos volg opgesom word: Die gevoel van vrolikheid kan deur die dominansie van glimmende (lumineuse) skakerings, die oorheersing van warm kleure en die gebruik van opwaartse lyne verkry word. Kalmte word deur 'n ekwivalente/gebalanseerde gebruik van lig en donker, die balans van warm en koue kleure en deur horisontale kleure verkry. Hartseer word deur die gebruik van donker en koue kleure en afwaartse lyne verkry.

Seurat se gebruik van platter, meer lineêre strukture het vanaf 1911 onder die Kubiste se aandag gekom. Met sy uitlatings oor straling en die uitwerking van kontras het Seurat gedurende sy kort loopbaan daarin geslaag om op 'n vars manier, sonder enige rigtinggewende tradisie, te skep, en om 'n estetiese stelsel met 'n nuwe tegniese metode te vestig wat volmaak by die uitdrukking daarvan aangepas is.

"Met die koms van monochromatiese Kubusme in 1910–1911," skryf kunshistorikus Robert Herbert, "het kunstenaars se aandag van kleur na kwessies rondom vorm verskuif, en hiervoor was Seurat meer relevant. Die Chahut [Rijksmuseum Kröller-Müller, Otterlo] is deur André Salmon 'een van die groot ikone van die nuwe genre' genoem, en volgens Guillaume Apollinaire behoort hierdie werk sowel as die "Cirque (Sirkus", Musée d'Orsay, Paris, amper aan Sintetiese Kubisme.'."

Die idee dat skilderkuns – in terme van kleur sowel as vorm – wiskundig uitgedruk kon word, was goed gevestig onder die Franse kunstenaars; en hierdie wiskundige uitdrukking het tot 'n onafhanklike en gebiedende "objektiewe waarheid" aanleiding gegee.

Die Neo-Impressioniste het inderdaad daarin geslaag om 'n objektiewe, wetenskaplike basis op die gebied van kleur te vestig (Seurat  albei kwessies in "Sirkus" en "Dansers aangepak"). Kort daarna het die Kubuste dieselfde op die gebied van vorm en beweging gedoen; Ook Orfisme sou dit met kleur doen.

Vanaf 1883 tot met sy dood is Seurat se werk by die Salon, die Salon des Indépendants, Les XX in Brussels, die agtste Impressionistiese uitstalling en verskeie ander uitstallings in Frankryk en in die buiteland uitgestal.

Postume uitstallings: Solomon R. Guggenheim Versameling van nie-objektiewe skilderye, Suid-Carolina, Gibbes Memorial Art Gallery





</doc>
<doc id="113537" url="https://af.wikipedia.org/wiki?curid=113537" title="Mihrab">
Mihrab

’n Mihrab (ook soms miegraab gespel; Arabies: محراب|محراب) is ’n halfronde gebedsnis in die muur van ’n moskee wat die kiebla (die rigting van die Kaäba in Mekka) aandui, en dus die rigting waarin Moslems moet bid. Die muur waarin die mihrab is, staan bekend as die kieblamuur.

Die woord is moontlik afgelei van die Arabiese werkwoord "ḥariba" ("veg", van die stam Ḥ-R-B) en beteken dus iets soos "slagveld" of "plek om te veg" (met Satan).

Die woord mihrab het aanvanklik ’n niegodsdienstige betekenis gehad; dit was ’n spesiale kamer in ’n huis of ’n troonkamer in ’n paleis. Die term is dus deur die Islamitiese profeet Mohammed gebruik vir sy eie privaat gebedskamer. Van daar af was ook toegang tot die aangrensende moskee, en die profeet sou die moskee deur hierdie kamer binnegaan.

Tydens die bewind van die Uthman ibn Affan ("r." 644–656) het die kalief gelas dat ’n teken teen die muur van die moskee in Medina aangebring word sodat pelgrims maklik kan sien in watter rigting hulle moes bid (dus na Mekka). Later, toe die moskee gerestoureer is, is ’n nis aangebring om aan te dui watter muur die kieblamuur is, en die teken is in die nis geplaas.

Eindelik is algemeen verstaan die nis dui die kieblamuur aan en ’n teken was nie meer nodig nie.



</doc>
<doc id="113538" url="https://af.wikipedia.org/wiki?curid=113538" title="Fabri Fibra">
Fabri Fibra

Fabrizio Tarducci (gebore 17 Oktober 1976), beter bekend onder sy verhoognaam Fabri Fibra, is 'n Italiaanse rapper, liedjieskrywer, musiekprodusent.






</doc>
