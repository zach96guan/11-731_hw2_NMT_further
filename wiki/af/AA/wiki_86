<doc id="113545" url="https://af.wikipedia.org/wiki?curid=113545" title="Al-Masdjid al-Haram">
Al-Masdjid al-Haram

Al-Masdjid al-Haram (Arabies: المسجد الحرام, letterlik die Heilige Moskee), ook genoem die Groot Moskee, is die grootste moskee (of masiet) in die wêreld en omring Islam se heiligste plek, die Kaäba. Dit is in die stad Mekka, Saoedi-Arabië, geleë. Moslems kyk in die kiebla (die rigting van die Kaäba) tydens hul salaah (gereelde gebede). Een van die Vyf Pilare van Islam vereis dat elke Moslem die hadj-pelgrimstog na Mekka minstens een keer in sy of haar lewe onderneem indien moontlik – dit is een van die grootste jaarlikse byeenkomste van mense in die wêreld.

Die huidige struktuur beslaan ’n gebied van 356 800 m, insluitende die bidgebiede binne en buite. Dit is te alle tye oop.

Volgens die Koran het Abraham en sy seun, Ismael, die fondamente van ’n huis gelê [Koran 2:127] wat deur die meeste kenners as die Kaäba geïdentifiseer word. Allah het aan Abraham die presiese terrein uitgewys, na aan die Zamzam-put, waar hy en Ismael omstreeks 2130 v.C. met die bou van die Kaäba begin het. Nadat Abraham dit voltooi het, het ’n engel vir hom die Swart Steen gebring, ’n klip wat volgens tradisie uit die hemel geval het. Volgens ’n gesegde wat aan Mohammed toegeskryf word, het die Swart Steen "witter as melk uit die Paradys geval, maar die sondes van die seuns van Adam het dit swart gemaak". 

Die klip is vermoedelik die enigste oorblyfsel van Abraham se oorspronklike struktuur.

Nadat Abraham die Swart Steen in die oostehoek van die Kaäba geplaas het, het hy ’n openbaring gehad waarin Allah die bejaarde profeet vertel het hy moet nou die bedevaart aan die mense verkondig sodat hulle van beide Arabië en verre lande per kameel of te voet daarheen kon kom. [Koran 22:27] 

Volgens die datums wat aan die patriarge toegeskryf word, is Ismael vermoedelik omstreeks 2150 v.C. gebore en Isak 100 jaar later. Islamkenners glo die Kaäba is omstreeks 2130 v.C. deur Abraham gebou en is dus ’n millennium ouer as die tempel van Salomo in Jerusalem, wat vermoedelik in 1007 v.C. voltooi is. Volgens Moslems is die Kaäba die eerste en dus oudste moskee in die geskiedenis.

Dit het ’n belangrike rol gespeel in die godsdiens van die meeste Arabiese stamme en volke. Anders as wat Abraham volgens Islam bedoel het, is die Een God egter nie tydens bedevaarte daarheen aanbid nie, maar baie verskillende afgode.

Met Mohammed se triomfantelike terugkeer na Mekka in 630 het hy en sy skoonseun, Ali Ibn Abi Talib, die afgode in en om die Kaäba gebreek en die heidense gebruik daarvan beëindig. Dit was die begin van die Islamitiese beheer van die Kaäba en die gebou van Al-Masdjid al-Haram daaromheen.

Die moskee was eers net ’n klein, oop gebied met die Kaäba in die middel. Die eerste groot restourasie het in 692 plaasgevind. Die buitemure is verhoog en die plafon versier. Teen die einde van die 8ste eeu is die moskee se ou houtpilare met marmerkolomme vervang, die vleuels van die gebedsaal is aan albei kante vergroot en ’n minaret is bygevoeg. Later het die verspreiding van Islam deur die Midde-Ooste en die intog van pelgrims genoodsaak dat die hele gebou oorgebou is.

In 1570 het sultan Selim II die hoofargitek, Mimar Sinan, opdrag gegee om die moskee te restoureer. Die plat dak is onder meer vervang deur koepels wat binne met Islamitiese kalligrafie versier was en die plasing van nuwe steunpilare. Dit is die oudste bestaande dele van die huidige gebou.

Tydens swaar reëns en vloede in 1621 en 1629 het die mure van die Kaäba en moskee groot skade opgedoen. In 1629, tydens die bewind van sultan Murat IV, is die Kaäba herbou met stene uit Mekka en die moskee is weer gerestoureer. Dié keer is ’n nuwe steenarkade gebou, nog minarette bygevoeg en die marmervloer is oorgeteël. Die moskee sou drie eeue lank dié vorm behou.

Die eerste groot restourasie onder die Saoedi-konings was tussen 1955 en 1973. Nog vier minarette is bygevoeg, die plafon is oorgedoen en die vloer is vervang met kunsmatige klippe en marmer. Tydens die restourasie is baie van die historiese eienskappe uit die Ottomaanse tydperk vernietig, veral die steunpilare. 

Tydens ’n latere restourasie onder koning Fahd is ’n nuwe vleuel en ’n buitelug-gebedsarea bygevoeg. Toegang tot die nuwe vleuel, wat ook vir gebede gebruik word, word verkry deur die Koning Fahd-poort. Dié uitbreiding het tussen 1982 en 1988 plaasgevind.

Tydens die derde Saoedi-restourasie (1988–2005) is nog minarette gebou, asook ’n paleis vir die koning met ’n uitsig oor die moskee. Nog poorte, koepels, gebedsareas in en om die moskee en byna 500 marmerpilare is ook bygevoeg. Ander moderne ontwikkelings sluit in verhitte vloere, lugreëling, hysers en ’n rioolstelsel.

In 2007 is ’n derde restourasiefase onder koning Abdoellah begin wat tot om en by 2020 sal duur en die kapasiteit sal uitbrei tot 2,5 miljoen. Die koning is in 2015 oorlede, maar die restourasie gaan voort.

Die oppervlakte sal vergoot word van 356 000 m tot 400 000 m. Die Koning Abdoellah-poort en twee nuwe minarette sal gebou word; daar sal dan 11 minarette wees. Alle onderdakgebiede sal ook lugreëling kry.

Op 11 September 2015 is minstens 111 mense dood en 394 beseer roe ’n hyskraan omgeval en op die moskee geval het.

Die moskee is om twee redes belangrik: Dit dien as die rigting waarin Moslems bid en is die belangrikste bestemming vir bedevaarte (pelgrimstogte).

Die kiebla – die rigting waarin Moslems draai wanneer hulle bid – is die Kaäba en simboliseer eenheid in die aanbidding van een Allah (God). 

Die Haram is die middelpunt van die hadj- en die oemra-bedevaart, wat onderskeidelik in die maand Dhu al-Hijjah in die Islamitiese kalender en enige tyd van die jaar plaasvind. Die hadj-bedevaart is een van die Pilare van Islam, wat alle Moslems minstens een keer moet onderneem as hulle kan. In moderne tye onderneem sowat 5 miljoen Moslems dit elke jaar.

Sommige van die pelgrims se rituele is simbolies van historiese gebeure. Die episode van Hagar se soeke na water word deur Moslems nageboots wanneer hulle tussen die twee heuwels Safa en Marwa loop.

Die hadj word verbind met die lewe van die profeet Mohammed uit die 7de eeu, maar volgens Moslems dateer die bedevaart na Mekka van duisende jare gelede uit die tyd van Ibrahim (Abraham).

Die Kaäba (Arabies: الكعبة) is ’n klein vierkantige gebou in die middel van Al-Masdjid al-Haram en is een van die heiligste terreine in Islam. Alle Moslems regoor die wêreld draai in die rigting van die Kaäba wanneer hulle bid. Dié rigting word die kiebla genoem.

Tydens die hadj moet pelgrims sewe keer antikloksgewys om die Kaäba loop. Hierdie tawaf word ook tydens die oemra uitgevoer.

Die Swart Steen (Arabies: الحجر الأسود; "al-Ḥajar al-Aswad") is die oostelike hoeksteen van die Kaäba. Dit is in die jaar 605 deur Mohammed gelê, vyf jaar voor sy eerste openbaring. Sedertdien is dit in ’n paar dele gebreek en dit is nou in ’n silwerraam vas teen die kant van die Kaäba. 

Baie pelgrims stop en soen die Swart Steen as hulle kan, en dit boots die soen na wat Mohammed dit volgens tradisie gegee het. As hulle nie daarby kan uitkom nie, wys hulle daarheen in elk van hul sewe rondes om die Kaäba.

Die "Maqām Ibrahim" (Plek van Abraham) is ’n rots wat na berig word ’n afdruk van Abraham se voet bevat. Dit word in ’n glaskoepel langs die Kaäba gehou. Die meeste Islamkenners identifiseer dit as die rots waaragter Abraham gebid het toe hy om die Kaäba geloop het. Daar bestaan verskeie tradisies oor hoe Abraham se voetafdruk wonderbaarlik op die rots verskyn het. Volgens een het dit gebeur terwyl hy daarop gestaan het toe hy die Kaäba bou; toe die mure te hoog word, het hy op die "maqām" gestaan – dit het hoër geword wanneer hy verder moes bou en weer laer wanneer sy seun Ismael vir hom klippe moes aangee. Volgens ander tradisies het dit gebeur toe Ismael se vrou Abraham se kop was, of terwyl Abraham daarop gestaan het om die bedevaart na Mekka aan die mense te verkondig.

Safa en Marwah (Arabies: الصفا, "Aṣ-Ṣafā"; المروة, "Al-Marwah") is twee heuwels wat nou in Al-Masdjid al-Haram geleë is. Volgens die Islamitiese tradisie het Abraham se vrou Hagar tussen die heuwels gehardloop op soek na water vir haar babaseun Ismael totdat God eindelik die Zamzam aan haar geopenbaar het. Moslems loop ook sewe keer heen en weer tussen die heuwels tydens hul bedevaarte in herinnering aan haar opoffering. Dit is ’n afstand van sowat 450 m.

Die Zamzam-put (Arabies: زمزم) is ’n put 20 m oos van die Kaäba. Volgens die Islamitiese geloof het dit omstreeks 2150 v.C. begin toe Abraham se babaseun dors was en gehuil het vir water.

Daar is hoofsaaklik twee groepe mense in terme van spirituele leierskap in die moskee: imams en muezzins.

’n Imam ("imām") is ’n klerk wat gebed in die moskee lei. Hulle tree ook as gemeenskapsleiers op en verskaf godsdienstige leiding. Al-Masdjid al-Haram het verskeie imams en ’n hoofimam. In 2016 was die hoofimam Abdul Rahman Al-Sudais.

’n Muezzin ("muadhdhin") doen die oproep om gebed en voer ander pligte uit. Die oproep word as ’n kunsvorm beskou wat weerspieël word in die melodieuse gesing van die "adhan". Verskeie families deel dié pligte in Al-Masdjid al-Haram.



</doc>
<doc id="113546" url="https://af.wikipedia.org/wiki?curid=113546" title="Balkfontein">
Balkfontein

Balkfontein is 'n nedersetting in die noordweste van die Vrystaat, en is op die oewer van die Vaalrivier net suid van die Valsrivier se monding geleë. 


</doc>
<doc id="113547" url="https://af.wikipedia.org/wiki?curid=113547" title="Halfmaan-piesangvis">
Halfmaan-piesangvis

Die Halfmaan-piesangvis ("Caesio lunaris") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Caesio lunaris".

Die vis word tot 35cm lank. Die lyf is eenvormig blou en die stertvin se punte is swart. Die stertvin van onvolwasse visse is geel. Hulle leef naby kus areas, digby of oor koraalriwwe in water wat tot 40m diep is. Die visse kom in skole voor en skuil in skeure in die riwwe snags. Hulle vreet soöplankton.





</doc>
<doc id="113550" url="https://af.wikipedia.org/wiki?curid=113550" title="2016 Italiaanse Grand Prix">
2016 Italiaanse Grand Prix

Die 2016 Formule Een Italiaanse Grand Prix is op 4 September 2016 op die Autodromo Nazionale Monza, in Italië, gehou. Dit was die veertiende wedren van die kampioenskapseisoen.

Die Grand Prix by Monza is nie net die tuiswedren van Scuderia Ferrari en Scuderia Toro Rosso nie, maar ook vir Pirelli. Die Italiaanse bandvervaardiger, die enigste verskaffer van bande vir Formule 1, sal graag self goed wil vaar. "Monza kom na Spa" sê Paul Hembery, Pirelli se motorsportdirekteur. "Twee epiese bane in 'n enkele week, maar op ons tuisbaan voel dit altyd baie spesiaal. Dit sal 'n besige naweek wees en, met die supersag vir die eerste keer in aksie op Monza, kan ons nuwe spoedrekords verwag, veral in die kwalifiserende ronde. Verlede jaar het die meeste renjaers 'n een-stopstrategie gekies, maar die koms van die supersagte band kan lei tot meer kuipstoppe," het Hembery gesê.

Lewis Hamilton behaal vir Mercedes sy sewende voorste wegspringposisie van die seisoen deur spanmaat Nico Rosberg te klop. Die Ferrari 's van Sebastian Vettel en Kimi Räikkönen eindig derde en vierde, voor die Williams van Valtteri Bottas. Die Red Bull-duo Daniel Ricciardo en Max Verstappen kwalifiseer as sesde en sewende, voor die Force India-jaers Sergio Pérez en Nico Hülkenberg. Die top 10 word afgesluit deur Esteban Gutiérrez van die Haas F1-span.

Romain Grosjean van Haas ontvang 'n straf van vyf plekke omdat hy na die derde vrye oefening sy ratkas moes laat vervang.

Die wedren is deur Nico Rosberg gewen, sy sewende oorwinning van die seisoen. Lewis Hamilton was tweede, nadat hy swak begin het en oorspronklik teruggesak het na sesde plek. Sebastian Vettel het die podium voltooi, met spanmaat Kimi Räikkönen agter hom. Daniel Ricciardo is vyfde, nadat hy die sesde eindigende Valtteri Bottas enkele rondtes voor die einde van die wedren ingehaal het. In die sewende plek was Max Verstappen wat kort voor die einde vir Sergio Pérez, wat agtste was, verbygesteek het. Die laaste punte gaan aan Felipe Massa en Nico Hülkenberg.


</doc>
<doc id="113554" url="https://af.wikipedia.org/wiki?curid=113554" title="Geelstreep-piesangvis">
Geelstreep-piesangvis

Die Geelstreep-piesangvis ("Caesio xanthalytos") is 'n vis wat so onlangs as 2013 eers geïdentifiseer is aan die Suid-Afrikaanse kus en kom aan die ooskus van Suidelike Afrika voor. In Engels staan die vis bekend as die "Goldsash fusilier".

Die vis word tot 30 cm lank. Die vis is voorheen verwar met die Blou-en-goue piesangvis "Caesio caerulaurea". Die boonste gedeelte van die lyf is blougroen wat verander na silwerpienk onder die sylyn. Daar is 'n kenmerkende goue breë band wat horisontaal oor die sylyn is en oor die lyf strek. Die geel band word deur bruin en blou lyne omring. Die stertvin se rante is swart.

Die vis leef in skole saam, tussen en oor riwwe, in water wat tot 50 m diep is. Hulle vreet soöplankton.





</doc>
<doc id="113557" url="https://af.wikipedia.org/wiki?curid=113557" title="Groot Vyf Hlabisa Plaaslike Munisipaliteit">
Groot Vyf Hlabisa Plaaslike Munisipaliteit

Die Groot Vyf Hlabisa Plaaslike Munisipaliteit is een van die plaaslike munisipaliteite in die Umkhanyakude-distriksmunisipaliteit in KwaZulu-Natal, Suid-Afrika.

Dit is gevorm na die samesmelting van die Hlabisa Plaaslike Munisipaliteit en Die Groot Vyf Valsbaai Plaaslike Munisipaliteit in Augustus 2016.


</doc>
<doc id="113558" url="https://af.wikipedia.org/wiki?curid=113558" title="Alfred Duma Plaaslike Munisipaliteit">
Alfred Duma Plaaslike Munisipaliteit

Die Alfred Duma Plaaslike Munisipaliteit is 'n nuwe plaaslike munisipaliteit in die uThukela-distriksmunisipaliteit in KwaZulu-Natal, Suid-Afrika.


</doc>
<doc id="113559" url="https://af.wikipedia.org/wiki?curid=113559" title="Ray Nkonyeni Plaaslike Munisipaliteit">
Ray Nkonyeni Plaaslike Munisipaliteit

Die Ray Nkonyeni Plaaslike Munisipaliteit is 'n nuwe plaaslike munisipaliteit in die Ugu-distriksmunisipaliteit in KwaZulu-Natal, Suid-Afrika. Dit het ontstaan na die samesmelting van die Hibiscuskus Plaaslike Munisipaliteit en Ezinqoleni Plaaslike Munisipaliteit in Augustus 2016.


</doc>
<doc id="113560" url="https://af.wikipedia.org/wiki?curid=113560" title="Inkosi Langalibalele Plaaslike Munisipaliteit">
Inkosi Langalibalele Plaaslike Munisipaliteit

Die Inkosi Langalibalele Plaaslike Munisipaliteit is 'n nuwe plaaslike munisipaliteit in die uThukela-distriksmunisipaliteit in KwaZulu-Natal, Suid-Afrika. Dit het ontstaan op 8 Augustus 2016 na die samesmelting van die Imbabazane en Umtshezi Plaaslike Munisipaliteite.


</doc>
<doc id="113561" url="https://af.wikipedia.org/wiki?curid=113561" title="Dr Nkosazana Dlamini-Zuma Plaaslike Munisipaliteit">
Dr Nkosazana Dlamini-Zuma Plaaslike Munisipaliteit

Die Dr Nkosazana Dlamini-Zuma Plaaslike Munisipaliteit is 'n nuwe plaaslike munisipaliteit in die Harry Gwala-distriksmunisipaliteit in KwaZulu-Natal, Suid-Afrika. Dit het ontstaan na die samesmelting van die voormalige Ingwe en Kwa Sani Plaaslike Munisipaliteite in Augustus 2016.


</doc>
<doc id="113562" url="https://af.wikipedia.org/wiki?curid=113562" title="Neo-impressionisme">
Neo-impressionisme

Neo-Impressionisme is 'n term wat in 1886 deur die Franse kunskritikus Félix Fénéon geskep is om 'n kunsbeweging te beskryf wat deur Georges Seurat begin is. Seurat se grootste meesterstuk, "'n Sondagmiddag op die eiland La Grande Jatte", het die begin van hierdie beweging ingelui. Volgelinge van Neo-Impressionisme was aangetrokke tot moderne stedelike tonele sowel as landskappe en strande. 'n Wetenskaplik gebaseerde vertolking van lyne en kleure het Neo-Impressioniste se karakterisering van hulle eie kontemporêre kuns beïnvloed.

Sommige kringe beweer dat Neo-Impressionisme die eerste ware avant-garde beweging in skilderkuns was. Die kunstenaars van die beweging het "beloof om optiese en psigobiologiese teorieë aan te wend in die strewe na 'n grootse sintese van die ideaal en die werklike, die onbestendige en die essensiële, wetenskap en temperament."

Gedurende die opkoms van Neo-Impressionisme het Seurat en sy volgelinge daarna gestreef om die impulsiewe en intuïtiewe aanslag van Impressionisme te verfyn. In hulle begeerte om 'n gevoel van struktuur en permanensie te vestig, het Neo-impressioniste van gedissiplineerde netwerke van stippels en blokke kleur gebruik gemaak.

Michel Eugène Chevreul en ander teoretici soos Ogden Rood se ontwikkeling van die kleurteorie teen die laat 19de eeu het 'n deurslaggewende rol in die ontwikkeling van die Neo-Impressionistiese styl gespeel. As skilders moes Neo-Impressioniste met gekleurde pigmente werk, en om vaalheid te vermy, het hulle 'n stelsel van suiwer kleur-jukstaposisie ontwikkel. Dit was nie nodig om kleure te meng nie. Die effektiewe gebruik van pointillisme het 'n liggewende effek help geskep, en op 'n afstand het die spikkels as 'n geheel saamgesmelt. Die resultaat was maksimum helderheid en 'n ooreenkoms met werklike ligtoetstande

Neo-Impressionisme is in 1886 by die Salon des Indépendants vir die eerste keer aan die publiek bekend gestel. Die Indépendants was vir dekades hulle hoofuitstalruimte met Signac wat as hoof van die genootskap opgetree het. Die sukses van Neo-Impressionisme het die beweging se roem egter vinnig laat versprei.

Pissarro en Seurat het mekaar in die herfs van 1885 by Durand-Ruel's ontmoet en met die naasmekaarstelling van fyn stippels kleur begin eksperimenteer. Hierdie tegniek het sy oorsprong in populêre kunsgeskiedenis en estetika en handleidings vir die industriële en dekoratiewe kunste, wetenskap van optika en persepsie gehad. Pissarro het by die groep betrokke geraak en gehelp om die Société des Artistes Independants in 1884 te stig. Hy het Seurat en Signac gevra om aan die agste Impressionistiese uitstalling in Mei 1886 deel te neem. Dit is waar "La Grande Jatte" uitgestal is.

Nadat Seurat "La Grande Jatte" uitgestal het, het die kritikus Fénéon die term Neo-Impressionisme geskep. Pissarro, sy seun Lucien, en Signac het hulle werke terselfdertyd uitgestal. Kort voor lank het ander kunstenaars by die beweging begin aansluit. Die aantreklikheid van die wetenskaplike en nuwe tegnieke het die jong kunstenaars van die beweging bekoor. Met Seurat en Pissarro se uitnodiging na Les Vingt, 'n avant-garde genootskap in Brussels het die beweging na die buiteland versprei. Teen 1889 was hierdie styl die dominante vorm in België, en selfs kunstenaars soos Van Gogh het hulle hand daaraan gewaag.

Die beweging se bloeityd het vir ongeveer vyf jaar geduur (1886–1891), maar het nie met Georges Seurat se dood in 1891 geëindig nie. Neo-Impressionisme het gedurende die volgende dekade met selfs nog meer onderskeidende kenmerke bly ontwikkel en groei. Die inkorporering van politieke en maatskaplike idees, veral anargisme, het op die voorgrond begin kom. Ná Seurat en sy vriend Albert Dubois-Pillet se dood het die Neo-Impressioniste hulle beeld deur middel van maatskaplike en politieke alliansies begin verander en versterk. In die laat 1890's het Signac egter na sy vroeëre liefde vir die visuele harmonie van die Neo-Impressionistiese styl teruggekeer, en na die oortuiging dat dit sy ideale verteenwoordig. Hy het ook beklemtoon dat Neo-Impressioniste nie realisme nagestreef het nie. Hulle wou nie na-aap nie, maar wou eerder "die skone skep … Ons is vals, vals … vals! Maar ons het ook ons ideaal – en sal alles daarvoor opoffer". Hierdie terugkeer na 'n vroeëre styl het 'n kloof en spanning binne die voorheen hegte gemeenskap van Neo-Impressioniste veroorsaak.

Die Neo-Impressionistiese skilders se werk is deur Divisionisme gekenmerk, 'n styl gekarakteriseer deur die skeiding van kontrasterende of komplementere kleure in individuele blokkies wat opties op mekaar inwerk ten einde skaduwee en dimensie te skep. Deur van die kyker te vereis om die kleure opties te kombineer in plaas daarvan om die pigmente fisies op; doek te meng, het Divisioniste geglo dat hulle die maksimum liggewendheid (luminositeit) of helderheid verkry wat wetenskaplik moontlik is. Hulle het ook geglo dat dit filosofies gesproke harmonie verteenwoordig aangesien onvoorsiene kleure saamwerk om 'n enkele beeld te vorm. Seurat het die styl rondom 1884 as chromo-luminarisme geskep, gebaseer op sy begrip van die wetenskaplike teorieë van onder andere Michel Eugène Chevreul, Ogden Rood en Charles Blanc.

Hierdie verdeling van die doek in individuele gedeeltes met komplementêre en kontrasterende kleure het tot die naam "divisionisme" gelei, 'n term wat deur Signac geskep is.

Divisionisme, sowel as die Neo-Impressionistiese beweging in sy geheel, het sy oorsprong in Georges Seurat se meesterwerk, " 'n Sondagmiddag op die eiland La Grande Jatte", gehad. Seurat het 'n klassieke opleiding aan die École des Beaux-Arts ontvang, en as sodanig het sy aanvanklike werke die Barbizon-styl weerspieël. As student van Pierre Puvis de Chavannes het Seurat 'n intense belangstelling in kleur, kleurteorie en optiese effekte getoon, die elemente wat die basis van Divisionisme gevorm het. In 1883 het Seurat en 'n paar van sy kollegas metodes begin ondersoek waarmee hulle soveel moontlik lig op doek kon weergee.

Met die steun van Simbolistiese kunstenaars en kritici het Divisionisme later die avant-garde styl van post-Impressionisme geword. Die ondersteuning wat Seurat aanvanklik geniet het, het egter stadig afgeneem namate hy toenemend vyandig teenoor ander kunstenaars was, glo omdat hulle sy styl en tegniek bederf het. Aan die einde van sy lewe het slegs 'n paar van sy werke die aandag ontvang wat voorheen die geval was. "Sirkus", 'n onvoltooide werk wat ná sy dood uitgestal is, het nouliks die kritici of algemene publiek se aandag getrek.

Camille Pissarro, gebore in 1830, was 'n radikale kunstenaar en die enigste skilder wie se werke in al agt Impressionistiese uitstallings van 1874 tot 1886 vertoon is. Gedurende Pissarro se lang loopbaan was hy deurgaans op die voorgrond van Franse avant-garde kuns, maar dit was tydens sy Neo-Impressionistiese fase dat hy van sy gewildste en mees bestudeerde werke geskep het.

Pissarro was die eerste bekeerling tot Divisionisme. Hy het die sogenaamde "wetenskaplike Impressionisme" ontwikkel, maar die beweging later verlaat aangesien hy die komposisiereëls te streng gevind het.

Paul Signac, gebore in 1863, was Seurat se beste vriend en die gesig van die Neo-Impressionistiese beweging. Hy het geen kunsopleiding gehad nie, maar siende dat hy uit 'n finansieel stabiele familie gekom het, kon hy sy vaardighede deur sy reise en replikas verfyn. Signac is deur Seurat aangemoedig om aardse kleure uit sy palet te haal en op sy beurt het hy Seurat aan Simbolisme bekend gestel. Die gevolg was die totstandkoming van die Neo-Impressionistiese beweging. Signac was ook die een wat Vincent van Gogh, Théo Van Rysselberghe en Henry Van de Velde by die beweging ingelyf het.

In 1891, die jaar na Seurat se dood, het Signac abstrakte visuele ritmes en subjektiwiteit by sy werke, en in die proses ook by Neo-Impressionisme, begin insluit. Signac se kreatiewe eksperimentering het kunstenaars soos Matisse en Henri Edmond Cross geïnspireer om Neo-Impressionisme in die 20ste eeu verder te definieer.

Charles Blanc se Grammaire des arts du dessin het Seurat aan die kleur- en optikateorieë bekend gestel wat chromo-luminarisme sou inspireer. Blanc, wie se werk op die teorieë van Michel Eugène Chevreul en Eugène Delacroix gebaseer was, het aangevoer dat optiese vermenging helderder en suiwerder kleure as die tradisionele proses van pigmentvermenging sou skep. In werklikheid het Seurat nie ware optiese vermenging in sy skilderye toegepas nie; hy het die teorie eerder gebruik om vibrasies van kleur te veroorsaak. Dit het hy gedoen deur kontrasterende kleure naby mekaar te plaas sodat die verhouding tussen die kleure sou intensiveer terwyl hulle eie, afsonderlike identiteit behou word.

Divisionisme het vinnig negatiewe sowel as positiewe aandag van kunskritici ontvang wat die inkorporering van wetenskaplike teorieë in die Neo-Impressionistiese tegnieke óf verwelkom óf veroordeel het. Joris-Karl Huysmans het byvoorbeeld die volgende negatiewe opmerking oor Seurat se skilderye gemaak: "Stroop sy figure van die gekleurde vlooie wat hulle bedek; daar sal niks oorbly nie, nie 'n idee nie, nie 'n siel nie, niks nie." Leiers van Impressionisme soos Monet en Renoir het geweier om saam met Seurat uit te stal, en selfs Camille Pissarro, wat Divisionisme aanvanklik ondersteun het, het later negatief van die tegniek gepraat.

Alhoewel die meeste Divisioniste nie veel byval by kritici gevind het nie, was daar wel kritici wat lojaal aan die beweging was, onder andere veral Félix Fénéon, Arsène Alexandre en Antoine de la Rochefoucauld. Divisioniste is verder ook dikwels gekritiseer aangesien hulle te vreedsaam en logies ten opsigte van die revolusie was. Aangesien hulle kleurkeuses dikwels beplan en wetenskaplik gekonstrueer was, was daar 'n gebrek aan die radikale vryheid wat die anargiste beliggaam het. Die Franse anargie, veral ná Haussmannization, het 'n klaslose gemeenskap beklemtoon, maar die Divisioniste, en alle kunstenaars, het die middelklas se verbruikerisme van hulle werke gebruik om die klasseverdeling te versterk. Met hierdie ideale het Divisionisme hulle die kritiek van radikale anargiste op die hals gehaal.

Alhoewel Divisionistiese kunstenaars vas geglo het dat hulle styl in wetenskaplike beginsels gegrond was, was daar getuienis dat Divisioniste sommige van die basiese elemente van optiese teorie verkeerd geïnterpreteer het. Een van hierdie misvattings blyk byvoorbeeld uit die oortuiging dat die Divisionistiese skildermetode groter liggewendheid (luminositeit) as vorige tegnieke skep. Additiewe liggewendheid is slegs van toepassing in die geval van gekleurde lig, nie naasliggende pigmente nie; die liggewendheid van twee pigmente langs mekaar is in werklikheid bloot die gemiddeld van hulle individuele liggewendheid. Verder is dit nie moontlik om 'n kleur deur middel van optiese vermenging te skep wat nie deur fisiese vermenging geskep kan word nie. Logiese teenstrydighede kan ook by die Divisioniste se uitsluiting van donkerder kleure en hulle interpretasie van gelyktydige kontras gevind word.




</doc>
<doc id="113563" url="https://af.wikipedia.org/wiki?curid=113563" title="Bambata-rebellie">
Bambata-rebellie

Die Bambata-rebellie van 1906 in Natal was 'n opstand van die Zoeloevolk teen Britse koloniale oorheersing.

In die eerste dekade van die 20ste eeu was daar verskeie voorvalle van geweld tussen blank en swart op verskeie plekke in Afrika. Daar was onrus onder die stamme van Namibië, Tanzanië en Natal. Tussen die einde van die Tweede Vryheidsoorlog en die begin van die Eerste Wêreldoorlog was daar onder die blankes van Suider-Afrika 'n wydverspreide vrees vir opstande deur die gekoloniseerde swart bevolking.

Zoeloeland is op 30 Desember 1897 na 'n ooreenkoms tussen die Britse en Natalse regerings en sonder die inagneming van die wense van die Zoeloebevolking by Natal ingelyf. Daarop het Engelse en Indiërs Natal binnegestroom en die stamgrond beset. Die gevolglike armoede onder die Zoeloes het 'n skadelike invloed op die sosiale stamstruktuur en hul ekonomiese oorlewing gehad. Veral nadat Theophilus Shepstone se paternalistiese gesag vervang is met onpersoonlike Westerse instellings het die ontevredenheid onder die Zoeloes toegeneem. Ongerustheid by die Engelse koloniste oor hul eie veiligheid het gelei tot die onderdrukking van die inheemse bevolking. Na die Tweede Vryheidsoorlog het Natal onder die runderpes, sprinkaanplae, haelstorms en die Ooskuskoors gely. Ook het allerlei kerkgenootskappe ontstaan wat 'n anti-blanke sentiment verkondig het. Blanke boere op die suikerplantasies het probleme ondervind om swart arbeiders te werf omdat die goudmyne aan die Rand hoër salarisse betaal het. Die Natalse regering was op hierdie tydstip in 'n geldelike verknorsing weens die groot uitgawes tydens die pasafgelope Tweede Vryheidsoorlog. Daar het reeds 'n uiters ongewilde hutbelasting bestaan, maar daarby is boonop nog 'n hoofbelasting gehef op elke man ouer as 18 jaar. Die doel hiermee was ook om die Zoeloemans te dwing om op die plase te kom werk. Hierdie belasting en veral die gedwonge wyse van insameling daarvan het wrewel by die Zoeloes geskep, en die reeds smeulende onrus verder aangeblaas. Baie stamme het wel die belastings betaal, maar 'n paar het daarteen geprotesteer. Dié wat geweier het, is tot gevangenisstraf en selfs lyfstraf veroordeel.

Die werklike oorsaak van die rebellie lê nie soseer in die belastinggriewe nie as in die probleem wat die tradisionele Afrikasamelewing gehad het om aan te pas by 'n onderdrukkende en onverdraagsame koloniale heerskappy. Eintlik was die opstand dus die gevolg van die streng beleid van die Natalse regering waaraan die Zoeloevolk onderwerp is.

Aanvanklik was daar allerlei gerugte van 'n moontlike Zoeloe-opstand. Die invloedryke hoofman Bambata kaMancinza (ook Bhambatha gespel) van die arm Zondi-stam in die Mpanza-vallei by Greytown is gesteun deur verskeie hoofmanne en stilswyend deur koning Dinuzulu om tot optrede oor te gaan. Vroeg in 1906 was daar sporadiese moorde onder andere op 'n boer wat sy plaaswerkers na die dorp geneem het om die gewraakte belasting te betaal. Onrus het in Richmond uitgebreek en oor die kolonie versprei. 'n Landdros se gesag is uitgedaag, die volgende dag is twee konstabels by Byrne vermoor en die dag daarop was die koloniale heersers verplig om krygswet in die kolonie uit te vaardig om wet en orde te herstel. Vroeg in April is 12 stamlede weens die moord op die konstabels tereggestel. Dit lei tot verdere sporadiese geweld. Bambata gaan na Dinuzulu by Nkandla om sy gesin in veiligheid te bring en keer self daarna terug na sy eie kraal. In sy afwesigheid is hy egter deur die Britse owerheid as hoofman deur sy oom vervang. Sy kraal word gebombardeer en hy vlug na die Momekloof. 'n Koloniale krygsmag op pad na Keate se Drif word in 'n hinderlaag gelok en vier polisiemanne sneuwel. Die Natalse polisie gesteun deur magte uit die Kaapkolonie en Transvaal (met steun van Indiërs onder leiding van Mahatma Gandhi as noodhulpwerkers) vernietig krale en oeste, skiet vee en ontslaan en arresteer sekere hoofmanne. Op hierdie stydstip dink die regering dat die opstand verby is. Maar op 10 Junie 1906 vind 'n groot geveg plaas. Die rebelle ly by die Mome-kloof swaar verliese omdat hulle nie goed georganiseerd was nie. Dit was 'n ongelyke stryd: die koloniale magte met kanonne en masjiengewere teen die Zoeloekrygers met assegaaie, knopkieries, skilde en enkele gewere. Bambata sneuwel in die geveg en sy kop is afgesny en vertoon as 'n simbool van oorwinning. Koning Dinuzulu is in hegtenis geneem en tot 4 jaar tronkstraf gevonnis. Ander kapteins is ter dood veroordeel, maar later begenadig en na St. Helena verban. Tussen 3 500 en 4 000 Zoeloekrygers het gesneuwel en 7 000 is krygsgevange geneem. Vierduisend is aan marteling onderwerp. Hierteenoor het slegs 30 blankes gesterf. Die laaste geveg was op 8 Julie toe 547 krygers onder hoofman Matshivelli doodgeskiet is in 'n botsing met die Natal Carbineers.

Natal is deur die Bambata-rebellie verswak en in 'n ekonomiese depressie gedompel. Die onderdukking van die opstand het die land, wat reeds voor die oorlog finansiële probleme gehad het, byna 'n miljoen pond gekos. Die Zoeloevolk is ook verarm en sou voortaan 'n bron van goedkoop arbeid vir die myne en plase wees. 'n Raad vir inboorlingsake is ingestel in 'n poging om die administrasie van die stamgebiede te verbeter. Nogtans het Natal dit moeilik gevind om die tradisionele stamgebiede na bevrediging van die inwoners te bestuur. 

Die Natalse regering is deur die Britse en die ander drie koloniale regerings in Suider-Afrika skerp veroordeel vir die swak hantering van die rebellie. Die rebellie het die spanning tussen blank en swart in die vier Britse kolonies in Suider-Afrika verder verhoog. Natal se bereidwilligheid om hom in 1910 by die nuwe Unie van Suid-Afrika aan te sluit, kan grotendeels toegeskryf word aan hul onvermoë om die Zoeloe-onrus self te beheer. In die koloniale tydperk was dit die laaste gewapende verset teen koloniale oorheersing vir die volgende vyftig jaar en die laaste tevergeefse poging om die onafhanklikheid van Zoeloeland te herstel. Verskeie mense beskou die rebellie as die begin van die anti-apartheidstryd en hoofman Bambata het ontwikkel tot bron van inspirasie en trots in hierdie vryheidstrewe.

In 1907 het die Natalse regering silwer medaljes uitgereik aan al hul soldate wat tussen 8 Februarie en 3 Augustus 1906 diens gedoen het om die oproer te onderdruk.

Ander bekende voorbeelde van politieke geweld in Suid-Afrika is



</doc>
<doc id="113564" url="https://af.wikipedia.org/wiki?curid=113564" title="Groot Moskee van Koeweit">
Groot Moskee van Koeweit

Die Groot Moskee is die grootste en amptelike moskee in Koeweit. Die oppervlakte is 45 000 m, waarvan die gebou self 20 000 m beslaan. Die hoofgebedsaal is 72 m breed en het kiaatdeure en 144 vensters. 

Die moskee se koepel is 26 m in deursnee en 43 m hoog, en is versier met die "Asma al-hosna", die 99 name van God. Daar is plek vir tot 10 000 mans in die gebedsaal en tot 950 vroue in ’n aparte saal. Daar is ook ’n biblioteek van 350 m met Islamitiese verwysingsboeke en dokumente. 

Bouwerk aan die moskee het in 1979 begin en is in 1986 voltooi. Die moskee se minaret, in die noordwestelike hoek, is in ’n Andalusiese styl.



</doc>
<doc id="113565" url="https://af.wikipedia.org/wiki?curid=113565" title="Vervalsbaarheid">
Vervalsbaarheid

Vervalsbaarheid of weerlegbaarheid van 'n verklaring, hipotese, of teorie is die inherente moontlikheid dat dit verkeerd bewys kan word. 'n Stelling word vervalsbaar genoem as 'n waarneming of 'n argument wat die verklaring ongedaan maak, moontlik is. In hierdie sin, is vervalsbaarheid sinoniem met tot niet maak, wat beteken om ongeldig te maak of te wys dat dit vals is.



</doc>
<doc id="113566" url="https://af.wikipedia.org/wiki?curid=113566" title="Name van God in Islam">
Name van God in Islam

Volgens hadit-tradisie is daar 99 name vir God in Islam, bekend as "ʾasmāʾu- llāhi l-ḥusnā" (أسماء الله الحسنى) of "Skone Name" (أسماء الحسنى, "asmāʾu-l-ḥusnā").

Volgens die 9de-eeuse hadit-versamelings is die tradisie dat daar 99 name is, "sahih" (betroubaar), terwyl die tradisie van die werklike lys name, waarvan daar verskeie weergawes is, "gharib" (onbetroubaar) is. Die meeste name kom uit die Koran, maar sommige uit hadit. Die lyste wissel omdat daar in totaal meer as 99 name is om van te kies.

Die name van God kan volgens die volgende eienskappe gegroepeer word:

Al 113 hoofstukke van die Koran buiten een begin met "In die naam van Allah, die Barmhartige, die Genadige". 
Hier volg een lys van die name:

’n Paar weergawes van "Hadit" suggereer die 100ste naam sal onthul word deur die Mahdi (die verlosser aan die einde van tye). Die Baha’i-geloof beweer Bab is die beloofde Mahdi en dat die 100ste naam onthul sal word as Bahá (Arabies: بهاء ), wat glorie en prag beteken. Bahá is ook bekend as die Grootste Naam.



</doc>
<doc id="113569" url="https://af.wikipedia.org/wiki?curid=113569" title="Groot Moskee van Doebai">
Groot Moskee van Doebai

Die Groot Moskee van Doebai is ’n moskee in Doebai in die Verenigde Arabiese Emirate. Dit is in 1900 die eerste keer gebou, daarna gesloop en in 1960 herbou. In 1998 is dit weer weer herbou in sy huidige vorm. Dit het plek vir 1 200 aanbidders. 

Die moskee is die middelpunt van Doebai se godsdiens- en kultuurbedrywighede. Niemoslems word nie daarin toegelaat nie buiten in die minaret, van waar foto's geneem mag word. 

Die moskee was oorspronklik ’n skool vir die bestudering van die Koran en het sy eerste studente in 1900 toegelaat. Die gebou is in 1960 deur ’n moskee vervang, en dié is in 1998 weer herbou. Die laaste gebou is meer in die styl van die oorspronklike skool van 1900. 

Dit is een van die grootste moskees in Doebai.

Die hoogste deel van die moskee is die minaret van 70 m, die hoogste in Doebai, wat soos ’n vuurtoring lyk. Die sandkleur-grys mure is hoofsaaklik onversier, maar daar is ’n groot inskripsie uit die Koran bo die vyf pilare van die ingangsfassade. Altesaam 45 klein en nege groot koepels bedek die dak. 

Die houtvensters bevat handgemaakte, getinte glas en pas in by die ou stad, Boer Doebai. Die minaret is in die Anatoliese boustyl. 



</doc>
<doc id="113570" url="https://af.wikipedia.org/wiki?curid=113570" title="De Beerspas, KwaZulu-Natal">
De Beerspas, KwaZulu-Natal

De Beerspas is 'n bergpas geleë in die Drakensberge, in die KwaZulu-Natalprovinsie in Suid-Afrika. Dit is geleë op 'n ongemerkte pad tussen Ladysmith en Harrismith in die naburige provinsie Vrystaat.

Hierdie pas moet nie verwar word met 'n ander pas met dieselfde naam in Suid-Afrika se Oos-Kaap nie.

'n Voorstel is gemaak om die nabygeleë N3 nasionale pad oor De Beerspas te herlei. Die voorgestelde nuwe belyning sal die roete tussen Durban en Johannesburg met 14 kilometer (8,7 myl) verkort en 'n meer geleidelike helling as die bestaande Van Reenenspas hê.




</doc>
<doc id="113571" url="https://af.wikipedia.org/wiki?curid=113571" title="Endoumenipas">
Endoumenipas

Endoumenipas is 'n bergpas in die Drakensberge, geleë op die roete tussen Dundee en Wasbank.




</doc>
<doc id="113572" url="https://af.wikipedia.org/wiki?curid=113572" title="Hela Hela-pas">
Hela Hela-pas

Hela Hela-pas is 'n bergpas in die Drakensberge tussen Richmond en Donnybrook in KwaZulu-Natal, Suid-Afrika.




</doc>
<doc id="113573" url="https://af.wikipedia.org/wiki?curid=113573" title="Nasireër">
Nasireër

Die woord Nasireër beteken afgesonderde. In Numeri 6 lees ons dat enige Israeliet 'n Nasireer kon word word. Om 'n Nasireër te wees het beteken dat iemand 'n gelofte aan die Here aflê waardeur hy homself op 'n besondere wyse aan die Here toewy. Met die nasireergelofte het 'n Israeliet sy ywer en liefde vir die Here getoon. Die nasireerbelofte het gewoonlik net vir 'n bepaalde tyd geduur, gewoonlik ongeveer dertig dae.

In die geval van Simson, Samuel en Johannes die Doper was dit egter anders gesteld. Hulle was lewenslange nasireërs – lede van 'n baie eksklusiewe en besonderse groepie mense. Simson en Johannes die Doper was reeds voor hul geboortes deur die Here geroep as Nasireërs van God. Samuel, daarteenoor, is met sy geboorte deur sy ouers aan die Here as 'n Nasireër toegewy. Nietemin het hulle almal die een besondere eienskap in gemeen dat hulle hul hele lewe lank as Nasirëers van God opgetree het.

Aangesien die nasireers mense was wat gewy is vir diens aan God, moes hulle lewenswyse ook sekere uitsonderlike eienskappe toon. Die nasireër mag in die eerste plek geen vloeistof of voedsel wat van druiwe gemaak is geëet of gedrink het nie. Hy mag nie sterk drank, wyn, asyn of druiwesap gedrink het nie. Die Nasireër mag ook nie enige vars of gedroogde druiwe geëet het nie. Alle produkte wat van druiwe gemaak is moes vermy word deur die Nasireer. Die rede hiervoor was dat God van die Nasireer verwag het om absoluut heilig te leef. Deur weg te bly van wyn of sterk drank het die Nasireer verseker dat sy optrede en woorde nie beïnvloed word deur die gebruik van alkohol nie. Die Nasireer moes te alle tye nugter en gehoorsaam aan God optree. Asyn, druiwe, rosyntjies en rosyntjiekoeke moes ook vermy word deur die Nasireer, nie omdat dit soos drank sy oordeelsvermoe kon beïnvloed nie, maar wel omdat hierdie produkte simbole was van 'n lewe wat deur die najaag van genot gekenmerk word. By die omringende volkere was die eet van hierdie lekkernye wat van druiwe gemaak is deel van hulle diens aan hul afgode. Die Nasireers moes daarom alle druiweprodukte vermy omdat dit simbool was van vleeslike genot en plesier wat nie by 'n godvresende lewe behoort nie.

Tweedens mag die Nasireer nie sy hare gesny het nie. Sy hare en baard moes ongesny bly vir die hele periode wat hy aan God gewy was. Die lang hare en baard van die Nasireer was 'n sigbare teken gewees van sy heilige afsondering aan die Here. Lang hare het in die wêreld van destyds lewe en lewenskragtigheid gesimboliseer en het daarop gewys dat die Nasireer sy lewenskrag ontvang.

Laastens mag die Nasireer aan geen lyk gevat het nie. Die Nasireer moes aan die volk 'n voorbeeld stel van volmaakte heiligheid voor God. Daarom mag hy nie in aanraking gekom het met voorwerpe wat deur God as onrein verklaar is nie. Ons weet dat 'n lyk deur God se wette as onrein verklaar is. Hoewel daar baie dinge was wat 'n mens onrein kon maak voor God, word die vat aan 'n lyk spesifiek vir die Nasireer verbied. Die Nasireer mag nie met die dood in aanraking kom, want die Nasireer is aan die volk 'n sigbare teken van die verlossing en lewe wat God bring aan sy kinders wat aan Hom gehoorsaam is.

Geneem uit Die gawe van selfverloëning


</doc>
<doc id="113574" url="https://af.wikipedia.org/wiki?curid=113574" title="Omajjadiese Moskee">
Omajjadiese Moskee

Die Omajjadiese Moskee, ook bekend as die Groot Moskee van Damaskus (Arabies: جامع بني أمية الكبير, "Ğāmi' Banī 'Umayya al-Kabīr"), is in die ou deel van Damaskus, Sirië, geleë en is een van die grootste en oudste moskees in die wêreld. Sommige Moslems beskou dit as die vierde heiligste plek in Islam.

Ná die Arabiese oorname van Damaskus in 634 is die moskee gebou op die terrein van ’n Christelike basiliek wat gewy was aan Johannes die Doper (Yahya), wat deur Christene sowel as Moslems vereer is. Volgens ’n legende uit die 6de eeu is Johannes se kop in die gebou. Moslems glo ook die moskee is die plek waarheen Jesus (Isa) sal terugkeer aan die einde van dae. Die mausoleum wat die graftobe van Saladin bevat, staan in ’n klein tuin aan die noordemuur van die moskee. 

Damaskus was tydens die Ystertydperk die hoofstad van die Aramese staat Aram-Damaskus. Die Arameërs van Wes-Sirië het Hadad, die god van donderstorms en reën, aanbid en ’n tempel vir hom opgerig op die terrein waar die Omajjadiese Moskee vandag staan. Dit is nie bekend hoe die gebou gelyk het nie. Een steen het van die tempel oorgebly en is tans te sien in die Nasionale Museum van Damaskus.

Toe die Romeine Damaskus in 64 v.C. verower, het hulle Hadad vereenselwig met hul eie god van donder, Jupiter. Hulle het dus die tempel vir Jupiter vergroot en verander. Buiten die groter oppervlakte van die gebou, is die grootste deel van die oorspronklike Semitiese ontwerp behou; die ommuurde binnehof is grootliks onveranderd gelaat. 

Die grootte van die kompleks dui daarop dat die godsdienshiërargie van die tempel ’n groot rol in die stad se sake gespeel het. Dit was nie net aan een god gewy nie, maar aan al die gode wat in die streek aanbid is. Die tempel is in die vroeë tydperk van Romeinse heerskappy verder uitgebrei danksy geld wat die hoëpriesters van die ryk inwoners van Damaskus ingesamel het. 

Teen die 4de eeu was die tempel alombekend vir sy grootte en pragtige voorkoms. Dit was deur twee mure van die stad geskei. Die eerste, buitenste muur het ’n groot gebied omring wat ook ’n mark ingesluit het, en die tweede muur was om die tempel van Jupiter self. Dit was die grootste tempel in die Romeinse Sirië.

Teen die einde van die 4de eeu, in 391, is die tempel van Jupiter deur die Christelike keiser Theodosius I (bewind: 379–395) in ’n katedraal omskep. Dit is nie dadelik aan Johannes die Doper gewy nie – dié verbintenis kom eers uit die 6de eeu. Volgens legende is Johannes die Doper se kop daar begrawe. Die katedraal was die setel van die Biskop van Damaskus, wat die tweede hoogste rang in die Patriargaat van Antiogië gehad het naas die patriarg self.

Damaskus is in 634 deur Moslemse Arabiese magte oorgeneem. Dekades later het die Islamitiese kalifaat onder die bewind van die Omajjadiese dinastie gekom, en hulle het Damaskus gekies as die administratiewe hoofstad van die Moslemwêreld. Die sesde Omajjadiese kalief, al-Walid I (bewind: 705–715), het in 706 gelas dat ’n moskee op die terrein van die Bisantynse katedraal gebou word. Voorheen het Christene steeds die katedraal gebruik, maar ’n gebedskamer ("musalla") vir Moslems is aan die suidoostekant van die gebou opgerig. Al-Walid, wat persoonlik toesig oor die bouwerk gehou het, het die grootste deel van die katedraal, insluitende die "musalla", laat sloop. Die bou van die moskee het die uitleg van die gebou geheel en al verander. Terwyl die katedraal (en die tempels voor dit) se hoofgebou in die middel van die driehoekige terrein was, is die moskee se gebedsaal teen die suidemuur geplaas en die argitek het die pilare en arkades van die kerk rondgeskuif. Die moskee is in 715, kort ná die dood van al-Walid, voltooi deur sy opvolger, Sulayman ibn Abd al-Malik.

Ná die opstand in 750 wat gelei het tot die magsoorname deur die Abbasidiese dinastie, is die hoofstad na Bagdad geskuif. Buiten vir strategiese en kommersiële redes het die Abbasidiese Kalifaat geen belangstelling in Damaskus getoon nie. Die moskee het daaronder gely en feitlik geen bykomende bouwerk is tussen die 8ste en 10de eeu gedoen nie. Dit was egter steeds ’n belangrike simbool van Islamitiese oorwinning en daarom het dit die stelselmatige uitwissing van die Omajjadiese nalatenskap in die stad grootliks vrygespring. 

Die Abbasidiese heerskappy in Sirië het in die vroeë 10de eeu begin verbrokkel en in 970 het die Fatimidiese dinastie van Egipte Damaskus verower. Min verbeterings is agter aan die moskee aangebring. In 1069 is groot dele van die gebou, veral die noordemuur, in ’n brand beskadig tydens ’n opstand deur die stad se inwoners teen die Fatimidiese dinastie se Berber-leër wat daar gestasioneer was.

Die Seldjoekse Turke het in 1078 beheer oor die stad oorgeneem en die beheer in naam van die Abbasidiese Kalifaat herstel. Die Seldjoekse koning Toetoesj (bewind: 1079–1095) het die brandskade wat in 1069 aangerig is, begin herstel. In 1082 is die sentrale koepel in ’n indrukwekkende vorm oorgebou en die oorspronklike Omajjadiese teëlwerk is gerestoureer. In 1089 is die noordelike arkade herbou. Die noordemuur is in 1110 herstel. Terwyl die konflik tussen Damaskus en die Kruisvaarders in die middel 12de eeu toegeneem het, is die moskee gebruik as ’n bymekaarkomplek vir Moslems wat die stad verdedig het en geveg het vir die herowering van Jerusalem. Toe die Kruisvaarders in 1148 na Damaskus opruk, het die inwoners se teenstand hulle teruggedryf.

Onder Ajjoebidiese heerskappy is verskeie godsdiensinstellings in Damaskus gestig, maar die Omajjadiese Moskee het sy plek behou as die middelpunt van die stad se godsdienslewe. In 1173 is die noordemuur weer deur ’n brand beskadig en dit is deur die Ajjoebidiese sultan Saladin (bewind: 1174–1193) herbou. Tydens gevegte tussen latere Ajjoebidiese prinse is groot skade in die stad aangerig en die moskee se oostelike minaret, bekend as die "Minaret van Jesus", is in 1245 verwoes. Dit is later herbou met min versierings. 

Saladin en baie van sy opvolgers is om die moskee begrawe.

Die Mongole onder leierskap van Kitbuqa, wat ’n bondgenootskap met die Kruisvaarders aangegaan het, het Damaskus in 1260 verower. Bohemond VI van Antiogië, ’n belangrike generaal van die inval, het opdrag gegee dat ’n mis in die Omajjadiese Moskee gehou word. Die Mamelukke het egter later in dieselfde jaar beheer oor die stad oorgeneem. In 1270 is groot restourasiewerk aan die moskee gedoen, veral aan sy marmer-, mosaïek- en verguldingswerk. Veral die mosaïekwerk het ’n groot inloed gehad op Mameluk-argitektuur in Sirië en Egipte.

Die Mameluk-onderkoning van Sirië het in 1326-'28 weer herstelwerk laat doen, veral aan die mosaïekwerk aan die kieblamuur en die marmerteëls in die gebedsaal. In 1328 het die Mameluk-sultan die onstabiele kieblamuur laat afbreek en oorbou, en hy het die Bab al-Ziyadah-poort oos geskuif. Baie van dié werk is in 1339 in ’n brand beskadig. Die kenner van Islamitiese kuns Finbarr B. Flood beskryf die Mamelukke se houding jeens die moskee as "obsessief", en hul werk om dit te onderhou, herstel en restoureer het geen weerga in enige ander tyd van Moslemheerskappy nie. 

Die Turks-Mongoolse krygsheer Tamerlane het Damaskus in 1400 geplunder. Hy het op 17 Maart gelas dat die stad afgebrand word en die moskee is erg beskadig. Die oostelike minaret is verwoes en die sentrale koepel het ingestort. ’n Suidwestelike minaret is in 1488, tydens die bewind van die Mameluk-sultan Qaitbay, gebou.

Die Ottomane onder Selim I het Damaskus in 1516 verower. In 1518 het die Ottomaanse goewerneur van Damaskus die moskee laat herstel en oorversier as deel van sy argitektoniese rekonstruksieprogram vir die stad.

In 1893 is die mosaïekwerk en marmerpanele van die moskee in ’n brand beskadig en die sentrale koepel het weer ingestort. Dit is gerestoureer, maar die oorspronklike struktuur is grootliks behou.

Die moskee het in 1929 tydens die bewind van die Franse mandaat in Sirië en weer in 1954 en 1963 onder die Siriese Republiek groot retourasies ondergaan. 

In die 1980's en vroeë 1990's het die Siriese president Hafez al-Assad opdrag vir ’n grootskaale restourasie gegee. Die werk is deur Unesco gekritiseer, maar die algemene houding in Sirië was dat die moskee eerder ’n simboliese as ’n historiese monument is en daarom kon die restourasie net die moskee se simboliek bevorder.

In 2001 het pous Johannes Paulus II die moskee besoek, hoofsaaklik om die relieke van Johannes die Doper te sien. Dit was die eerste keer dat ’n pous die moskee besoek het.

Op 15 Maart 2011 het die eerste belangrike betogings van die Siriese Burgeroorlog by die Omajjadiese Moskee begin toe 40 tot 50 aanbidders buite die kompleks prodemokratiese slagspreuke begin sing het. Siriese veiligheidsmagte het die betoging gou beëindig en die gebied tydens die Vrydaggebede afgesper om grootskaalse betogings te voorkom.

Die Omajjadiese Moskee is in ’n reghoek gebou en is 97 m by 156 m. ’n Groot binnehof beslaan die noordelike deel van die kompleks, terwyl die heiligdom die suidelike deel uitmaak. Die binnehof word deur vier buitemure omring. Die steenoppervlak het mettertyd oneweredig geraak weens verskeie retorasies, maar dit is onlangs herstel. Arkades omring die binnehof en word ondersteun deur pilare en steunpilare.

Drie arkades maak die binnedeel van die heiligdom uit. Hulle is parallel met die rigting van gebed (kiebla), wat na Mekka in die hedendaagse Saoedi-Arabië is. Hulle kruis ’n hoër arkade in die middel van die heiligdom wat loodreg met die rigting van gebed is en wys na die mihrab (nis in die muur wat die kiebla aandui) en die minbar (kansel). Die dwarsarkade verdeel die ander arkades in twee helftes, elk met 11 boë. Die hele heiligdom is 136 m by 37 m.

Vier mihrabs kom aan die agtermuur van die heiligdom voor; die belangrikste een is die Groot Mihrab, wat min of meer in die middel van die muur is. 

Die grootste koepel van die moskee is bekend as die "Koepel van die Arend" en is bo die middel van die gebedsaal. Die oorspronklike houtkoepel is deur een van steen vervang ná die brand van 1893. Die naam kom van die feit dat dit soos ’n arend lyk, met die koepel self as die arend se kop en die oos- en die wesvleuel van die gebedsaal as die vlerke. Dit is 36 m hoog en word ondersteun deur die sentrale binne-arkade.

Daar is drie minarette in die kompleks. Die Minaret van die Bruid ("Madhanat al-Arus") was die eerste een wat gebou is en is in die noordemuur geleë. Dit is onbekend wanneer presies dit gebou is. Die onderste deel dateer waarskynlik van die Abbasidiese tydperk in die 9de eeu. Die boonste deel is in 1174 gebou. Die minaret word deur die "muezzin" gebruik vir die oproep tot gebed. Daar is ’n spiraaltrap na bo met 160 kliptreetjies.

Aan die kant van die Minaret van die Bruid is die 18de-eeuse replika van die 14de-eeuse sonwyser wat deur Ibn al-Shatir gebou is.

Die Minaret van Jesus ("Madhanat Isa"), in die suidoostelike hoek van die kompleks, is sowat 77 m hoog en die hoogste van die drie minarette. Die hoofdeel is in 1247 gebou en die boonste deel deur die Ottomane. Volgens die Islamitiese geloof sal Jesus op die Oordeelsdag deur dié minaret na die aarde terugkeer. 

Die Westelike Minaret ("Madhanat al-Gharbiyya") is ook bekend as die "Minaret van Kaitbai" omdat dit in 1488 deur dié Mameluk-sultan laat bou is. 



</doc>
<doc id="113576" url="https://af.wikipedia.org/wiki?curid=113576" title="Kolwang-keiser">
Kolwang-keiser

Die Kolwang-keiser ("Lethrinus rubrioperculatus") is 'n vis wat wydverspreid voorkom in die westelike Stille Oseaan, die Indiese Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Spotcheek emperor".

Die vis word tot 40cm lank, die lyf is slank en die snoet gepunt. Die lyf is olyf tot grysbruin van kleur met blou skakerings. Daar is 'n rooibruin kol agter die rand van die kieue. Die vis het die vermoë om sy kleur skakering te verander na meer dowwe voorkoms of bruin; moontlik om sy kamoeflering te verbeter. Dit gebeur veral snags terwyl dit op die seebodem rus.

Die vis leef in aflandige koraal- en rotsriwwe in water wat 10 tot 60m diep is. Hulle is alleenlopers of kom los groepe voor. Hulle vreet bodem ongewerweldes.





</doc>
<doc id="113578" url="https://af.wikipedia.org/wiki?curid=113578" title="Grootoog-kaalneus">
Grootoog-kaalneus

Die Grootoog-kaalneus ("Monotaxis grandoculis") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Bigeye barenose".

Die vis kan tot 60cm lank word maar die gemiddelde grote is 40cm. Die onvolwasse vis is witterig van kleur met drie swart bande oor die boonste gedeelte van die lyf. Daar is ook 'n kenmerkende swart, vertikale band oor die oog. Met ouderdom word die kop groter en die snoet meer stomp, die swart verdwyn geleidelik en word silwergrys. Dan ontwikkel 'n geel vertikale streep oor die kieue deksel. Die vis leef hoofsaaklik in koraalriwwe in water wat 5 tot 60m diep is. Hulle is alleenlopers of kom ook in klein groepies voor. Die volwasse visse swem bedags saam oor die rif en breek op gedurende die nag waar hulle dan op bodem ongewerweldes jag maak.

Die klein, onvolwasse vissies is alleenlopers en skuil in rommel en sand areas.





</doc>
<doc id="113583" url="https://af.wikipedia.org/wiki?curid=113583" title="Yivli Minare-moskee">
Yivli Minare-moskee

Die Yivli Minare-moskee (letterlik: die "Geriffelde Minaret"-moskee), ook bekend as die Alaaddin- of Groot Moskee (Turks: "Ulu Cami") in Antalya is ’n historiese moskee wat deur die Anatoliese Seldjoekse sultan Alaaddin Kaikobad I laat bou is. Dit is deel van ’n "külliye" (kompleks van verskeie strukture). Die moskee is in die ou middestad langs die Kalekapısı Meydanı. Die geriffelde minaret, die Yivli Minare, is versier met donkerblou teëls en is ’n landmerk en simbool van die stad.

Die moskee is in 1230 tydens die bewind van sultan Alaaddin Kaikobad I die eerste keer gebou en in die 14de eeu verwoes. Dit is in 1373 heeltemal herbou en met sy ses koepels is dit een van die oudste voorbeelde in Anatolië van ’n gebou met meer as een koepel. Die minaret is 38 m hoog en is gebou op ’n vierkantige klipbasis. Dit het agt riffels en daar is 90 treetjies tot bo.

Vandag huisves dit die Antalya-etnografiemuseum en bevat klere, kombuisgereedskap, borduurwerk, matte, tapisserieë, ornamente en nomadiese tente. Dit is sedert 1974 vir die publiek oop.



</doc>
<doc id="113585" url="https://af.wikipedia.org/wiki?curid=113585" title="Groot Jamia-moskee">
Groot Jamia-moskee

Die Groot Jamia-moskee is ’n moskee in Lahore, Pakistan. Dit is die derde grootste moskee in Pakistan en die sewende grootste in die wêreld. Dit is op 6 Oktober 2014 op Eid ul-Adha (die Offerfees) ingewy. Daar is binne plek vir 25 000 aanbidders, terwyl die binnehof en gang wat na die hoofgebedsale lei, altesaam 70 000 mense kan huisves. 

Die moskee het vier minarette, wat elk 50 m hoog is, en ’n groot koepel wat deur nog 20 kleineres omring word. Die buitemure is afgewerk met 4 miljoen handgemaakte teëls. Die binnekant is versier met pasgemaakte matte wat uit Turkye ingevoer is en meer as 50 kandelare uit Iran.



</doc>
<doc id="113586" url="https://af.wikipedia.org/wiki?curid=113586" title="Groot Moskee van Machatsjkala">
Groot Moskee van Machatsjkala

Die Groot Moskee van Machatsjkala ("Yusuf Bei Cami") is die hoofmoskee van Dagestan. Die ontwerp is geskoei op dié van die Blou Moskee in Istanboel. Daar is plek vir tot 17 000 aanbidders. 

Die bou van die moskee is deur Turkye gefinansier. Dit is in 1998 voltooi en ingewy. Dit is die fokuspunt van die stad se grootste deurpad, Imam Shamil-laan.



</doc>
<doc id="113587" url="https://af.wikipedia.org/wiki?curid=113587" title="Groot Moskee van Parys">
Groot Moskee van Parys

Die Groot Moskee van Parys (Frans: "Grande Mosquée de Paris") is in Parys se 5de arrondissement geleë en is een van die grootste moskees in Frankryk.

Die moskee is in 1926 gestig as ’n teken van dankbaarheid teenoor die Moslemse "tirailleurs" uit Frankryk se koloniale ryk, van wie 100 000 in die Eerste Wêreldoorlog gesterf het. Dit is gebou op die mudéjar-styl en die minaret is 33 m hoog. Dit is op 15 Julie 1926 ingewy. 

In die Tweede Wêreldoorlog (terwyl Frankryk deur Nazi-Duitsland beset was) het die moskee gedien as ’n geheime toevlugsoord vir Algerynse en Europese Jode. Hulle het skuiling gekry, asook ’n vals Moslem-geboortesertifikaat om hulle teen Duitse vervolging te beskerm.



</doc>
<doc id="113588" url="https://af.wikipedia.org/wiki?curid=113588" title="Groot Moskee">
Groot Moskee

Die term groot moskee verwys gewoonlik na die eerste en grootste Islamitiese moskee, Al-Masdjid al-Haram in Mekka, Saoedi-Arabië, maar dit kan ook enige moskee wees wat dien as die hoofaanbiddingsplek vir ’n spesifieke gebied. Daar is verskeie groot moskees in die wêreld.

Hieronder volg ’n onvolledige lys van die bekendste groot moskees.



</doc>
<doc id="113589" url="https://af.wikipedia.org/wiki?curid=113589" title="Groot Moskee van Tangier">
Groot Moskee van Tangier

Die Groot Moskee van Tangier ("Jami' al-Kabir") is ’n groot moskee in Sentraal-Tangier, Marokko. Dit is gebou op die perseel van die ou Portugese katedraal, wat weer gebou is op die plek waar die Romeinse tempel vir Hercules gestaan het. 

Die moskee dateer uit die bewind van moelai Ismael en is in 1815 deur moelai Sliman oorgebou. Mohammed V het dit op 11 April 1947 besoek. 



</doc>
<doc id="113590" url="https://af.wikipedia.org/wiki?curid=113590" title="Dubbelvlek-stekelwang">
Dubbelvlek-stekelwang

Die Dubbelvlek-stekelwang ("Scolopsis bimaculata") is 'n vis wat voorkom in die Indiese Oseaan, die Persiese Golf, die Rooisee en aan die ooskus van Afrika suidwaarts tot suid van Mosambiek asook Madagaskar. In Engels staan die vis bekend as die "Doubleblotch spinecheek".

Die vis word tot 31 cm lank. Die boonste gedeelte van die lyf is lig bruingrys, die onderste gedeelte van die sye is silwerwit en daar is 'n lang swart vlek net bo die sylyn aan die agterkant. Die boonste lip is blouerig en die vis leef in koraal- waar dit voorkom in vlak sand of modder bodems in water wat tot 60m diep is. Hulle is alleenlopers maar kom ook soms in pare voor. Die vis vreet bodem skaaldiere, slakke, "echinoderms" en klein vissies. Die spesie is raar.





</doc>
<doc id="113592" url="https://af.wikipedia.org/wiki?curid=113592" title="Groot Moskee van Taza">
Groot Moskee van Taza

Die Groot Moskee van Taza ("Jamaa El-Kbir") is ’n moskee in Taza, Marokko. Dit is naby die "Bab er-Rih" ("Poort van die Winde") geleë.

Die Groot Moskee van Taza is in die tydperk ná 1142 deur sultan Abd al-Mu'min laat bou. Volgens die "Kitab el Istibsar" is die mure in 1172 voltooi. Die moskee is in 1292-1293 tydens die bewind van die Marinidiese dinastie vergroot. Die ou kieblamuur en die mihrab is afgebreek en die nuwe konstruksie het ’n koepel gekry.

Die gebou is een van die oudste oorblywende voorbeelde van die Almohadiese argitektuur. Dit is ook onder die publiek bekend vir sy groot kandelaar wat meer as 3 ton weeg.

Die buitemure van die moskee, wat vroeër uit drie rigtings toeganklik was, is gebou volgens die stampgrond-tegnologie van die Berbers in die suide van Marokko. In teenstelling daarmee is die minaret van gebreekte klippe en bakstene gebou; dit staan in die noordwestehoek van die moskee. Bo-op is ’n lantern, soos wat die gebruik in Marokko was sedert die Almohadiese tydperk – ’n argitektoniese eienskap wat geskoei is op die antieke vuurtoring van Alexandrië. 

Die moskee en minaret is nou wit en grootliks onversier.




</doc>
<doc id="113595" url="https://af.wikipedia.org/wiki?curid=113595" title="Groot Moskee van Salé">
Groot Moskee van Salé

Die Groot Moskee van Salé (Arabies: المسجد الأعظم, "Masdjid Al Aadam") is ’n moskee in Salé, Marokko. Dit beslaan ’n gebied van 5 070 m en is die land se derde grootste moskee. 

Dit is oorspronklik tussen 1028 en 1029 gebou, en is in 1196 vergroot en gerestoureer. Daarna was dit die derde grootste moskee in Marokko. Sedetdien is dit verskeie kere verwoes en herbou. Dit het nege boë. 

In 1260 is Salé deur Kastiliaanse magte beset en 3 000 vroue, kinders en bejaardes van die stad is in die moskee byeengebring en as slawe na Sevilla weggevoer. In 1851 is Salé deur die Franse magte met bomme bestook en die moskee is erg beskadig.

In the 1930's, tydens die Franse protektoraat in Marokko, is die moskee gebruik vir nasionalistiese byeenkomste en is dit selfs vir ’n ruk gesluit om te keer dat dit gebruik word as ’n plek waar nasionalistiese sentiment aangewakker word.



</doc>
<doc id="113598" url="https://af.wikipedia.org/wiki?curid=113598" title="PPS 26 Tonner 0-6-0ST">
PPS 26 Tonner 0-6-0ST

Die eerste van drie Pretoria-Pietersburg Spoorweg (PPS) 26 tonner stoomlokomotiewe is in 1896 by Pretoria afgelewer. Dit was 'n werkslokomotief wat gebruik is vir die bou van die Pretoria-Pietersburg spoorlyn. Die drie lokomotiewe kry die name "Pretoria", "Pietersburg" en "Nylstroom".

Die PPS spoorlyn is op 31 Mei 1899 geopen. Op 12 Oktober 1899 begin die Tweede Vryheidsoorlog en die PPS val onder die beheer van Nederlands-Suid-Afrikaanse Spoorwegmaatskappy (NZASM). In Junie 1900 is Pretoria deur die Britse weermag onder Lord Roberts beset en die spoorweë van NZASM word oorgeneem deur 'n afdeling van die Britse weermag, die "Imperial Military Railways" (IMR). Met die Vrede van Vereeniging is die IMR aan die Sentraal-Suid-Afrikaanse Spoorweë (CSAR) oorhanding. Op 1 Januarie 1912 is die CSAR met die Natalse Regeringspoorweë (NGR) en die Kaapse Regeringspoorweë (CGR) versmelt om die Suid Afrikaans Spoorweë te vorm.

Op die PPS was die drie lokomotiewe onder hul name bekend. Die NZASM se praktyk was om lokomotiewe volgens hul gewig te klassifiseer. Dus was hierdie lokomotiewe as "26 tonners" bekend. Hierdie klassifisering het gebly totdat hulle tydens die Tweede Wêreldoorlog uit diens gestel is.


</doc>
<doc id="113600" url="https://af.wikipedia.org/wiki?curid=113600" title="Peer">
Peer

Die peer, "Pyrus communis", is 'n spesie van die genus "Pyrus", geklassifiseer saam met duisende spesies in die familie Rosaceae (roosagtiges). Die eetbare vrugte wat die peerboom dra, staan bekend as sagtevrugte.


</doc>
<doc id="113610" url="https://af.wikipedia.org/wiki?curid=113610" title="Romantiese poësie">
Romantiese poësie

Romantiese digkuns is die digkuns van die Romantiese era, 'n kunstige, literêre, musikale en intellektuele beweging wat in die laat 18de eeu in Europa ontstaan het. Dit het 'n reaksie teen die heersende idees van die Verligting behels en het van ongeveer 1800 tot 1850 geduur.

In Engeland was die digter William Wordsworth aktief betrokke by die vestiging van 'n nuwe soort poësie wat intuïsie bo die rede en die landelike bo die stedelike beklemtoon het. Poëtiese taalgebruik is dikwels vermy in 'n poging om omgangstaal te gebruik. Wordsworth self het in die voorwoord van sy en Samuel Taylor Coleridge se "Lyrical Ballads" (1798) goeie poësie soos volg omskryf: "Die spontane oorloop van kragtige gevoelens". Hy het sy stelling egter verhelder deur te skryf dat enige gedig van waarde steeds deur 'n persoon geskryf moet word wat oor "meer as gewone organiese gevoeligheid beskik, maar wat ook lank en diep gedink het." In sy "On Poesy or Art "beskryf Samuel Taylor Coleridge, nog 'n prominente Engelse Romantiese digter en kritikus, kuns as “die middelganger tussen, en versoener van die natuur en die mens". Hierdie gesindheid weerspieël die hooftema van Engelse Romantiese poësie: die filtrering van natuurlike emosie deur die verstand om kuns te skep, gepaardgaande met 'n bewustheid van die tweeledigheid wat deur so 'n proses tot stand kom.

Waar neoklassieke poësie die poësie van die intellek en rede was, was Romantiese poësie 'n reaksie teen die vasgestelde standaarde, konvensies en tradisionele reëls van poësie.

Geloof in die belangrikheid van verbeelding is 'n kenmerkende eienskap van romantiese digters soos John Keats, Samuel Coleridge and P.B. Shelley. Anders as die neoklassieke digters wat geen aandag aan die verbeelding gegee het nie, het romantiese digters dit beklemtoon. Vir Wordsworth, William Blake sowel as Victor Hugo en Alessandro Manzoni, is die verbeelding verwant aan moraliteit, en hulle het geglo dat letterkunde, veral poësie, die wêreld kon verbeter. In sy gedig "Auguries of Innocence" het Blake die verbeelding soos volg omskryf:

Liefde vir die natuur is nog 'n belangrike kenmerk van romantiese poësie, 'n bron van inspirasie, tevredenheid en geluk. Hierdie poësie behels 'n verhouding met die natuur en plekke, en 'n geloof in panteïsme. Wordsworth beskou die natuur as 'n lewende wese, onderwyser, god en alles. Hierdie gevoelens is in sy epiese gedig "The Prelude" verwoord. In sy gedig "The Tables Turn" skryf hy:
Shelley was nog 'n natuurdigter wat geglo het dat die natuur 'n lewende organisme is en dat daar 'n eenheid tussen die natuur en die mens bestaan. Wordsworth benader die natuur filosofies terwyl Shelley die intellek beklemtoon. John Keats is nog 'n natuurliefhebber, maar verskil van ander romantiese digters in die sin dat hy 'n realistiese perspektief op die natuur het. Hy glo nie dat die natuur die bron van vreugde en genot is nie, maar dat 'n persoon se reaksie daarop van sy gemoedstoestand en stemming afhang.

Die melankolie beklee 'n prominente plek in romantiese poësie aangesien dit 'n groot bron van inspirasie vir die Romantiese digters. In '"Ode to a Nightingale", skryf Keats:

Die Middeleeuse gees is nog 'n belangrike eienskap van romantiese poësie, veral in die werke van John Keats en Coleridge. Hulle was aangetrokke tot eksotiese, afgeleë en obskure plekke, en het groter aanklank by die Middeleeue as by hulle eie era gevind. Romantiese poësie is ook ryk aan nostalgie.

Die wêreld van klassieke Griekeland was belangrik vir die Romantici. John Keats se poësie is gevul met verwysings na die Griekse kuns, letterkunde en kultuur. Sy "Ode on a Grecian Urn" is 'n voorbeeld hiervan.

Die meeste van die romantiese digters het bonatuurlike elemente in hulle poësie gebruik. Hulle het supernaturalisme nie slegs vir die ontlokking van afgryse en ontsag gebruik nie, maar veral vir die leser se genot. In hierdie opsig was Samuel Coleridge die toonaangewende romantiese digter. Sy gedig "Kubla Khan" is die produk van sy verbeelding en is vol bonatuurlike elemente.

Romantiese poësie is die poësie van sentimentaliteit, emosie en verbeelding.

Gedurende die laat 18de en vroeë 19de eeu was die Duitse Romantiek die dominante intellektuele beweging in die filosofie, die kunste, en die kultuur van Duitssprekende lande. In teenstelling met die erns van Engelese Romantiek, het die Duitse weergawe van Romantiek groot waarde aan geestigheid, humor en skoonheid geheg.

Sturm und Drang, letterlik "Storm en Drang", is 'n proto-Romantiese beweging in die Duitse letterkunde en musiek wat van die laat 1760's tot die vroeë 1780's voortgeduur het. Dit is gekenmerk deur die vrye uitdrukking aan individuele subjektiwiteit en uiterstes van emosie.

Die filosoof Johann Georg Hamann word as die ideoloog van "Sturm und Drang "beskou, met Jakob Michael Reinhold Lenz, H. L. Wagner en Friedrich Maximilian Klinger ook vooraanstaande figure. Johann Wolfgang von Goethe was ook 'n vername voorstander van die beweging, maar hy en Friedrich Schiller het later hulle verbintenis daarmee verbreek om Weimar Klassisisme te inisieer.

Jena Romantiek was die eerste fase van die Romantiek in Duitse letterkunde en is deur die werk van 'n groep digters verteenwoordig wat van ongeveer 1798 tot 1804 in Jena gekonsentreer was.

Heidelberg was die hart van die Romantiese epog in Duitsland. Daar was 'n bekende kring digters, die Heidelberg-romantici, soos Joseph von Eichendorff, Johann Joseph von Görres, Ludwig Achim von Arnim en Clemens Brentano. 'n Oorblyfsel van die Romantiek is die "Philosophenweg", 'n skilderagtige wandelpad op die nabygeleë Heiligenberg met 'n uitsig oor Heidelberg.

Duitse Romantiek het die Middeleeuse gees nagestreef, asook kuns- en verhaalelemente wat klaarblyklik uit die Middeleeue gekom het. Dit het volkskuns, die natuur en 'n kennisleer wat op die natuur gebaseer is, beklemtoon, insluitend menslike aktiwiteit wat in die gestalte van taal en gebruik deur die natuur gevorm word.

Die Franse letterkunde uit die eerste helfte van die eeu is deur die Romantiek oorheers en is met outeurs soos Victor Hugo, Alexandre Dumas, père, François-René de Chateaubriand, Alphonse de Lamartine, Gérard de Nerval, Charles Nodier, Alfred de Musset, Théophile Gautier en Alfred de Vigny geassosieer. Hulle invloed is in die teater, poësie en prosa gesien. Die invloed van die romantiese beweging sou in die tweede helfte van die eeu in diverse literêre ontwikkelings soos "realisme", "simbolisme" en die sogenaamde fin de siècle "dekadente" beweging sigbaar was.

Die Poolse Romantiek was 'n literêre, kunstige en intellektuele tydperk in die evolusie van die Poolse kuntuur wat rondom 1820 begin het en met die publikasie van Adam Mickiewicz se eerste gedigte in 1822 saamgeval het. Die beweging het in 1864 met die onderdrukking van die Pools-Litause Opstand van Januarie 1863 teen die Russiese Ryk tot 'n einde gekom. Laasgenoemde gebeurtenis het 'n nuwe era in die Poolse kultuur, naamlik Positivisme, ingelui.

Die 19de eeu is tradisioneel as die "Goue Era" van Russiese letterkunde beskou. Die Romantiek het tot 'n opbloei van veral digterlike talent gelei: die name van Vasily Zhukovsky en later dié van sy protégé Alexander Pushkin kom na vore. Die kristallisering van die literêre Russiese taal sowel as die bekendstelling van 'n nuwe vlak van kunstigheid is aan Pushkin toegeskryf. Sy bekendste werk is 'n versverhaal, "Eugene Onegin". 'n Hele nuwe geslag digters insluitend Mikhail Lermontov, Yevgeny Baratynsky, Konstantin Batyushkov, Nikolay Nekrasov, Aleksey Konstantinovich Tolstoy, Fyodor Tyutchev en Afanasy Fet het in Pushkin se voetspore gevolg.

Pushkin word deur baie kringe as die sentrale verteenwoordiger van die Romantiek in Russiese letterkunde beskou; kritici het egter tradisioneel redeneer dat sy werke 'n pad van Neoklassisisme deur die Romantiek na Realisme verteenwoordig.

Die Skotse digter Robert Burns het 'n "volksdigter" in Rusland geword. Gedurende die Imperiale tyd was die Russiese aristokrate só uit voeling met die gewone landsburgers dat Burns, wie se werke in Russies vertaal is, 'n simbool vir die gewone burgers geword het. In Sowjet-Rusland is Burns as die argetipiese volksdigter voorgehou – deels omdat die Sowjetregime hulle eie digters uitgemoor en stilgemaak het. Burns se poësie word saam met dié van hulle eie nasionale digters in Russiese skole behandel.

Lord Byron het ook 'n groot invloed op amper al die Russiese digters van die Goue Era uitgeoefen, insluitend Pushkin, Vyazemsky, Zhukovsky, Batyushkov, Baratynsky, Delvig en veral Lermontov.

Transendentalisme was 'n filosofiese beweging wat in die laat 1820's en 1830's in die ooste van die Verenigde State ontwikkel het. Dit was in die Engelse en Duitse Romantiek gewortel en is ook deur Indiese gelowe, veral die Upanishads, beïnvloed.

Die beweging was 'n reaksie op of protes teen die algemene staat van intellektualisme en spiritualiteit. Die leerstellings van die Unitariese kerk was van besondere belang.

Die digter Walt Whitman (1819–1892), wie se groot werk "Leaves of Grass" vir die eerste keer in 1855 gepubliseer is, is deur Ralph Waldo Emerson en transendentalisme, self 'n tak van die Romantiek, beïnvloed. Whitman se poësie besing die natuur en die rol wat die individu daarin speel. Nes Emerson, het Whitman egter nie die rol van die verstand of die gees misken nie.

Edgar Allan Poe (1809–1849) is veral bekend vir sy poësie en kortverhale, en word algemeen as 'n sentrale figuur van die Romantiek in die Verenigde State en die Amerikaanse letterkunde oor die algemeen beskou. Poe het egter 'n sterk afkeer van transendentalisme gehad.

Nog 'n Amerikaanse Romantiese digter, Henry Wadsworth Longfellow (1807–1882), was die gewildste digter van sy tyd. Na bewering is daar op een dag 10 000 weergawes van "The Courtship of Miles Standish" in Londen verkoop. Na sy dood het Longfellow se gewildheid egter vinnig afgeneem. Die literêre kenner Kermit Vanderbilt het opgemerk: "Daar is al hoe minder kenners wat bereid is om die spot te trotseer deur die kuns van Longfello se populêre gerymel te probeer regverdig."

In die Sweedse letterkunde het die Romantiese tydperk van 1809 tot 1830 geduur. Gedurende hierdie relatief kort periode was daar soveel groot Sweedse digters dat dit die Goue Era genoem is.

Duitsland en Engeland het 'n groot invloed op die Romantiese Spaanse poësie gehad. Gedurende die laat 18de tot die laat 19de eeu het die Romantiek in die vorm van filosofie en kuns deur Westerse samelewings versprei. Die idee van die kreatiewe verbeelding is bo dié van rede beklemtoon, en klein natuurelemente soos insekte en spoelklippies, is as goddelik beskou. In plaas daarvan om van allegorie gebruik te maak, was hierdie digters geneig om mites en simbole te gebruik. Vername Romantiese digters sluit in Gustavo Adolfo Bécquer, Manuel José Quintana, José Zorrilla, Rosalía de Castro (in Galicies en Spaans) en José de Espronceda.




</doc>
<doc id="113636" url="https://af.wikipedia.org/wiki?curid=113636" title="Steve Irwin">
Steve Irwin

Stephen Robert "Steve" Irwin (22 Februarie 1962 – 4 September 2006), met die bynaam "The Crocodile Hunter", was 'n Australiese wildkenner, TV-persoonlikheid en omgewingsbewaarder. Irwin het wêreldwye roem verwerf met die TV-reeks "The Crocodile Hunter" - 'n dokumentêre reeks wat internasionaal uitgesaai is en waarin hy as mede-gasheer saam met sy vrou Terri opgetree het. Die egpaar het ook "Australia Zoo" besit en bedryf, wat gestig is deur Irwin se ouers in Beerwah, sowat 80 kilometer (50 myl) noord van Queensland se hoofstad Brisbane.

Irwin is die seun van Lyn en Bob Irwin van Essendon, 'n voorstad van Melbourne, Victoria. Hy is van Ierse afkoms aan vaderskant. Hy het saam met sy ouers na Queensland verhuis in 1970 waar hy "Landsborough State School" en "Caloundra State High School" bygewoon het. Irwin het sy pa beskryf as 'n wildkenner met 'n belangstelling in herpetologie, terwyl sy ma, Lyn, 'n wild-rehabiliteerder was. Na hul verhuising na Queensland het Bob en Lyn Irwin begin met die klein Queensland Reptiel- en Faunapark waar Steve grootgeword het tussen krokodille en ander reptiele.

Op sy sesde verjaarsdag het hy 'n 12-voet (4 m) luislang gekry. Hy het begin met die hantering van krokodille op die ouderdom van nege nadat sy pa hom sedert 'n vroeë ouderdom opgevoed het met betrekking tot reptiele. Op negejarige ouderdom het hy onder toesig van sy pa met sy eerste krokodil gestoei. Hy het as 'n vrywilliger gewerk vir "Queensland East Coast Crocodile Management program" en meer as 100 krokodille gevang; waarvan sommige hervestig is of na die familie se park geneem is. Irwin het die bestuur van die park oorgeneem in 1991 en die naam verander na "Australia Zoo" in 1992.

Irwin het Terri Raines in 1991 ontmoet. Sy was 'n Amerikaanse natuurkenner van Eugene, Oregon, wat op besoek was aan rehabilitasiefasiliteite vir wilde diere in Australië en ook die dieretuin besoek het. Volgens die egpaar was dit liefde met die eerste oogopslag. "Hulle vier maande later verloof geraak en is in Eugene getroud op 4 Junie 1992. Saam het hulle het twee kinders: 'n dogter, Bindi Sue Irwin (gebore 24 Julie 1998), en 'n seun, Robert Clarence "Bob" Irwin (genoem na Irwin se pa) gebore op 1 Desember 2003. Irwin was so entoesiasties oor sy familie as wat hy oor sy werk was. Hy het eenkeer sy dogter, Bindi, beskryf as die rede waarom hy op die aarde is.

Steve en Terri het hul wittebrood spandeer deur saam krokodille te vang. Beeldmateriaal van hul wittebrood, wat geneem is deur John Stainton, het die eerste episode van "The Crocodile Hunter" geword. Die program het sukses behaal in die Verenigde State, die Verenigde Koninkryk, en in meer as 130 ander lande en het 500 miljoen mense bereik. Irwin se uitbundige en entoesiastiese aanbiedingstyl, Australiese aksent, kenmerkende kakiekortbroek en slagspreuk "Crikey!" het wêreldwyd bekend geword. Sir David Attenborough het Irwin geprys omdat hy talle mense bekendgestel het aan die natuurlike wêreld.

Die Amerikaanse satelliet- en kabel-TV-kanaal Animal Planet het die "Crocodile Hunter"-reeks afgesluit met 'n slot getiteld "Steve's last adventure". Die laaste "Crocodile Hunter" dokumentêr was meer as drie ure lank met beeldmateriaal van Irwin se avonture in plekke soos die Himalajas, die Yangtzerivier, Borneo en die Nasionale Krugerwildtuin. Irwin het ook verskyn in ander Animal Planet dokumentêre programme, insluitend "Croc Files", "The Crocodile Hunter Diaries" en "New Breed Vets".

Irwin het entoesiasties met die "Australian Quarantine and Inspection Service" saamgewerk om Australië se streng kwarantyn/doeane-vereistes te bevorder. Sy inkomste uit hierdie advertensieveldtogte was gebruik vir sy wildlewefonds.

Irwin was 'n ywerige voorstaander van Australiese toerisme in die algemeen en Queensland se toerisme in die besonder. In 2002 is die Australiese Dieretuin aangewys as Queensland se top toeriste-aantreklikheid.

In 1997, terwyl hy vis gevang het teen die kus van Queensland saam met sy pa, het Irwin 'n nuwe skilpadspesie ontdek. Hy het die nuut ontdekte spesie Irwin se skilpad ("Elseya irwini") genoem na sy familie. 'n Ander nuut ontdekte Australiese dier – 'n slakspesie wat op land leef, "Crikey steveirwini", is in 2009 na Irwin genoem.

In 2001 ontvang Irwin die Eeufees-medalje van die Australiese regering vir sy "diens aan globale bewaring en Australiese toerisme". In 2004 ontvang hy erkenning as Toerisme Uitvoerartikel van die Jaar. Hy was ook in 2004 genomineer vir die Australier van die Jaar. Kort voor sy dood sou Irwin benoem word as ereprofessor aan die Universiteit van Queensland se "School of Integrative Biology". Op 14 November 2007 is die professoraat postuum aan Irwin toegeken.

Irwin was 'n passievolle natuurbewaarder en het omgewingsake bevorder deur sy opgewondenheid oor die natuurlike wêreld met mense te deel eerder as om vir mense te preek. Hy was betrokke by die bewaring van bedreigde diere en besorg dat die ontbossing van grond lei tot die verlies van habitat. Hy het bewaring beskou as die belangrikste deel van sy werk: "ek beskou myself as'n wild-vegter. My doel is om die wêreld se bedreigde spesies te red." Irwin het groot dele grond aangekoop in Australië, Vanuatu, Fidji en die Verenigde State, wat hy beskryf het as "soos nasionale parke". Hy beklemtoon die belangrikheid daarvan dat mense besef hulle kan elkeen 'n verskil maak.

Irwin was die stigter van die "Steve Irwin Conservation Foundation." Hy het ook gehelp met die stigting van "International Crocodile Rescue", die "Lyn Irwin Memorial Fund" en die "Iron Bark Station Wildlife Rehabilitaiton Facility".

Na Irwin se afsterwe het die omgewing aksiegroep "Sea Shepherd Conservation Society" die MV Robert Hunter herdoop na MY "Steve Irwin". Kort voor sy dood het Irwin dit oorweeg om aan te sluit by Sea Sherherd se 2007–2008 reis na Antarktika om die Japannese walvisjag te ontwrig. Die naamsverandering van die vaartuig het Terri Irwin se steun geniet en sy het gesê: "As Steve nog gelewe het, sou hy saam met die aksiegroep aan boord wees".

Op 4 September 2006 was Irwin besig met buiteopnames en die produksie van die dokumentêre reeks "Ocean's Deadliest" naby Batt Reef, naby Port Douglas, Queensland. Tydens 'n onderbreking in die verfilming, wat veroorsaak is deur gure weer, het Irwin besluit om in die vlak water te gaan snorkel terwyl hy verfilm word in 'n poging om materiaal te bekom vir sy dogter se TV-program ("Bindi the Jungle Girl").

Terwyl hy in borsdiep water geswem het, het Irwin 'n pylstertvis genader op 'n afstand van ongeveer twee meter (6,5 voet). Hy het die vis van agter benader om dit te verfilm terwyl dit weggeswem het.

Die voorval se enigste ooggetuie beskryf die voorval so: "Ewe skielik het die pylstertvis hom op sy voorpunt gestut en wild begin steek met sy stert. Honderde steke in 'n paar sekondes". Irwin het aanvanklik geglo het hy het net 'n gat in sy longe opgedoen; maar die vis se pylpunt het sy hart deurboor, wat veroorsaak het dat hy doodgebloei het. Die pylstertvis se gedrag blyk 'n verdedigingsreaksie te wees omdat dit ingeperk was. Bemanningslede aan boord van Irwin se boot het noodhulp toegepas en met hom na die kus gejaag. Mediese personeel het hom op die toneel dood verklaar.

Irwin se dood blyk die enigste noodlottige aanval deur 'n pylstertvis te wees wat nog ooit op video vasgevang is.

Nadat die beeldmateriaal van die voorval deur die Queenslandse polisie ondersoek is, is alle kopieë van die materiaal vernietig op aandrang van Irwin se familie. Produksie van "Ocean's Deadliest" is voltooi en uitgesaai in die VSA op die Discovery-kanaal op 21 Januarie 2007. Die dokumentêr is voltooi met beeldmateriaal van die weke na die ongeluk, maar sonder enige vermelding van Irwin se onvoorsiene dood.

Familie en vriende van Irwin het 'n private begrafnisdiens gehou in Caloundra op 9 September 2006. Irwin is later dieselfde dag tydens 'n privaatseremonie by die Australiese Dieretuin begrawe; die graf is nie toeganklik vir die dieretuin se besoekers nie. Eerste Minister Howard en Queensland Premier Beattie het aangebied om vir hom 'n staatsbegrafnis te hou, maar Irwin se familie het besluit dit sou nie gepas wees, en – in die woorde van sy vader – hy sou verkies het om onthou te word as 'n "gewone ou".



</doc>
<doc id="113645" url="https://af.wikipedia.org/wiki?curid=113645" title="Bamboesberg">
Bamboesberg

Die Bamboesberg is 'n bergreeks geleë in die noordwestelike hoek van die Oos-Kaap, Suid-Afrika, suidoos van Steynsburg. Die reeks is vernoem na die bamboesplant ("Thamnocalamus tessellatus") wat welig in sy klowe groei. 

Die Bamboesberg is 'n uitloper van die Stormberge, en 'n deel van die reeks kan parallel en oos van die pad tussen Hofmeyr en Tarkastad gesien word. Sommige van sy pieke is meer as 1800 m (6000 voet) hoog - Aasvoëlberg, 35 km wes van Sterkstroom, styg tot 2208 m (7245 voet). Die Stormbergspruit is 'n sytak van die Oranjerivier. Die rotse is saamgestel uit sediment van die Stormbergreeks in die Karoostelsel.



</doc>
<doc id="113647" url="https://af.wikipedia.org/wiki?curid=113647" title="17473 Freddiemercury">
17473 Freddiemercury

17473 Freddiemercury (tydelike naam ) is ’n helder asteroïde van sowat 3,4 km breed in die binneste deel van die Asteroïdegordel. Dit is op 21 Maart 1991 by die ESO se La Silla-sterrewag in Noord-Chili ontdek deur die Belgiese sterrekundige Henri Debehogne. 

Die asteroïde wentel elke 3 jaar en 8 maande (1 349 dae) om die Son op ’n afstand van sowat 2-2,8 AE. Sy wentelbaan het ’n eksentrisiteit van 0,16 en ’n inklinasie van 1° met betrekking tot die sonnebaan. 

Die IAU en die Kleinplaneetsentrum het dit op 5 September 2016 die nuwe naam "Freddiemercury" gegee ter ere van die sanger Freddie Mercury (1946–1991) omdat dit in die jaar van die sanger se dood ontdek is en sy voorlopige naam die sanger se voorletters bevat het. Die nuwe naam is deur Brian May by Montreux-casino in Switserland aangekondig op die viering van wat die sanger se 70ste verjaardag sou gewees het.



</doc>
<doc id="113652" url="https://af.wikipedia.org/wiki?curid=113652" title="Helm Jooste">
Helm Jooste

Helm Jooste (23 Oktober 1909, Bethal – 28 Oktober 1997) was ’n Afrikaanse skrywer wie se werk meestal oor lewe in die ou Suidwes-Afrika gehandel het. Jooste, wat self ’n bekende in Suidwes-Afrika was, het sy eerste boek eers na sy aftrede op die ouderdom van 80 gepubliseer.

Frans Helm Jooste is op 23 Oktober 1909 op Bethal in die Oos-Transvaal gebore, as seun van Johannes Christoffel Jooste en Elsa Swart. Sy vader neem as Kaapse rebel deel aan die Tweede Vryheidsoorlog, terwyl sy moeder na die oorlog die enigste oorlewende van haar gesin is. Saam met familielede keer sy uit die konsentrasiekampe terug na die afgebrande familieplaas Bosmanskraal, in die Bethal-distrik. Vier jaar later word sy vader by die buurplaas as onderwyser van die Klipkraal plaasskool aangestel. Sy ouers is toe in 1907 met mekaar getroud. Helm se eerste twee skooljare is in die Klipkraal plaasskool, waarna hy die dorpskool op Bethal besoek. Hier matrikuleer hy in 1927 aan die Hoërskool Hoogenhout. Hy studeer verder aan die Heidelbergse Onderwyskollege, waar hy in 1930 sy Onderwysdiploma in die eerste graad verwerf. Onderwysposte in die Transvaal is in hierdie depressiejare moeilik bekombaar en hy word dan onderwyser in Westfalen in Suidwes-Afrika, ’n plaasskool sowat tagtig myl noordoos van Mariental. Eindelik gee hy onderwys aan twaalf skole in die sowat vyftig jaar wat hy in Suidwes-Afrika bly, en hy is hoof van verskeie van hulle. Hy vestig hom later op Otjiwarongo, waar hy besturende direkteur is van die firma Jooste Scott, en burgemeester word van die dorp terwyl hy hom wy aan sy groot liefde vir beesboerdery. In 1935 trou hy met Johanna Maria Pyper en op 2 Januarie 1969 trou hy met die weduwee Catharina Christina Burger, gebore Van der Westhuizen. Na sy aftrede in 1980 neem sy seun sy boerderybelange oor en vestig hy hom in die Strand. In 1990 verloor hy die gebruik van sy regteroog in ’n fratsongeluk toe hy teen die spieëltafel in ’n hotel in Okiep val.

Na aftrede begin hy om sy komiese outobiografiese sketse te skryf. In sy prosa spits hy hom toe op humoristiese vertellings van die kinderjare, ambisie en mislukkings en daaglikse doen en late, insluitende jag- en hengelstories, in die ou Suidwes-Afrika. Die verhale munt uit deur hulle onopgesmuktheid, waardeur die gebeure en mense in eenvoudige Afrikaans aan die leser voorgestel word. Dit het eerder die aard van vertellings as verhale, wat op eerlike en intieme wyse tot die leser spreek, met ’n onfeilbare aanvoeling vir die komieklike in die gewone gang van daaglikse sake. Hierdie eiesoortige verhale word gebundel in “Daar doer in Duitswes”, “Dinge daar doer” en “Verdriet se moses”. 




</doc>
<doc id="113655" url="https://af.wikipedia.org/wiki?curid=113655" title="Rosa Keet">
Rosa Keet

Rosa Keet (*1945-) is ’n Suid-Afrikaanse digter, skrywer, liedjieskrywer, dramaturg en draaiboekskrywer. Haar digbundels sluit in: "Hystera" (1974), "Die boom van kennis" (1976), "Hier kan ons asemhaal" (1979) en Spookstories (1988). Keet was gedurende haar loopbaan as skrywer by verskeie publikasie betrokke, onder meer "The Friend, Donga" en "Rapport". Keet spits haar ook vir ’n groot gedeelte van haar loopbaan toe op die skryf van lirieke en die rol van musiek in teater. Keet is ook sedert 1986 betrokke by die skryf en vervaardiging van Afrikaanse televisiedramas en rolprente.

Rosa Keet is op 10 Februarie 1945 op Senekal gebore. Haar ouers is die digter en dokter Albertus Daniël Keet en Catharina (Rina) van der Merwe, suster van die historikus P.J. van der Merwe. Sy is een van drie dogters van die egpaar en Ellen Botha, ook ’n bekende digter, is een van haar susters. Sy matrikuleer aan die Hoërskool Paul Erasmus op Senekal en studeer dan vir twee jaar aan ’n onvoltooide B.A.-graad aan die Universiteit van Kaapstad. Hierna werk sy as joernaliste in Bloemfontein en word vroueredaktrise van "The Friend". Hier ontmoet sy die skilder Tim Robson, met wie sy op 15 Augustus 1966 trou. Hulle woon ’n jaar lank in Spanje, waar hulle boheems leef en skilder en skryf. Tim werk daarna by die nuusafdeling van die Suid-Afrikaanse Uitsaaikorporasie (SAUK) en hulle vestig hulle in Johannesburg. Die egpaar het ’n dogter, Marissa, wat in 1967 gebore is.

In Johannesburg werk Rosa vir ’n ruk in die sub-kantoor van "Die Vaderland". Aanvanklik is sy ook aktief betrokke by die stigting van die Afrikaanse Skrywersgilde, waar sy sekretariële werk doen vir die noordelike streek. In 1976 is sy medestigter en dien op die redaksie van die tydskrif "Donga". Later lê sy haar toenemend toe op die luisterliedjie en die toneel. Sy organiseer die heel eerste "Musiek en Liriek"-konserte vir die Markteater in Johannesburg, waarop kunstenaars soos Anton Goosen, Clarabelle van Niekerk, Jannie du Toit, Laurika Rauch en Louis van Rensburg optree. As vryskut lewer sy rubrieke oor die teater en resensies oor films en teateropvoerings vir "Rapport" en is vryskutvertaler, liriekskrywer en samesteller van verskeidenheidsprogramme vir die SAUK. Wanneer sy in 1986 skei, begin sy voltyds by die SAUK te werk as draaiboekskrywer en keurder van TV1-Drama in Afrikaans en later opdragredakteur vir Engels en Afrikaans Drama by SABC2. Sy is onder andere betrokke by die opdragte en ontwikkeling van draaiboeke vir "Vierspel" en "Meeulanders" en later ook by die organisering van werkwinkels vir nuwe skrywers, waaruit "Langstraat" voortkom, ’n televisiereeks van dertien episodes. Later is sy ook verantwoordelik vir die maak van rolprente, insluitende "Max, the king of tears", ’n komedie met Tsotsi-Afrikaans, en "Forgiven", ’n drama wat die probleem van versoening van polisielede en hulle slagoffers uit die apartheidsjare na demokrasie uitbeeld. Laasgenoemde was ’n koproduksie met ’n groot rolprentverspreider, die National Film and Video Foundation, en die Rotterdamse Filmfees. In 1988 verlaat sy Johannesburg om haar in Port Alfred in die Oos-Kaap te vestig.

Haar eerste gedig word op sewejarige ouderdom in die skooljaarboek gepubliseer en later publiseer sy ook in letterkundige tydskrifte, insluitende "Standpunte" en "Donga". In haar debuutbundel "Hystera" (afgelei van die Grieks vir baarmoeder), spits sy haar toe op gedigte oor moederskap. Die bundel word in drie onderafdelings verdeel, naamlik "Hystera", "Hysterikos" (die byvoeglike naamwoord) en "Hysterektomia". Alle aspekte van moederskap kom onder die loep, insluitende swangerskap, geboorte, grootmaak en opvoeding van die kind en die kind-moeder verhouding. In "Hystera 3" hunker die kind terug na die beskutting van die moeder se baarmoeder, terwyl "Die twaalfde was ’n ametis" die geboorte van Christus na die Vrystaat transponeer. In hierdie bundel is daar nog te veel gedigte wat nie verder gaan as die blote opnoem van fisiologiese besonderhede nie.

"Boom van kennis" verken die komplekse verhouding tussen man en vrou en lewe en dood, met ruim gebruik van die mitologie. Die ontwikkeling van die bundel hou regstreeks verband met ’n seisoene-siklus wat telkens voorafgegaan word deur vrugbaarheidsrites uit verskillende mitologieë, waar die man die rituele taak uitvoer in opdrag van die vrou, die seisoensmoeder. Die geboorte is ’n bevrydende ervaring en belangrike skeppingsdaad, gevolg deur die ontwikkeling, die erotiese en geslagsdrang, die sug na onsterflikheid en herlewing na die dood in verskeie vorms. Die bundel behoort as enkele gedig gelees te word wat open met ’n lofsang, gevolg deur ’n lang middelstuk (met beurtsange tussen man en vrou) en afsluit met ’n treursang.

In "Hier kan ons asemhaal" word die motiewe van lewe en dood, vrugbaarheid en onvrugbaarheid en vernietiging in verband gebring met die mens se hunkering na ’n metafisiese wese buite en bo sigself. Sy skep groteske beelde waardeur dood en lewensvernietiging uitgebeeld word, maar wil ook alle valse maskers afhaal sodat die werklikheid ontbloot kan word. "Diereriem 6" ("wanneer die bruin stof") beskryf die tot niet gaan van die mens aan die hand van die basiese elemente (stof of aarde, riviere of water, vlamme of vuur) tot daar net stilte heers en sluit dan af met ’n Bybelse verwysing met die suggestie dat God dan uit die stilte spreek. Geestig is die begrafnisversoeke in "Anima Mundi 4" ("’n Private ding") en die betragting van die self terwyl sy slaap in "Gewete", met die effektiewe gebruik van “lyk” in die slotstrofe.

Die mitologie word sentraal gestel in "Spookstories", waar onderskeidelik die skeppingsproses, die stoel as voorwerp ("Stoelstories", waarin die digter haar kreatiwiteit tentoonstel met iets so gewoon as ’n stoel en vindingryk beskryf word hoe die spreker hierdie voorwerp ervaar); die mite van Herakles ("Die heldedade van Herklaas", in eietydse idioom en in Afrika-konteks); en die skryfproses ("Grondgedaantes") in vier afdelings aan die bod kom. Die titel van die bundel verwys dan na die mitologiese, wat soos ’n skim of spook die geskiedenis vergesel. 

Van haar gedigte word opgeneem in verskeie versamelbundels van die Afrikaanse poësie, insluitende "Groot verseboek", "Die Afrikaanse poësie in ’n duisend en enkele gedigte", "Woordpaljas", "Die mooiste Afrikaanse liefdesgedigte", "Kraaines" en "Goudaar".

Sy skryf ook lirieke, waarvan die lied "Moenie dat die kinders hoor nie", deur Laurika Rauch in Jan Scholtz se film "April 1980" gesing word. Sy skryf ook lirieke vir Clarabelle van Niekerk. Haar kabaret, "Homo erectus", word in 1992 deur studente van Rhodes Universiteit by die Grahamstad Kunstefees opgevoer. Hierdie kabaret steek die draak met die mens as dier en protesteer teen geweld en dinge wat die mens versleg. Dit handel ook oor liefde en die Afrikaner se plekkie onder die son, sonder om polities betrokke te raak. Rosa is samesteller en gedeeltelik skrywer van "Kort voor lank" wat deur Stephan Bouwer by dieselfde fees opgevoer word.





</doc>
<doc id="113656" url="https://af.wikipedia.org/wiki?curid=113656" title="Orphisme (kuns)">
Orphisme (kuns)

Orphisme of Orphiese Kubisme, 'n term wat in 1912 deur die Franse digter Guillaume Apollinaire geskep is, was 'n tak van Kubisme wat op suiwer abstraksie en helder kleure gefokus het. Die betekenis van Orphisme was onduidelik toe dit aanvanklik verskyn het en is vandag in 'n sekere mate steeds vaag.

Die Orphiste was in Kubisme gewortel, maar sou later na 'n suiwer liriese abstraksie beweeg, gemotiveer deur hulle siening dat skilder die samekoms van 'n sensasie van suiwer kleure was. Die kunstenaars, wat meer besorg oor die uitdrukking en betekenis van sensasie was, het met herkenbare inhoud begin, maar hulle is vinnig deur toenemend abstrakte strukture geabsorbeer. Hulle wou wegdoen met herkenbare inhoud ten einde betekenis deur middel van "vorm" en "kleur" te kommunikeer. Die beweging was ook daarop gerig om die ideale van Simultanisme uit te druk: die bestaan van 'n oneindigheid van samehangende bestaansvorms. 

Die ontleding van spektrale lig wat in die Neo-impressionistiese kleurteorie van Paul Signac en Charles Henry behandel is, het 'n belangrike rol in die formulering van Orphisme gespeel. Robert Delaunay, Albert Gleizes, en Gino Severini het Henry almal persoonlik geken. Charles Henry, 'n wiskundige, uitvinder, estetikus en intieme vriend van die Simbolistiese skrywers Félix Fénéon en Gustave Kahn, het Seurat, Signac en Pissarro gedurende die laaste Impressionistiese uitstalling in 1886 ontmoet. Henry het die "emosionele assosiatiewe teorie" finaal by die wêreld van kunstige sensasie ingelyf – iets wat 'n groot invloed op die Neo-impressioniste sou hê. Henry en Seurat het saamgestem dat die basiese elemente van kuns – die lyn, kleurpartikels, soos woorde – outonoom hanteer kon word aangesien elkeen 'n abstrakte waarde onafhanklik van die ander besit. Die onderliggende teorie van Neo-impressionisme sou in die komende jare 'n blywende effek op die werke van onder andere Robert Delaunay hê. Die Neo-impressioniste het inderdaad daarin geslaag om 'n objektiewe, wetenskaplike basis vir hulle skilderwerk te vestig wat kleur betref. Die Kubiste sou dit op die gebied van vorm en beweging doen, en die Orphiste ook met kleur.

Die Simboliste het die woord "orphique" met betrekking tot die Griekse mite van Orpheus gebruik wat hulle as die ideale kunstenaar beskou het. Apollinaire het in 1907 'n versameling kwatryne getiteld "Bestiaire ou cortège d’Orphée" (Parys, 1911) geskryf waarin Orpheus as 'n digter en kunstenaar uitgebeeld is. Hy is met mistisisme geassosieer, iets wat artistieke ondernemingsgees sou inspireer. "Die stem van lig" waarna Apollinaire in sy gedigte verwys het, was 'n metafoor vir "innerlike ervarings". Hierdie stem van lig is as 'n lyn geïdentifiseer wat deur middel van kleur 'n skildery kon word. Die Orphiese metafoor verteenwoordig dus die kunstenaar se vermoë om deur 'n innoverende kreatiewe proses nuwe strukture en kleurharmonieë te skep wat kombineer om 'n sensuele ervaring te vorm.

Die term Orphisme is in 1912 by die Salon de la Section d'Or deur die digter en kunskritikus Guillaume Apollinaire geskep. Gedurende sy lesing by die Section d'Or-uitstalling het Apollinaire drie van František Kupka se abstrakte werke as volmaakte voorbeelde van "suiwer skilderkuns "voorgehou en dit met die anti-figuratiewe aard van musiek vergelyk.

Apollinaire het Orphisme beskryf as die skildering
van nuwe totaliteite met elemente wat die kunstenaar nie uit die visuele realiteit put nie, maar op sy eie skep […] 'n Orphiese skilder se werke moet 'n "kommerlose estetiese "genot oordra, maar nie sonder 'n "betekenisvolle struktuur" en "sublieme sinvolheid" nie. Orfiese skilders het musikale analogieë in hulle titels getref, byvoorbeeld Kupka se "Amorpha: Fugue in Two Colors" (1912) en Francis Picabia se abstrakte komposisie "Dance at the Source" (1912) en Wassily Kandinsky se "Über das Geistige in der Kunst" (1912). Kandinsky se gedetailleerde teoretiese essays het die ooreenkomste tussen kleur en klank beskryf. Robert Delaunay, ook geïnteresseerd in verhoudings tussen kleur en musiek, het die suiwerheid en onafhanklike van kleur beklemtoon. Op uitnodiging van Kandinsky het hy suksesvol saam met die Blaue Reiter uitgestal. Apollinaire het Fernand Léger and Marcel Duchamp ook as Orphiste ingesluit.

Apollinaire het gedurende die winter van 1912 by die Delaunays gebly, 'n tydperk waarin hy goeie vriende met hulle geword het en baie idees verder ontwikkel het. Apollinaire het hulle werk in verskeie van sy tekste beskryf ten einde die konsep van Orphisme te bevorder. In Maart 1913 is Orphisme by die Salon des Indépendants aan die publiek bekend gestel. Apollinaire het die opheffing van Kubisme ten gunste van Orphisme bepleit: "As Kubisme dood is, lank lewe Kubisme. Die koninkryk van Orpheus is naby!"

By die Herbst Salon (Erster Deutscher Herbstsalon, Berlyn) van 1913 is baie werke van Robert en Sonia Delaunay, Jean Metzinger se "L'Oiseau bleu" (1913, Musée d'Art Moderne de la Ville de Paris), Albert Gleizes se "Les Joueurs de football" (1912–13, National Gallery of Art), skilderye deur Picabia en Léger, saam met verskeie Futuristiese skilderye uitgestal. Hierdie uitstalling was 'n keerpunt in Apollinaire se verhouding met Robert. Delaunay (wat merkbaar sou verkoel) na aanleiding van 'n argument met Umberto Boccioni oor die dubbelsinnigheid van die term "simultaneïteit." Dit sou die laaste keer wees dat Apollinaire die term Orphisme in sy kritiese ontleding van kuns gebruik. Voorts sou hy sy aandag aan Picabia en Alexander Archipenko, maar veral aan die Futuriste, wy.
Die egpaar Sonia Terk Delaunay en Robert Delaunay sou die vernaamste protagoniste van die Orphiese beweging word. Robert Delaunay het ook onder andere Abstrakte kuns bestudeer. Aanvanklik het hulle op Fauvistiese kleure gefokus en het hulle werke verskeie grade van abstraksie getoon – veral duidelik in Sonia se "Finnish Girl" (1907) en Robert se "Paysage au disque" (1906). Eersgenoemde skildery het swaar op helder kleure en egalige oorgange tussen vorms gesteun terwyl laasgenoemde deur kleur en mosaïekagtige kwashale gekenmerk is wat onder die invloed van Jean Metzinger, op daardie tydstip ook 'n Neo-impressionis (met swaar Divisionistiese en Fauvistiese komponente), geskilder is.

Hulle werke was toenemend identifiseerbaar aan die "gelyktydige" kontrastering van kleure en die geneigdheid na nievoorstelling. In Robert se "Eiffeltoring"-reeksword die onderwerp uitgebeeld asof dit gelyktydig uit verskillende hoeke gesien word. Hierdie konsep van "mobiele perspektief" is deur sy goeie vriend Metzinger ontwikkel. Weldra sou hy van die gedempte kleure van die Kubiste afsien en van helder naasmekaarliggende kleure gebruik maak ('n konsep wat van die Neo-impressionistiese kleurteorie afgelei is). Hy het die toring dikwels met rooie en pienke en deurgaans met koeler kleure uitgebeeld. Hoe meer torings Robert geverf het, hoe meer abstrak, gefragmenteerd en kleurvol het dit geword.

In 1913 het die Delaunays hulle werke in die Salon des Indépendants en die Herbst Salon uitgestal. Laasgenoemde was die eerste Orphiese salon waar daar ook werke deur Picabia, Metzinger, Gleizes, Léger en Futuristiese skilders vertoon is. Anders as ander kunstenaars wat met Orphisme geassosieer is, sou die Delaunays regdeur hulle lewe na hierdie styl toe bly terugkeer.

Een van die persone wat die grootste invloed op Robert gehad het, was die chemikus Eugène Chevreul. Bekend vir sy ontdekking van margarine, het Chevreul kleurchemie sowel as die estetika van die gelyktydige kontras van kleure ondersoek. Sy kleurteorieë het drie hoofidees bevat: "Wanneer komplementêre kleure teenaan mekaar geplaas word, lyk albei helder as wanneer hulle in isolasie gesien word" en "as daar 'n waarneembare verskil in die donker-ligwaarde tussen die twee kleure is, sal die donkerder kleur nóg donkerder vertoon" en dat "al die kleure wat tegelykertyd in die gesigsveld is, mekaar wedersyds op verskillende maniere sal verander". Chevreul het baie kunstenaars beïnvloed aangesien hy wetenskaplik verstaan het wat baie kunstenaars instinktief uitgedruk het.

Selfs nadat Apollinaire en die Delaunays se paaie geskei het en Orphisme sy bekoring as 'n nuwe kunsvorm verloor het, het die Delaunays in hulle persoonlike styl bly skilder. Hulle het hulle werk dalk nie altyd Orphies genoem nie, maar die estetika en teorieë het dieselfde gebly. Robert het bly skilder terwyl Sonia ander media ondersoek het, insluitend mode-, interieur- en tekstielontwerp, alles binne die terrein van Orphisme.

Orphisme as beweging het 'n kort leeftyd gehad en het in wese voor die Eerste Wêreldoorlog tot 'n einde gekom. Ten spyte van die gebruik van die term was die werke wat as Orphies gekategoriseer is, só uiteenlopend dat dit bykans onmoontlik was om almal binne 'n enkele kategorie te plaas. Kunstenaars wat afwisselend deur Apollinaire as Orphiste geïdentifiseer is, soos Léger, Picabia, Duchamp en Picasso sou self nuwe kategorieë skep wat nouliks as Orphies geklassifiseer kon word. Wat die beperkings rondom kleur, lig en nieverteenwoordigende komposisies betref, kan die term Orphisme die ooglopendste op skilderye deur František Kupka, Robert Delaunay en Sonia Delaunay van toepassing gemaak word. Selfs Robert Delaunay het gevoel dat alhoewel sy tydelike klassifisering as Orphies suksesvol was, hierdie beskrywing later 'n wanvoorstelling van sy intensies was. Die Amerikaanse skilders Patrick Henry Bruce en Arthur Burdett Frost, twee van Delaunay se leerlinge, het rondom 1912 probeer om 'n soortgelyke kunsvorm te skep. Die Sinchromiste Morgan Russell en Stanton Macdonald-Wright het hulle eie manifeste geskryf in 'n poging om hulle van die Orphisme van Robert Delaunay te distansieer, maar hulle werke het soms onvermydelik Orphies voorgekom. Orphisme, in wese 'n stilistiese subkategorie van Abstrakte kuns wat deur Apollinaire geskep is, was 'n ontwykende term waarvan kunstenaars hulle aanhoudend probeer losmaak het.





</doc>
<doc id="113657" url="https://af.wikipedia.org/wiki?curid=113657" title="Larry (kat)">
Larry (kat)

Larry is die kat van Downingstraat 10 en hoofmuisvanger van die Kabinetskantoor. Larry is 'n bont bruin en wit kat, wat glo op 3 Januarie 2007 gebore is. Teen Julie 2016, toe Theresa May Eerste Minister geword het, het Larry reeds 'n reputasie as "geweldadig"  in sy interaksie met ander plaaslike muisvangers, opgebou. Een van die ander katte in die omgewing is die veel jonger Palmerston, die kat van die Kantoor van Buitelandse Sake.

Die Downingstraatwebwerf beskryf Larry se pligte as "die verwelkoming van gaste by die huis, inspeksie van veiligheidsbeskerming en die uittoets van antieke meubels vir slaapgehalte". Daar word ook grappenderwys genoem dat Larry "'n oplossing vir die muisbesetting van die huis oorweeg" en dat hy aan Downingstraat gesê het dat so 'n oplossing nog in die "taktiese beplanningsfase" is.

Larry is 'n rondloperkat wat by die Battersea Honde- en Kattehuis 'n skuiling gevind het. Die personeel van Downingstraat het hom daar gaan uitkies. Hy het die vorige Downingstraatkat, Sybil, wat in 2009 dood is, vervang. Die media het oor die moontlikheid van 'n nuwe kat vir Downingstraat begin spekuleer, nadat rotte by twee geleenthede agter televisienuusverslaggewers se direkte uitsendings waargeneem is. 'n Downingstraat "pro-katfaksie" het blykbaar die argument gewen. Die kat was ook bedoel as 'n troeteldier vir die kinders van David en Samantha Cameron. Nadat hy by Downingstraat ingetrek het, het Larry, terwyl daar van hom verwag was om vir 'n nuusitem te poseer, die ITV nuusverslaggewer Lucy Manning 'n veeghou gegee.

Hy word deur bronne in Downingstraat as 'n "goeie rottevanger" beskryf en dat hy "'n goeie jaag- en jaginstink" het. Kort nadat hy by Downingstraat aangekom het, is daar in 'n persberig beweer dat Larry 'n kat is wat weggeraak het, en dat sy oorspronklike eienaar met 'n veldtog begin het om hom terug te kry. Dit het egter later aan die lig gekom dat die berig 'n poets is, en dat geen sodanige eienaar of veldtog bestaan nie.  Volgens David Cameron is Larry 'n "bietjie senuweeagtig" in die geselskap van mans, en hy het bespiegel dat aangesien Larry 'n kat is wat gered is, dit die gevolg mag wees van negatiewe ervarings uit sy verlede. Cameron het egter genoem dat die Amerikaanse President Barack Obama oënskynlik 'n uitsondering is met betrekking tot hierdie vrees. Volgens Cameron het Larry "snaaks genoeg van Obama gehou. Obama het hom gestreel en hy het hom dit laat welgeval." In teenstelling met sy voorgangers sedert 1929, word Larry se versorging nie deur die belastingbetaler befonds nie, maar deur die personeel van Downingstraat 10. Fondsinsamelingspogings om vir sy kos te betaal het blykbaar 'n vasvrae-aand vir Downingstraatpersoneel, wat in die staatskantore gehou is, ingesluit. Larry se wedervaringe en waarnemings oor sy lewe by Nommer 10 het die onderwerp van 'n weeklikse spotprent in "The Sunday Express", geteken deur die spotprenttekenaar Ted Harrison, geword.

Teen die einde van Februarie 2011 is daar berig dat anonieme bronne negatiewe inligting oor Larry versprei het deur te beweer: "dat hy 'n duidelike gebrek aan 'n doodmaakinstink toon." 'n Senior Downingstraatwoordvoerder het egter gesê dat dit te vroeg is om 'n oordeel te fel, en dat Larry het nog nie na sy belangrikste werksarea geneem is nie, ingeval hy dalk wegloop. Op 22 April 2011 het Larry uiteindelik sy eerste muis gevang en doodgemaak.

Op 9 September 2011, is Larry raakgesien toe hy 'n veeg na 'n muis, met die naam "Mandy", gegee het, wat toe onder 'n bos ontsnap het. Op 14 November 2011 het dit aan die lig gekom dat Larry meer tyd aan slaap en die opsoek van die geselskap van 'n wyfiekat, Maisie, as werklike jag van muise, bestee. Dit het geblyk dat die Eerste Minister tydens 'n Kabinetsete maar self 'n vurk na 'n muis moes gooi. Toe hy gevra is of Larry moet bedank, het die Eerste Minister se woordvoerder gesê dat "Larry baie plesier vir baie mense gee".

Op 16 November 2011 het Larry verdere omstredenheid veroorsaak deur vir verskeie ure te slaap terwyl die hele Kabinet vir 'n vergadering by Downingstraat in-en-uitgesluip het. Larry se oënskynlike luiheid is daarna positief vergelyk met sy mededinger Freya se entoesiasme vir top geheime plekke, soos die opdragsentrum tydens 'n militêre oefening, wat tot, waarskynlik tong-in-die-kies, bewerings van "lafhartige buitelandse spioenasie" gelei het. Op 27 November 2011 is daar berig dat Larry uit die Eerste Minister se kwartiere in Downingstraat 10 verban is omdat sy hare die Eerste Minister se skoon pakke ruïneer.

Op 15 Februarie 2012 is 'n partytjie tot Larry se eer, om sy eerste jaar in die Hoofmuisvangerskantoor te vier, gehou. Hy het die harte van die Britse publiek gewen, en mediaspanne het dikwels buite die voordeur gekamp. Op hul beurt stuur die volk elke dag vir hom geskenke en lekkernye." Op dieselfde tyd as Larry se eerste herdenking, het die Battersea Honde- en Kattehuis aangekondig dat Larry se gewildheid daartoe bygedra het dat 15% meer mense katte aangeneem het.

Op 24 April 2012 was Larry weer in die nuus as gevolg van sy mannewales terwyl hy gewag het om by Downingstraat 10 ingelaat te word, en gedurende die somer het die koerante by meer as een geleentheid foto's van waar hy lê en slaap gepubliseer. Larry het hom heelhartig in die feesvierings van Elizabeth II se Diamantherdenkingsjaar gegooi, en het veral baie belang gestel in die vlaggies wat gebruik is om Downingstraat 10 te versier. Op 24 Junie is George Osborne herenig met sy lank verlore kat Freya, wat by Downingstraat 11 ingetrek het. Volgens berigte het Freya en Larry gou 'n hartlike verhouding opgebou.

Op 28 Augustus 2012 het Larry sy eerste muis in die openbaar doodgemaak; hy het die dooie muis op die grasperk voor nommer 10 neergegooi. Tydens die September 2012 kabinetskommeling is berig dat Larry sy posisie as Hoofmuisvanger van die Kabinetskantoor behou het. Die grasie was egter van korte duur omdat daar berig is dat Larry afgedank is en deur Freya vervang is. Ten spyte daarvan het Larry op 26 September by die ingang van Downingstraat 10 teen die herfsstorms skuiling gesoek.

Die konfrontasie met Freya oor die gesogte posisie as Hoofmuisvanger het in Oktober tot 'n uitbarsting gekom toe die twee katte in 'n gewelddadige stryd, wat deur die polisie opgebreek moes word, betrokke was. Daar is berig dat Freya die meer dominante kat en meer effektiewe Muisvanger is omdat haar lewe as 'n rondloperkat haar gehard gemaak het. Die Eerste Minister se woordvoerder het egter volgehou dat die twee katte wel daartoe in staat is om "saam te leef".

Op 15 Februarie 2013 is Larry se verjaarsdag gevier. Daar is ook aangekondig dat Larry die  Londense Dieretuin se Sumatraanse tierbewaringsveldtog ondersteun, met foto's van Larry saam met 'n speelgoed tier en 'n verjaarsdagkaartjie van die Londense Dieretuin. 'n Week later is 'n katbestande versperring opgerig om te verhoed dat Larry en buurkat Freya uit die Kantoor van Buitelandse Sake ontsnap; openbare druk het William Hague egter gedwing om die versperring te verwyder.

In Junie 2013 is berig dat Larry dit oorweeg om homself as burgemeesterskandidaat vir Londen beskikbaar te stel. In Julie 2013 het Larry in die strate rondgesluip, en omdat hy huiwerig was om saam met David Cameron by Downingstraat 10 in te gaan, moes hy binnegelok word.

In September 2013 het die spanning tussen Cameron en Larry na bewering opgebou. Daar is berig dat Cameron beswaar gemaak het teen kathare op sy pak, en dat die reuk van katkos met lugverfrisser verbloem moes word wanneer daar besoekers by Downingstraat gekom het. Daar is beweer dat die Camerons nie van Larry hou nie, en dat die kat bloot gebruik is om openbare betrekkings 'n hupstoot te gee. Cameron het op Twitter getweet dat hy en Larry "purr-fectly" goed oor die weg kom. Die beroepswedders Ladbrokes het Cameron as die gunsteling beskou om Downingstraat eerste te verlaat, met 'n wenkans van (1/2), terwyl Larry op 'n wenkans van 6/4 as die buitestaander beskou is. Teen Oktober 2013 is daar berig dat die regering se beeldpoetsers 'n veldtog teen Larry voer, en dat Larry in werklikheid binne twee weke vier muise gevang het, en dat een van die personeellede 'n muis uit Larry se kloue gered het.

Op 15 Februarie 2014 is Larry se verjaarsdag gevier. Daar is aangekondig dat buurman George Osborne, in 'n nuwe magsstryd in Downingstraat, 'n troetelhond, Lola, gekry het. Personeel het aangekondig dat Lola goed met Larry en Freya oor die weg kom, maar standpunt teen Larry ingeneem deur sê dat Freya "net 'n bietjie meer doeltreffend as Larry is wanneer dit by muisvang kom". In Maart 2014 moes die Eerste Minister 'n noodvergadering oor die Oekraïnekrisis bywoon; gevolglik het Larry sy plek volgestaan en as gasheer vir die KM Groep se redaksionele vakleerling Dan Wright in Downingstraat opgetree. Daar is ook berig dat Larry in gereelde gevegte met Freya betrokke was. Na Larry se vorige sukses as gasheer, is hy die taak opgelê om teenstanders van Lincolnshire se Distriksraad  se besluit om die biblioteekdiens op te hef, te verwelkom.

In Mei 2014 het Larry voortgegaan om verantwoordelikheid vir die onthaal van gaste te neem. Dit het geblyk dat Larry 'n gewilder gasheer as David Cameron was toe 'n groep van King's School van Mannamead besoek afgelê het. Later in Mei is daar berig dat Larry homself weer as die top kat van Downingstraat gevestig. Hy het Freya gedwing om tydelik te vlug en haar by die geledere van die haweloses aan te sluit. Freya is die volgende dag deur 'n personeellid van Osborne deur 'n chauffeur huistoe gebring, met die versoek aan die Kanselier om nie verder dienste aan haweloses te besnoei nie. Tydens die kabinetskommeling van Julie 2014 het Larry sy posisie as Hoofmuisvanger behou. Later daardie week is Larry afgeneem waar hy, tydens 'n hittegolf, in die son lê en onstpan. Die Downingstraat wrywing tussen Larry en Freya het in Augustus kookpunt bereik: nadat Freya deur 'n motor getref en beseer is, is gerapporteer dat Larry "nie gepla gelyk het nie". In November 2014 is Freya permanent uit Downingstraat verban, wat Larry met die uitsluitlike muisvangverantwoordelikheid gelaat het.  In Desember 2014 het Larry gasheer gespeel vir pasiënte van die Great Ormond Street Hospitaal. Om die einde van 2014 te gedenk, is 'n reeks foto's van Larry se loopbaan by Downingstraat gepubliseer. In Februarie 2015 Larry het sy modelleringsdebuut gemaak toe hy op 'n kunswerk, wat op die deur van Downingstraat 10 geïnstalleer is, verskyn het.

Larry se verjaarsdag is op 15 Februarie 2015 gevier. Die volgende dag was Larry terug by die werk om as gasheer vir 'n tafelronde van die Caremakers op te tree. Na die moord van 'n hond in Maart by Crufts, het David Cameron veiligheidsmaatreëls rondom Larry verdubbel. Later die maand het Samantha Cameron ten bate van Comic Relief (Komiese Verligting) haar gesig geverf om soos Larry s'n te lyk. Op die eerste dag van die Algemene Verkiesingsveldtog, het Larry Downingstraat teen 'n polisie snuffelhond, Bailey, verdedig. Met die Algemene Verkiesing aan die gang, het Larry addisionele pligte onderneem. Hy was byvoorbeeld by buitelandse betrekkinge, soos om vir President Obama se hond, Bo, 'n kouspeelding te stuur, betrokke. Daar is ook berig dat David Cameron se dogter, Florence, vir Larry in die huis rondjaag. Tydens die Algemene Verkiesingsveldtog, het die Arbeidersparty bevestig dat indien Ed Miliband die volgende Eerste Minister sou word, Larry sy posisie as Hoofmuisvanger sal behou.

Op die dag van die algemene verkiesing is daar aangekondig dat Larry se posisie in die Kabinet veilig is. In die afwesigheid van 'n Eerste Minister is Larry gedwing om Downingstraat van 'n afstand dop te hou. Hierna moes Larry geduldig wag vir die ander uitslae van die algemene verkiesing om aangekondig te word. Larry moes, vir die eerste Kabinetsvergadering van die nuwe Konserwatiewe regering, deur 'n polisieoffisier na Nommer 10 teruggesleep word. Op 28 Mei is Larry gekritiseer omdat hy misluk het om die Eerste Minister se woning teen 'n indringende reier te beskerm. Op 29 Mei is daar berig dat 'n lid van die publiek vir Larry 'n gehekelde kombers gegee het. In sy dankie-sê brief het Larry 'n foto van homself waar hy buite Downingstraat 10 op die kombers ontspan, aangeheg.

Op 4 Julie het 'n muis oor 'n sofa in die Kanselier van die Skatkis se kantoor gehardloop, wat een van die amptenare skreeuend uit die vertrek laat hardloop het. Die Kanselier van die Skatkis,  George Osborne en die Minister van die Kabinetskantoor, Matthew Hancock het uiteindelik die muis vasgekeer en hom in 'n bruin toebroodjie papiersak gevang. Die voorval het druk op Larry se posisie as Hoofmuisvanger geplaas, met gerugte dat die posisie van Hoofmuisvanger deur die Kanselier van die Skatkis oorgeneem gaan word. Slegs vier dae later het Larry as gewilde gasheer van die besoekers van Our Lady Queen of Heaven Catholic Primary School. teruggebons. In Augustus het Larry egter weer onder die soeklig gekom toe 'n personeellid Larry as "'n regte oorlas"  beskryf het. Larry het die Israeliese Eerste Minister Benjamin Netanyahu by die ingang van Nommer 10 geblokkeer, met die gevolg dat 'n polisieman hom uit die ingang moes wegskop. In November het Larry weer teruggebons deur Sylvia Barry na Downingstraat te nooi om haar te bedank dat sy 'n geskenkkombers aan hom gehekel het.

Op 1 Desember 2015 het Larry, met die hulp van Phillip Schofield, die "Teks Santa oproep", van stapel gestuur  Na die uitsonderlike Saterdag Kabinetsvergadering om die resultate van die EU se heronderhandelings te bespreek, is Larry opgemerk waar hy 'n middagstappie neem ten einde te besin oor sy amptelike posisie rakende die EU lidmaatskap. Laat in Desember het die voormalige Minister van Binnelandse Sake, David Blunkett, voorgestel dat Larry gevra moet word om sy verantwoordelikhede na die Westminsterpaleis, wat op daardie stadium van knaagdiere gewemel het, uit te brei.

Larry se verjaarsdag is op 15 Februarie 2016 gevier. 'n Maand later is Larry se belangrikheid vir die Verenigde Koninkryk gunstig vergelyk met 'n span dolfyne wat deur die Russiese Vloot afgerig word. In April het Larry se swak muisvangprestasie weer onder die soeklig gekom, en 'n nuwe kat buurman, Palmerston, het op 13 April 2016 by die Kantoor van Buitelandse Sake ingetrek. Skaars 'n week later het Palmerston sy eerste muis doodgemaak, wat verdere druk op Larry se posisie as Hoofmuisvanger geplaas het. Tydens President Obama se besoek aan die Verenigde Koninkryk in April, het Larry daarin geslaag om heelwat Amerikaanse mediadekking te kry.

"The Daily Telegraph" het gesuggereer dat Cameron nooit werklik van katte gehou het nie, maar dat die beeldpoetsers van mening was dat Larry die Eerste Minister vriendeliker sal laat oorkom. Tydens David Cameron se finale "Eerste Minister se Vrae" op 13 Julie 2016, het hy die parlement verseker dat, ten spyte daarvan dat die Eerste Minister verander, Larry se posisie as Hoofmuisvanger veilig is. Cameron het verduidelik dat Larry 'n staatsdiensamptenaar is en nie persoonlike eiendom nie. Cameron het ook 'n foto, waar Larry op sy skoot sit oorhandig, om as bewys te dien dat hy lief is vir Larry, en daarop gewys dat hy "hartseer" is dat hy Larry nie saam met hom kan neem nie.

Na die nuus dat Theresa May vir David Cameron vanaf Julie 2016 as Eerste Minister sal opvolg, het die personeel van die Kabinetskantoor bevestig dat Larry sal voortgaan om by Downingstraat 10 te woon en dat hy onder die nuwe Eerste Minister steeds die Hoofmuisvanger sal wees.

Tydens May se kabinetskommeling het Larry se posisie as Hoofmuisvanger onmiddellik onder die soeklig gekom omdat hy by verskeie geleenthede in gevegte met Palmerston, Muisvanger van die Kantoor van Buitelandse Sake, betrokke was. Larry se groot openbare aanhang het in Julie tot veiligheidspaniek gelei toe 'n pensionaris vir hom 'n ruiker blomme gestuur het op dieselfde dag as wat May veronderstel was om by Downingstraat 10 in te trek. Sekuriteitspersoneel het aanvanklik geweier om die geskenk in ontvangs te neem, maar het ingegee toe hulle hulself daarvan vergewis het dat die geskenk eg is.

'n Parlementslid, Ann Clwyd, het in Julie 2016 kommer oor Larry se welstand uitgespreek. Clwyd het gese dat Larry "in 'n baie slegte toestand is" en dat hy mank loop, met sy regter voorpoot in die lug. Ander waarnemers het opgemerk dat Larry se halsband weg is. Die Leier van die Parlement, David Lidington het Clwyd verseker dat Theresa May se bedoelings teenoor Larry goed is. Daar is aan die hand gedoen dat Larry die hink tydens 'n geveg met Palmerston, wat in die skermutseling hare verloor het, opgedoen het. 'n Woordvoerder van Downingstraat kon egter nie bevestig hoe Larry die besering opgedoen het nie. Die Leier van die Parlement het verklaar dat hy hoop dat Palmerston en Larry 'n "modus vivendi" sal kan bewerkstellig. Larry het later veeartsenykundige behandeling vir die besering ontvang. Die Downingstraatpersoneel het daarvoor betaal, en die verwagting is gestel dat hy ten volle sal herstel. Na 'n paar dae se bedrus, het Larry sy plig om Downingstraat te patrolleer hervat. Daar was egter kommer dat Larry vir Cameron mis en stress ervaar as gevolg van die May-gesin se intrek by Downingstraat. Ten spyte van hierdie struikelblokke, is daar voorspel dat Larry langer as May by Downingstraat sal bly. Palmerston het op 26 Julie onwettig by Nommer 10 ingegaan, en moes met geweld deur die veiligheidspersoneel verwyder word.

Op 29 Julie 2016 het druk op Larry aansienlik toegeneem toe 'n nuwe Hoofmuisvanger, Gladstone (voorheen bekend as "Timmy"), by die Tesourie aangestel is om met die muisprobleem in Downingstraat te help. Die werksverhouding tussen Larry en Gladstone het onmiddellik versuur met Gladstone wat na berig word die stelling "die mense moes my in hierdie hok hou vir ingeval ek in die straat afhardloop en 'n ander Muisvanger, genaamd Larry, aanrand", gemaak het.

Volgens die politieke fotograaf, mnr. Beck, het Larry op 1 Augustus 2016 sy "mees brutale geveg nog", met Palmerston op die trappe van Nommer 10 gehad. Tydens die geveg het Larry sy halsband verloor, terwyl Palmerston se oor sleg geskeur is en hy verskeie diep krapmerke opgedoen het. Waarnemers het opgemerk dat Larry tydens die geveg op sy rug gegooi is, en tot die gevolgtrekking gekom dat Palmerston die skermutseling gewen het. Die geveg moes deur die gewapende polisie gestop word. Op dieselfde dag is daar berig dat mense woedend gereageer het toe daar nie erkenning verleen is aan Larry op Cameron se  Onderskeidingslys nie. Meneer Alistair Graham, voormalige voorsitter van die Komitee: Standaarde in die Openbare Lewe het in die besonder opgemerk dat "baie Eerste Ministers al ontbindingserkennings toegeken het om na hulle vriende te kyk, maar dat mnr. Cameron heeltemal oorboord gegaan het...ek is verbaas dat Larry die kat nie een gekry het nie". Aggressiewe interaksies tussen Larry en Palmerston het in gereeldheid en erns van geweld toegeneem. Omstanders is beseer tydens pogings om hulle uit mekaar te kry. Onafhanklike advies van gedragskenners is ingewin in 'n poging om die intensiteit van die konflik te verminder. Die katwelsynspesialis by Battersea Honde- en Kattehuis het voorgestel dat Larry en Palmerston se buitenshuise toegang tydelik beperk moet word, om die risiko dat hulle mekaar raakloop te verminder. Die volgende oggend, op 3 Augustus, is Larry gesien waar hy Downingstraat patrolleer, met geen sig van Palmerston nie. Die middag het Larry sy rondtes binne Downingstraat 10 gedoen, terwyl Palmerston buite in die straat wag gehou het.

Aan die begin van Augustus, te midde van berigte van voortgesette venynige skermutselings tussen Larry en Palmerston, het dit aan die lig gekom dat die Kabinetskantoor dit oorweeg om nog 'n Hoofmuisvanger aan te stel om die muisprobleem te hanteer. Die hoofsweep, Gavin Williamson, het gesê dat die kat Cromwell genoem sal word.

In Oktober 2012 is Larry by die Battersea Honde- en Kattehuis met 'n blou muurplaat vereer. 

'n Boek, met Larry as die karakter, "Larry Diaries: Downing Street – the First 100 Days" deur voormalige "Guardian" joernalis James Robinson, is in 2011 gepubliseer. 'n Fotogallery om Larry se eerste twee jaar in sy amp te vier, is deur "The Daily Telegraph "vervaardig.

In 2012 was 'n slapende Larry by die voordeur van Nommer 10 se Google Street View sigbaar.



</doc>
<doc id="113663" url="https://af.wikipedia.org/wiki?curid=113663" title="Internasionale Geletterdheidsdag">
Internasionale Geletterdheidsdag

Internasionale Geletterdheidsdag word jaarliks op 8 September gevier om die noodsaaklikheid van geletterdheid vir persoonlike, ekonomiese en politieke bemagtiging van individue en gemeenskappe onder die aandag van die wêreld te bring. Dié Unesco gedenkdag is op 17 November 1965 geproklameer in opvolging van 'n aanbeveling deur die Wêreldkongres van Ministers van Onderwys oor die Uitwissing van Ongeletterdheid in Teheran om 'n gekoördineerde program van aksie teen ongeletterdheid van stapel te stuur. Op daardie stadium was 44% van die wêreldbevolking ongeletterd.

Vyftig jaar later is die getal ongeletterdes gehalveer. In 2016 is ongeveer 758 miljoen persone van 15 jaar en ouer, 20% van alle volwassenes, basies ongeletterd. Twee derdes van die getal is vroue. Geletterdheid onder die jeug (15 tot 24 jaar) staan tans op 91% danksy beter toegang tot skole en verpligte onderwys in die meeste lande. In Sub-Sahara Afrika is die syfer slegs 71% en onder jong vroue slegs 65%. Volgens 'n verslag van Unesco was daar in 2013 124 miljoen kinders wat nie skool bygewoon het nie, meer as die helfte hiervan in Afrika.

Volgens Statistieke Suid-Afrika se Algemene huishoudelike opname in 2014 het 93,4% van die volwasse bevolking (20 jaar en ouer) primêre skool voltooi en kan dus as geletterd beskou word. 73,8% van die kinder- en jeugbevolking (7-24 jaar) het een of ander onderwysinstelling bygewoon.

Die dag word wêreldwyd gevier deur regerings, internasionale organisasies, nie-regeringsorganisasies, die privaatsektor, gemeenskappe en skole. Suksesvolle projekte en beduidende vordering word erken. Unesco het twee Geletterdheidspryse wat jaarliks tydens die hoofviering toegeken word vir buitengewone oplossings wat kan lei tot die bereiking van die "2030 Education Agenda". Die Unesco King Sejong Geletterdheidsprys word toegeken aan regerings, regeringsorganisasies en nie-regeringsorganisasies vir effektiewe geletterdheidsinisiatiewe. Spesiale aandag word gegee aan die bevordering van moedertale in ontwikkelende lande. Die Unesco Confucius Geletterdheidsprys gee erkenning aan individue, regerings, regeringsorganisasies en nie-regeringsorganisasies vir programme gemik op plattelandse volwassenes en die na-skoolse jeug, in besonder vroue en meisies. In 2016 het die Suid-Afrikaanse Departement van Basiese Onderwys die Unesco Confucius Geletterdheidsprys ontvang vir "Kha ri Gude" (Tshivenda vir 'kom ons leer'), 'n geletterdheidsprogram wat tussen 2008 en 2015 meer as 4 miljoen plattelandse mense gehelp het om basies geletterd te word. Nagenoeg 40,000 vrywilligers het daaraan deelgeneem by 35,000 sentra dwarsdeur die land.

'n Tema wat by die tydsgees pas, word jaarliks gekies vir die viering. Vir die halfeeuviering in 2016 is dit Lees die verlede, skryf die toekoms. Vorige temas soos Geletterdheid en gesondheid, Bemagtiging deur geletterdheid, Geletterdheid en vrede (2011 en 20112 ), Geletterdheid vir die 21ste eeu (2013), Geletterdheid vir volhoubare ontwikkeling en gemeenskappe (2014 en 2015) dui op die beduidende rol wat geletterdheid speel in vooruitgang en lewenskwaliteit.


</doc>
<doc id="113664" url="https://af.wikipedia.org/wiki?curid=113664" title="Helene de Villiers">
Helene de Villiers

Helene de Villiers (*30 Augustus 1921, Brakpan) is bekend as vertaler en kenner op die gebied van kinderverhale, spesifiek sprokies. Sy het nie net inheemse sprokies aangeteken en oorvertel nie, sy het ook verskeie wêreldbekende sprokies in Afrikaans vertaal.

Helene Oosthuysen is op 30 Augustus 1921 te Brakpan gebore. Toe sy elf jaar oud is, word haar vader ’n sendeling in die platteland van die Transkei, met Umtata die naaste dorp. Sy matrikuleer aan die Oranje Meisieskool in Bloemfontein. Vanaf 1939 studeer sy verder in Antropologie en Engels aan die Universiteit van Stellenbosch en behaal ’n Sekondêre Onderwysdiploma en dan die M.A.-graad in Engels met ’n vergelykende studie oor die verhale van Grimm en die verhale van die Xhosas. In haar studiejare dien sy op die Studenteraad en is ook die heel eerste vroulike redakteur van die studentetydskrif "Stellenbosse Student".Vir verdere studie gaan sy oorsee na die Universiteite van Genève en Zürich in Switserland. Sy trou met Jan de Villiers wat professor is aan die Teologiese Kweekskool in Stellenbosch en die egpaar het vier kinders. Op ’n deeltydse basis is sy lektrise in poësie by die Kaapse Euritmiekskool. Haar man is op 10 Mei 2009 oorlede. Sy woon in Azaleahof in Stellenbosch.

Sy verwerk en vertel sprokies in Afrikaans, waaronder “Sprokies uit Pondoland”, “Johannes die Koningseun”, wat sprokies uit Rusland bevat, en “Die sprokiesboom en ander verhale uit Midde-Afrika”. Hennie Aucamp neem “"’n Xhosa-sprokie"” op in die streekboek “"Op die Stormberge"” en “"Die meisie wat net in die maanlig geloop het"” in “"Wys my waar is Timboektoe"”. Verder vertaal sy die “Versamelde Sprokies van Grimm”, “Die leeu, die heks en die hangkas” van C.S. Lewis en “Koning Arthur en sy dapper swaardvegters” van Fritz Habeck in Afrikaans, en sy vertel ook die Bybel vir kinders.





</doc>
<doc id="113669" url="https://af.wikipedia.org/wiki?curid=113669" title="Herna de Villiers">
Herna de Villiers

Herna de Villiers (1917–2012) was ’n Afrikaanse skryfster van hoofsaaklik liefdesromans.

Hermanna Anna Cornelia de Villiers is in Oktober 1917 in Pretoria gebore. In haar geboortestad begin sy met haar skoolopleiding en gaan later ook skool in Kaapstad, Kimberley en op Boshof in die Vrystaat. Na skool bekwaam sy haar in Pretoria as onderwyseres. Na haar troue bly sy en haar man in Kaapstad, waar haar vier kinders (Paul, Karl, Jan en Ingrid) gebore is. Sy was ’n goeie swemmer wat die Westelike Provinsie in swem verteenwoordig het. Haar man is in dieselfde jaar waarin haar jongste kinders, ’n tweeling, gebore is, oorlede. In hierdie selfde jaar is haar pa ook oorlede. As alleenouer maak sy haar vier kinders groot deur onder andere op Olifantsfontein en in Kemptonpark skool te hou. Na haar aftrede as onderwyseres word sy redakteur van die Suid-Afrikaanse Uitsaaikorporasie se radioprogramgids "SAUK-Bulletin". Die laaste jare van haar lewe slyt sy op ’n plaas op Roossenekal in Mpumalanga, waar sy by haar seun Paul en sy gesin inwoon. Sy is op 21 Junie 2012 oorlede.

Sy begin in die veertigerjare skryf, na haar man se dood. Haar eerste skryfwerk is kortverhale, waarvan talle in tydskrifte soos "Sarie" gepubliseer is. Sy skryf ook ’n paar dramas, waarna sy haar op liefdesverhale toespits. “Die voorbladnooi” is ’n radiodrama wat in 1969 die naaswenner is in die SAUK se radiodramakompetisie. Dit is ’n blyspel wat later ook vir die verhoog verwerk word. “Bitterappels” en “Duet in twee sleutels” is eenbedrywe wat deur Dalro gepubliseer word.

Sy raak egter veral bekend vir haar liefdesromans. In “Kranse van Gevonden” (1982) bedank Delia Maree uit haar werk na haar ma se dood. Sy is nou heeltemal alleen en aanvaar ’n betrekking op Gevonden, waar sy die tik en persversorging van ’n manuskrip moet voltooi. Sy kom goed oor die weg met die middeljarige eienaar, Japie Landman, maar sit gou vas met sy seun, Abel, ’n veearts vir wie sy ’n reeks boeke oor skaaprasse aan ’n uitgewer moet lewer. Abel is in ’n rystoel nadat hy verlam is in ’n ongeluk in die kranse van Gevonden. Die oorsaak van Abel se ongeluk en ook die neerdrukkende atmosfeer op Gevonden bly ook in die huis, naamlik Gezina, Japie se oorlede vrou se suster. In “Een aand in Oktober” (1983) word Vera vasgevang in ’n liefdesdriehoek. “Waar jou geluk lê?” (1984) het die lewe van onderwysers as tema. Nadat Bart Visser geskei is, trek hy van die platteland na die stad, waar hy as onderhoof van ’n skool aangestel word. Hier smee hy nuwe vriendskappe en beleef hy saam met die leerlinge ook hulle lief en leed. Uit die staanspoor kry hy egter probleme met die mooi weduwee Elena, wat die hoof se witbroodjie is. Daar is so ’n diep kloof tussen hulle dat hulle selfs as kollegas nie bymekaar kan uitkom nie. “Wie is Elmarie Bessemer?” (1997) is die verhaal van ’n weeskind wat as week-oue baba deur die stasieskoonmaker Jacob in die stasiewagkamer gekry is. Deur die jare gaan kuier Jacob elke Sondag vir haar in die weeshuis. Elmarie weier om te trou, want sy weet nie waarvandaan sy kom nie. Dokter Nelis Jooste is egter net so hardkoppig as sy en weier om op te gee. Sy soektog laat dinge aan die lig kom wat sewe mense se lewens dramaties beïnvloed. Hierdie boek is ’n finalis vir die Ela Spence-prys vir gewilde prosa. In “Haar droomminnaar” (1998) verloor Regina Roux haar ouers en enigste suster in ’n motorongeluk. Sy kom nou weer in aanraking met die polisie-offisier Renier Stander, op wie sy sewe jaar gelede intens verlief was. Hulle is egter uitmekaar toe sy uitgevind het hy is getroud.


</doc>
<doc id="113672" url="https://af.wikipedia.org/wiki?curid=113672" title="Tom Dreyer">
Tom Dreyer

Tom Dreyer (*1972-) is ’n Suid-Afrikaanse digter en skrywer. Hoewel verskeie van sy poësie in digbundels opgeneem is, is hy beter bekend vir sy prosa. Sy roman “Stinkafrikaners"” word in 2001 met die Eugène Marais-prys vir letterkunde bekroon. In 2007 debuteer hy as kortverhaalskrywer met “Polaroid”."

Rudolf Johannes (Tom) Dreyer is op 17 November 1972 in Kaapstad gebore as een van vier kinders. Hy is op Louw Geldenhuys in Linden in Johannesburg op laerskool en matrikuleer in 1990 aan die Paul Roos Gimnasium in Stellenbosch. Gedurende sy skooljare behaal hy verskeie akademiese prestasies. Hy slaag matriek met ’n gemiddelde A-simbool; behaal die vierde plek landwyd in die Afrikaans Olimpiade; die eerste posisie in die Suid-Afrikaanse Taalbond se Senior Tweetaligheidseksamen; en kry akademiese volkleure. Daarna studeer hy verder aan die Universiteit van Stellenbosch, waar hy eers ’n jaar ingenieurswese en toe ’n jaar B.A. Regte studeer. Weens depressie word sy studies vir twee jaar onderbreek terwyl hy behandeling ontvang. In hierdie tyd bly hy meestal op sy pa se plaas in Namibië. By sy terugkeer op Stellenbosch behaal hy die B.A.-graad met Engels en Filosofie as hoofvakke met lof. Daarna behaal hy ook die B.A. Honneurs-graad in Engels met lof. In 1998 ontvang hy die M-Net-beurs vir skeppende skryfwerk. Hy voltooi dan sy studies vir sy Meestersgraad in Kreatiewe Skryfwerk met lof aan die Universiteit van Kaapstad onder leiding van Etienne van Heerden, met die roman “"Stinkafrikaners"” geskryf as deel van die vereistes. In hierdie tyd woon hy in Oranjezicht in Kaapstad. Daarna is hy ’n tutor in Engels aan die Universiteit van Stellenbosch en sluit dan as rekenaarprogrammeerder in Stellenbosch eers by ViSoft aan en later by Generation 5.Hierna aanvaar hy in Kaapstad ’n betrekking as IT-projekbestuurder by die maatskappy MagmaTec. Vanaf Augustus tot November 2007 woon hy die International Writing Program by die Universiteit van Iowa by en in Desember 2007 is hy vir ’n maand lank ’n inwonende skrywer by die Sitka Island Institute in Alaska en in 2008 by die Chateau de Lavigny in Switserland.

Sy vryskut joernalistieke werk verskyn in onder andere "Beeld", "De Kat" en "Insig". As digter debuteer hy in “"Nuwe stemme I"” en van sy gedigte word ook deur Gerrit Komrij opgeneem in die bloemlesing “"Die Afrikaanse poësie in ’n duisend en enkele gedigte"”. Dit is egter sy prosa wat die belangrikste plek in sy oeuvre inneem en sy romans tref met die sterk filmiese aard daarvan. Hy erken dan ook dat hy aansluiting vind by die taal wat die kamera praat en beïndruk was deur films soos Quentin Tarantino se “"Pulp fiction"” en “"Reservoir Dogs"”.Ander invloede is die skrywers John Steinbeck en Roald Dahl. Hy debuteer met “Erdvarkfontein”, wat gebaseer is op kortverhale wat hy eers in Engels geskryf het. Dit veroorsaak dat die verhaal ’n episodiese aard het, wat tog vernuftig aaneengevleg word in die laaste hoofstuk. Die aksie vind plaas in die Noord-Kaap naby Upington waar dit woes en leeg is en korrupsie, geweld en misdaad vier hoogty.“Stinkafrikaners” word in dieselfde styl geskryf, met karakters uit die Parow-onderwêreld wie se paaie kruis in pogings om ’n casino-lisensie te bekom. Die gevolge is voorspelbaar genoeg rampspoedig vir baie van die karakters. “"Stinkafrikaners"” word in 2001 met die Eugène Marais-prys bekroon. Met “Equatoria” slaan hy ’n nuwe rigting in en skryf ’n roman oor die Britse dierkundige Willis Reed se soektog in 1912 na ’n blou okapi in Afrika vir die dieretuin in Antwerpen. Dit word ’n soektog na veel meer, na betekenis en ook na liefde en aanvaarding. Hierdie roman is in 2007 op die kortlys vir die toekenning van die M-Net-prys.Hy maak sy kortverhaaldebuut met die bundel verhale “Polaroid”. Die verhale speel merendeels af op klein, plattelandse dorpies, waar die alledaagse karakters (meestal middeljarige mans) op soek is na dieper betekenis en buitengewone gebeure en prestasies.Telkens raak hulle egter vasgevang in die materialisme en ontnugtering. Sy kortverhale verskyn in versamelbundels soos “"Die mooiste liefde is verby"”, “"Stroomversnelling"”, “"Donker veld"” en “"Van spoke gepraat"” en in tydskrifte soos "Tydskrif vir Letterkunde".







</doc>
<doc id="113673" url="https://af.wikipedia.org/wiki?curid=113673" title="Mari Grobler">
Mari Grobler

Mari Grobler (*1954, Uitenhage-) is skrywer, digter, beeldende kunstenaar en liriekskrywer. Grobler is veral bekend vir haar kinder- en jeugverhale wat in sewe ander tale, onder meer Engels, Sweeds, Noors, Deens, Xhosa en Zulu vertaal is.

Maria Elizabeth Grobler is in 1954 op Uitenhage gebore. Sy studeer vir vyf jaar Grafiese Skone Kuns aan die Port Elizabeth Technikon en verwerf haar Nasionale Diploma en Hoër Nasionale Diploma in Kuns. Sy werk ook vir een jaar aan ’n Diploma in Tegnologie. Na haar studies en huwelik (waarna sy Mari Taylor word), wy sy meeste van haar tyd aan beeldende kuns en hou dan ook talle uitstallings in Kaapstad en die Oos-Kaap. Op ’n deeltydse basis gee sy klas by die Tegniese Kollege op Uitenhage en sy is lid van die amateurtoneelgroep Uitek. Sy het een dogter, Cecily, wat ’n musiekonderwyseres en klavierbegeleidster is. Sy woon steeds op Uitenhage, waar sy later met Danie Snyman getroud is, wat ’n dogter Danéll het uit ’n vorige huwelik.

Sy is baie bedrywig op amateur-toneelgebied, terwyl sy ook kortverhale skryf, waarvan ’n aantal gepubliseer word in "Huisgenoot". Sy skryf ook toneelstukke, tree as regisseur op en speel self in ’n aantal opvoerings. Sy spits haar egter vernaamlik toe op werke vir die kinders en die jeug. Etlike van haar stories en twee reekse word deur die SAUK in die "Siembamba" program uitgesaai. Vir kleiner kinders skryf sy “"Jan Blom pluk paddavere"”, wat bestaan uit vyf verhaaltjies waarin ’n tuinier (Tamkoeloe) vir ’n jong seuntjie stories oor paddas, boomsoorte, krokodille, dassies en spinnekoppe vertel. Twee prenteboeke is “"Lulama se towerkombers"”, wat handel oor kleure en getalle, en “"Musa se reis"” wat die beginsels van optel en aftrek as tema het. “"Die huis met groen oë"” is ’n kinderroman, waar ’n jong dogter wat nooit haar pa geken het nie, daarna verlang om ook beide ’n pa en ’n ma te hê. In 1992 kry sy die ATKV-kinderboektoekenning in die kategorie 8-9 jaar vir “"Die huis met groen oë"”. In “"Verjaarsdag-taxi"” is die tienjarige swart seuntjie Mosa se pa Egoli toe en die gesin hoor niks van hom nie. Mosa besluit net voor sy tiende verjaarsdag om na sy pa te gaan soek, maar ander seuns steel sy geld en hy kan nie wegkom nie. Sy pa kom egter self vir ’n kort ruk huis toe.“"Verjaarsdag-taxi"” is in 1995 ’n naaswenner by die ATKV-kinderboektoekennings in die kategorie 8-9 jaar. “"Isinye, die grootmaak-kind"” behandel kinderregte en aanneming in ’n lekkerleesstorie. Dit speel ook in ’n township af, waar Isinye by haar ma se suster en haar man bly. Haar ma daag egter op om haar na die plakkerskamp te vat, waar al haar klere en speelgoed vir drankgeld verkoop word. Deur middel van ’n maatskaplike werker kan Isinye weer terugkeer na haar tante toe. In 2009 wen “"Siyolo se trui / Siyolo’s jersey"” (geïllustreer deur Elizabeth Pulles) die M.E.R.-prys vir geïllustreerde kinderboeke en is dit ook die wenner van die Exclusive Books / Ibby-prys vir die beste geïllustreerde Suid-Afrikaanse kinderboek. Dit haal ook die International Books for Young People (Ibby) se erelys. In “"Thandiwe besluit / Thandiwe’s Choice"” (geïllustreer deur Elizabeth Pulles) kry die gemmerkat Tammy tien kleintjies in ’n druiweboks. Nie een lyk dieselfde nie en Thandiwe se ma sê sy kan net een hou en moet huise vir die ander soek. Die keuse is moeilik, maar Thandiwe besluit eindelik tog. Hierdie boek is in 2011 op die kortlys vir die toekenning van die M.E.R.-prys vir ’n geïllustreerde kinderboek. Haar jeugwerk word opgeneem in verskeie versamelbundels waaronder “"Die sonroepertjies"” en “"Stippe stappe stories"”. In 1996 wen sy die ATKV-kinderboektoekenning vir haar bydrae tot die wenboek “"Stippe stappe stories"” in die kategorie 3-5 jaar. Van haar jeugverhale word op skool voorgeskryf en dit word in altesaam sewe tale vertaal, waaronder Engels, Noors, Sweeds, Deens, Xhosa en Zulu.

In haar eerste digbundel, “"Wat sigbaar is in amber"”, waarsku die titel reeds van ’n soort vreemdheid wat ’n alternatiewe kyk op alledaagse werklikhede suggereer. Die bundel bevat hoofsaaklik kort gedigte, wat daarin slaag om in eenvoud gedagtes kernagtig saam te vat, dikwels op ’n aweregse manier.Die tweede bundel, “"Eggo’s in bewolkte water"”, bevat langer gedigte, is meer kompleks en vlietende beelde van die natuur word gebruik. Daar is twee afsonderlike afdelings. “"Evasgesange"” gebruik Khoisan-mitologie en -beelde om veral die mens en sy eenwording met die natuur uit te beeld. “"Boekreis"”' is 'n mini-epos. wat die verbeelde geskiedenis van Vasco da Gama en sy vrou, Catherina de Ataide, die strafekspedisie teen Kalikoet en kolonialisering verhaal. “"Toe dit nog vroeg was"” het as tema die magiese wêreld van die oermense en die Khoisan. Die gedigte  beïndruk veral met die wyse waarop woorde gebruik word en op beeldryke en oorspronklike wyse die oerwêreld herroep. Die bundel bestaan uit vier afdelings. In “"Voortyd"” word die oertyd beskryf as ’n soort alternatiewe skeppingsverhaal, waarin die wêreld uitgebeeld word as vier primitiewe vroulike wesens, die oer-een, die mooi een, die ondermaanse een en die aardmoer waaruit alle lewende wesens spruit. Die afdeling “"Pols"” belig verskillende aspekte van die Khoisan strandlopers se leefwyse, insluitende die vertel van stories, jag, skilderkuns, mites, eetgewoontes en die liefdesverhoudings tussen die geslagte. “"Storie"” bevat gedigte waarin veral die verlange en soeke na ’n lewensmaat voorop staan. “"Beweging"” fokus op figure uit die spirituele belewenis van die Khoisan, soos die reënsjamaan, slangbytman, vrouesjamaan en reënman.Haar verse word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Poskaarte"”, “"Honderd jaar later"”, “"Honderd Dichters"” en die Poetry Institute of Africa se “"Millennium Moment"”. Van haar lirieke word deur onder andere Louis van Rensburg (soos die titellied van die CD “"Jy mag maar"”) en Joti die Griekse Boertjie op CD opgeneem. Die Dorfling Trio was kategorie-wenners met een van haar lirieke, “"Mayibue i Afrika"” by ’n Crescendo kompetisie.

Sy skryf ook verskeie liefdesromans, waaronder “"Liefdestrilogie"”, “"Duet van die liefde"”, “"Aspoesterdrome"”, “"Vakansieromanse"”, “"Geliefde goggavanger"”, “"Legkaartpasmaats"” en “"Wegholvrou"”, wat meestal in Lapa-Uitgewers se Romanza-reeks uitgegee word. In “"Ballade vir Melody"” verskeur Melody se hond Gino al wat ’n man is. Wanneer hy weer vir Louis jaag, is dit sommer die einde van hulle verhouding. Thinus, Lucinda se kêrel, het egter ’n wit poedel en weet hoe om Gino te hanteer. “"Meermindans"” se hoofkarakter is die ballerina Anja. Sy beleef haar belangrikste tyd as ballerina, want sy dans die hoofrol in "The Little Mermaid" en talentsoekers uit Londen sal teenwoordig wees by die opvoering. Daar is egter meer as vriendskap tussen haar en die eertydse konsertpianis wat hulle begelei en sy sukkel om op haar dansbewegings te konsentreer in sy teenwoordigheid. Om sake nog moeiliker te maak, is daar ’n jaloerse ballerina in die dansgeselskap en die man van haar drome het ’n eksverloofde.





</doc>
<doc id="113674" url="https://af.wikipedia.org/wiki?curid=113674" title="Piet Grobler">
Piet Grobler

Piet Grobler (*26 September 1959, Settlers –) is ’n bekroonde Suid-Afrikaanse skrywer, kunstenaar en illustreerder. Grobler ontvang verskeie nasionale en internasionale toekennings vir sy werk. Hy het reeds meer as sewentig boeke geïllustreer, onder meer:
Hy is ook die skrywer en illustreerder van die internasionaal bekroonde “Net een slukkie, Padda!”

Piet Grobler is op 26 September 1959 op Settlers naby Warmbad gebore as die oudste van vyf kinders. Sy ouers is Cor en Hanna Grobler, wat plaasboere in die omgewing is. Sy broer Diek is ’n bekende kunstenaar en keramiekbeeldhouer en hy het nog twee broers, Reint en Neels, en ’n suster, Hannelie. Hy word groot op ’n plaas naby Warmbad en ondergaan sy skoolopleiding op hierdie dorp, waar hy aan die Hoërskool Warmbad matrikuleer. Hy studeer vanaf 1979 verder aan die Universiteit van Pretoria se teologiese skool. Hier behaal hy in 1982 ’n B.A.-graad en in 1984 ’n B.D.-graad. Tussen 1982 en 1984 ontvang hy privaat onderrig in waterverf van Innes Aab Tamsen. Vanaf 1985 tot 1989 is hy ’n dominee in die Hervormde Kerk by gemeentes in die Boland, eers die Paarl en toe die studentekerk in Stellenbosch.

Sedert 1989 woon hy in Stellenbosch saam met sy vrou, die musiekonderwyser Marietjie (ook bekend as Griet), en hulle dogter Catherina. Sy vrou het ’n doktorsgraad in musiek. Aan die Universiteit van Stellenbosch behaal hy in 1990 ’n B.A. Honneurs-graad in Joernalistiek en vanaf 1991 studeer hy ook aan die Kaapstad Tegniese Kollege, waar hy in 1993 die N6 in Grafiese Ontwerp verwerf. Hierna skryf hy van 2002 weer in by die Universiteit van Stellenbosch vir ’n M.A.-graad in Skone Kunste, waarin hy die interafhanklikheid tussen taal, kultuur en die koloniale geskiedenis in die illustrasiewerk van verskillende kunstenaars uit Afrika ondersoek. Hierdie graad behaal hy in 2004 met lof. Aan die Universiteit van Worcester in die Verenigde Koninkryk behaal hy in 2011 die P.G.C.E.-kwalifikasie (Post Graduate Certificate in Education of die Nagraadse Sertifikaat in Onderwys).

Vanaf 1991 tot 1996 beklee hy ’n pos by Sanlam se advertensie en publikasie-afdeling as grafiese ontwerper en redakteur, waarna hy vanaf Mei 1996 vryskut kunstenaar, illustreerder en skrywer is. Hy neem deel aan ’n slypskool van die Biennale vir Illustrasie in Bratislava, Slowakye in 1999 en in 2001 ontvang hy ’n stipendiaat van die Internasionale Jeugbiblioteek in München vir navorsing. In September 2005 open hy sy eie ateljee en kunswinkel, Hoi Hannelore, in Stellenbosch. Hy bied slypskole in illustrasiewerk aan by die KKNK te Oudtshoorn, Universiteit van Stellenbosch en by die Internasionale Jeugbiblioteek in München, Duitsland vir skoolkinders aan. Hy lewer aanbiedings by die African Research Society for Children’s Literature se konferensie te Gaborone in Botswana in 2002 en by die internasionale IBBY konferensie in Kaapstad in 2004. Tussen 2006 en 2009 is hy ’n lektor in illustrasie aan die Kaapse Skiereiland Universiteit van Tegnologie en tussen 2007 en 2009 is hy lektor in illustrasie aan die Universiteit van Stellenbosch se M.Phil. illustrasieprogram. Hy is ook eksterne eksaminator vir die M.A.-eksamens by die Universiteit van Stellenbosch en die Universiteit van Suid-Afrika. By die Berlyn Literatuurfees in 2008 bied hy ’n reeks werkwinkels aan en gee ’n voordrag.

In Januarie 2009 emigreer die gesin weens veral die onaanvaarbare misdaadsituasie in Suid-Afrika na Engeland, waar hulle in Ely in Cambridgeshire woon. Hier gee hy op ’n ad hoc-basis vir een dag ’n week klas vir die M.A. Kinderboek-illustrasieprogram aan die Angela Rushkin Universiteit in Cambridge. Dit is een van vier universiteite in Engeland wat bekend is vir nagraadse navorsing in prenteboekillustrasie. Hy sit ook sy vryskutwerk vir Human & Rousseau Uitgewers en uitgewers in Rotterdam en Londen voort. Later verhuis hulle na Great Malvern en word hy ’n senior lektor in illustrasie aan die Universiteit van Worcester. Op 24 Julie 2012 is sy vrou Marietjie en dogter Catherina op besoek aan Suid-Afrika op die pad tussen Pretoria en die O.R. Tambo Internasionale Lughawe in ’n motorongeluk oorlede.

As kunstenaar hou hy verskeie uitstallings in Suid-Afrika, insluitende solo-uitstallings by die Universiteit van Stellenbosch, die Universiteit van die Vrystaat, die Klein Karoo Nasionale Kunstefees (waar hy in 2001 die feeskunstenaar is), Kunsthal-Rotterdam in Nederland, Dorpstraatgalery in Stellenbosch, Tina Skukan in Pretoria en groepsuitstallings in galerye in Kaapstad, Bellville, Stellenbosch, Pretoria en by die KKNK. Sy werk is onder andere opgeneem in die versamelings van Nasionale Pers, Rand Aksepbank, die BIB (Biennale vir Illustrasie, Bratislava) versameling in Slowakye, die Universiteit van Stellenbosch-versameling, die Klein Karoo Nasionale Kunstefees-versameling en die Nelson Mandela Metropolitaanse Kunsmuseum in Port Elizabeth. Sy loopbaan as illustreerder van boeke begin met sy illustrasies vir die kookboek “"Aan tafel met Nettie Pikeur"”. Sy kinderboekillustrasies word ingesluit in tentoonstellings in Italië, Japan, Engeland, Oostenryk, Slowakye en Portugal.

Hy illustreer meer as sewentig boeke en verwerf verskeie toekennings vir sy illustrasies, insluitende in 1997 die Tienie Hollowaymedalje vir “"Olinosters op die dak"”; Silwer Noma-toekennings in 1997 vir “"Here I am"” van Ann Walton en in 2003 vir die ongepubliseerde “"Sun canary, moon canary"”; in 1999 die Octogene de Chêne in Frankryk vir “"Carnival of the animals"” van Philip de Vos; ’n bronsmedalje van die Teheran Internasionale Biennale vir Illustrasie in 1999 vir “"Carnival of the animals"” en die Primo Alpi Apuane in Italië in 2000 vir “"Carnival degli Animale"”. Aansporingspryse kry hy van die Noma Concourse in Tokio in Japan in 1999 vir “"Carnival of the animals"” en in 2001 vir die ongepubliseerde “"The perfect bride"”. In 2003 wen hy ’n Bronsmedalje van die Internasionale Biennale vir Illustrasie in Bratislava in Slowakye vir sy illustrasies van “"Net één slukkie, Padda!"” en “"Die spree met foete"”. In 2006 wen sy illustrasies van Marita van der Vyver se “"Mia se ma"” die M.E.R.-prys. Hy word in 2002 ingesluit in die IBBY-erelys vir sy illustrasies van “"Dr. Me Di Syn en die keiser se seun"” deur Roberto Piumini en weer in 2006 vir sy illustrasies van “"Makwelane en die krokodil"” deur Maria Hendricks. In 2006 word hy verkies tot die beoordelaarspaneel van die 2006 Noma Concourse (UNESCO), die internasionale biënnale vir prenteboekillustrasies in Tokio, Japan. Hy ontvang die Katrine Harriesprys vir jeugboekillustrasies in 2008 drie keer, naamlik vir die periode 1999–2001 vir “"Dokter Me Di Syn"”, vir die periode 2002–2003 vir “"Toepa-toepa towery"”, “"Net een slukkie, padda!"” en “"Die spree met foete"” en vir die periode 2004–2005 met “"Het vogeltjes ABC"”, “"Makwelane en die krokodil"” en “"Mia se ma"”. In 2008 word hy deur die Suid-Afrikaanse tak van Ibby (International Board on Books for Young People) benoem vir die internasionale Hans Christian Andersen-prys. Hy wen in 2009 die Goue Appel-toekenning by die Internasionale Biënnale vir Illustrasie in Bratislava in Slowakye, asook die Alberto Berlusconi-toekenning in Argentinië. Die Peter Pan-prys vir vertaalde werk word in 2010 in Swede aan hom toegeken.

Sy eie boek, “Net een slukkie, Padda!” word in Engels en Nederlands vertaal. Hy wen in 2003 die Vivian Wilkes Award van die South African Children’s Book Forum en in 2004 die ATKV-Kinderboekprys vir ouderdom 3-5 jaar vir “"Net een slukkie, Padda!"” Hy is ook die skrywer en illustreerder van “"The little bird’s ABC"”. In “Rooi-Kiri wordt verliefd” is dit lente en die voëltjie Rooi-Kiri wens sy kan ook op ander diere verlief raak. Sy gaan vra rond by die ander diere en vind uit dat Monica die Vlakvark dink die ideale man plas rond in ’n modderbad en Sara die slang kyk weer uit vir iemand wat lank en dun is. Rooi-Kiri probeer dink hoe sy saam met hierdie diere sal lyk en dit werk nie vir haar nie. Liefde is egter sommer op haar eie drumpel.





</doc>
<doc id="113675" url="https://af.wikipedia.org/wiki?curid=113675" title="Valda Jansen">
Valda Jansen

Valda Jansen (*1965, Aliwal-Noord, Oos-Kaap-) is ’n Suid-Afrikaanse skrywer, digter, joernalis en radio-omroeper.

Valda Jansen is in Desember 1965 in Aliwal-Noord gebore. Sy ontvang haar laerskoolopleiding by Dr. G.J. Joubert Primêre Skool in die Strand. Daarna gaan sy na die C.R. Rhoda Sekondêre Skool in die Strand en matrikuleer aan die Gordon Sekondêre Skool op Somerset-Wes. Sy studeer verder aan die Universiteit van Wes-Kaapland en behaal ’n B.A.-graad en Hoër Onderwysdiploma, waarna sy ook in Duitsland ’n taalkursus volg aan die Goethe-Instituut op die Middeleeuse dorpie Rothenburg ob der Tauber. Later gee sy Duits aan die Portland Sekondêre Skool te Mitchellsplein. In 1998 dien sy as sekretaris en later as ondervoorsitter van die Afrikaanse Skrywersvereniging. As joernalis werk sy vanaf 2004 by "Die Burger" en behartig onder andere die rubriek “"Van alle kante"”. Daarna sluit sy haar in April 2007 by Radiosondergrense (RSG) aan as joernalis in nuusaktualiteit. In 2009 is sy ’n finalis met die toekennings van die ATKV-Mediapryse vir Beste insetsel in ’n nuus of dieptenuusprogram met haar insetsel in die program oor Adam Small en in 2010 is sy weer ’n finalis, hierdie keer vir Beste nuus- of dieptenuusprogram vir Monitor op Radiosondergrense. Vanaf Januarie 2014 is sy ’n vryskutskrywer in Kaapstad.

Sy debuteer wanneer van haar gedigte opgeneem word in “"I Qabane Labantu"”, die versamelbundel van versetpoësie onder redaksie van Ampie Coetzee en Hein Willemse en daarna ook in die versamelbundel “"Optog"”. Haar gedig “"Toe skoene"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"” en van haar gedigte word ook opgeneem in “"Groot verseboek"”. Haar kortverhaal “"Mooi Melissa"” verskyn in "Boeke-Insig" van Lente 2007. In Junie 2016 verskyn haar eerste roman, “Hy kom met die skoenlappers”.



</doc>
<doc id="113676" url="https://af.wikipedia.org/wiki?curid=113676" title="Hadit">
Hadit

Die Hadit (Arabies: حديث, ḥadīṯ meervoud: أحاديث, aḥādīṯ, "wat die mens vertel") is die Islamitiese oorleweringe oor die doen en late en die uitsprake van die profeet Mohammed wat in groot versamelings saamgevat is. Deur hierdie oorleweringe ken die mens die soenna, die manier (weg) van die profeet. Die meeste Moslems beskou die Hadit as aanvullend tot die Koran. Die Hadit is ’n orale tradisie wat in die 8ste en 9de eeu neergepen is. 

Uit die Koran en die Hadit word die Islamitiese wette, die sjaria, saamgestel. In die meeste Moslemlande geld die sjaria as grondslag vir ’n deel van die reg. Die meeste Islamitiese lande het ’n gemengde regstelsel en die Hadit geniet geen absolute mag en word ook nie beskou as ’n primêre bron nie omdat dit mondelinge oorleweringe is wat eers later opgeteken is.

Die verskillende strominge in die Islam erken verskillende Hadit-versamelings. 



</doc>
<doc id="113683" url="https://af.wikipedia.org/wiki?curid=113683" title="Hadj">
Hadj

Die hadj (soms gespel gadj; Arabies: الحجّ) is ’n jaarlikse Islamitiese pelgrimstog, of bedevaart, na Mekka wat elke Moslem wat fisiek en finansieel daartoe in staat is, minstens een keer in sy of haar leeftyd moet onderneem. Dit is een van die Vyf Pilare van die Islam.

Die hadj is een van die grootste jaarlikse byeenkomste van mense in die wêreld. Dit is ’n demonstrasie van die solidariteit van Moslems en hul aanbidding van een God (Allah).

Die bedevaart vind plaas van die 8ste tot die 12de (of soms 13de) Dhu'l Hidjdja, die laaste maand van die Islamitiese kalender. Omdat dit ’n maankalender is in teenstelling met die Gregoriaanse kalender, ’n sonkalender, is die Islamitiese jaar sowat 11 dae korter as ’n Gregoriaanse jaar, en daarom verskil die Gregoriaanse datum van die hadj van jaar tot jaar. Ihram is die naam van die spesiale spirituele toestand waarin pelgrims twee wit stukke naatlose materiaal dra en hulle van sekere dade weerhou.

Die hadj word verbind met die lewe van die profeet Mohammed uit die 7de eeu, maar Moslems glo die pelgrimsritueel na Mekka dateer van duisende jare gelede uit die tyd van Abraham. ’n Paar miljoen mense besoek Mekka vir die week van die hadj en voer ’n aantal rituele uit: Hulle loop sewe keer antikloksgewys om die Kaäba (die vierkantige gebou in die middel van Al-Masdjid al-Haram in Mekka, en die rigting van gebed), loop of hardloop heen en weer tussen die heuwels Safa en Marwa, drink uit die Zamzam-put, gaan vir ’n nagwaak na Berg Arafat, bring ’n nag deur op die vlakte van Moezdalifa en voer ’n simboliese steniging van die duiwel uit deur klippe na drie pilare te gooi. Die pelgrims skeer dan hul hare, doen mee aan ’n ritueel van diereoffering en vier die drie dae lange fees Eid-oel-Adha.

Pelgrims besoek Mekka ook ander tye van die jaar om dié rituele uit te voer. Dit word soms oemra, of ’n "mindere pelgrimstog", genoem. Hulle moet egter steeds die hadj onderneem as hulle kan.

Die huidige patroon van die hadj is deur Mohammed gevestig. Volgens die Koran kan elemente daarvan teruggespoor word na die tyd van Abraham, omstreeks 2000 v.C. Die Islamitiese tradisie vertel God het Abraham beveel om sy vrou Hagar en seun Ismael alleen in die woestyn van antieke Mekka te los. Terwyl Hagar op soek was na water, het sy desperaat sewe keer tussen die twee heuwels Safa en Marwa gehardloop, maar niks gekry nie. Toe sy na Ismael terugkeer, het sy gesien ’n fontein het ontspring op die plek waar die baba se been aan die grond raak.

Later het Abraham opdrag gekry om die Kaäba te bou (of herbou), wat hy met Ismael se hulp gedoen het, en om mense aan te spoor om ’n bedevaart daarheen te onderneem. Die Koran verwys in verse 2:124-127 en 22:27-30 daarna:

Daar word gesê die aartsengel Gabriël het die Swart Steen uit die hemel gebring om in die Kaäba te lê.

In voor-Islamitiese Arabië is die Kaäba omring deur heidense afgode. In 630 n.C. het Mohammed sy volgelinge van Medina na Mekka gelei, al die afgode vernietig en die Kaäba weer aan Allah gewy. In 632 n.C. het Mohammed sy enigste bedevaart met ’n groot aantal volgelinge onderneem en hulle onderrig in die rituele van die hadj. Van dié oomblik af was die hadj een van die Vyf Pilare van die Islam.

In die Middeleeue het pelgrims in die groot stede van Sirië, Egipte en Irak byeengekom om in groepe en karavane van tienduisende na Mekka te reis, dikwels onder staatsbeskerming. Hadj-karavane, veral tydens die Mameluk-sultanaat en sy opvolger, die Ottomaanse Ryk, is deur ’n militêre mag en dokters vergesel. Dit was om die karavane teen Bedoeïene-rowers en natuurlike terugslae te beskerm, en om te verseker die pelgrims het alles wat hulle nodig het. Moslemreisigers soos die geograaf en digter Ibn Jubayr en die geleerde Ibn Battuta het gedetailleerde beskrywings van hadj-reise in die Middeleeue gegee. Die karavane het gevestigde roetes soos die Koninklike Weg gevolg.

Die datum van die hadj word bepaal deur die Islamitiese kalender, wat op die maanjaar gebaseer is. Die gebeure van die hadj vind elke jaar oor vyf dae plaas, wat begin op die 8ste en eindig op die 12de Dhu'l Hidjdja, die laaste maand van die Islamitiese kalender. Van dié vyf dae is die 9de bekend as die Dag van Arafat, en dit is die dag van die hadj. Omdat die Islamitiese kalender ’n maankalender is en die Gregoriaanse kalender ’n sonkalender, is die Islamitiese jaar sowat 11 dae korter as die Gregoriaanse jaar; daarom verskil die Gregoriaanse datum van die hadj van jaar tot jaar. Die bedevaart begin dus elke jaar 11 (soms 10) dae vroeër. Die hadj kan twee keer in een Gregoriaanse jaar voorkom – dit gebeur elke 33 jaar (die laaste keer was in 2006). Die tabel hier onder toon die datums aan van die hadj die afgelope paar jaar (die datum verwys na 9 Dhu'l Hidjdja):

Fikh beskryf in besonderhede die manier waarop die hadj-rituele uitgevoer moet word en pelgrims volg gewoonlik handleidings en gidse om dit reg te doen. In die uitvoering van die rituele volg die pelgrims nie net die voorbeeld van Mohammed nie, maar vier hulle ook gebeure wat met Abraham verbind word.

Wanneer die pelgrims die regte mikat of pelgrimsgrens bereik (afhangend van waar hulle kom), gaan hulle ’n gewyde toestand in. Dit behels die dra van twee wit naatlose stukke materiaal vir mans – met die een om die middel gebind en wat tot onder die knie afhang, en die ander om die linkerskouer gedrapeer en aan die regterkant vasgemaak; die dra van vroueklere wat voldoen aan die Islamitiese kode vir openbare drag, met die hande en gesig onbedek; reiniging; die verklaring van die voorneme om die pelgrimstog af te lê en hom- of haarself te weerhou van sekere dade.

Mans mag nie enige knope of gestikte klere dra nie. Sandale moet ook nie gestik wees nie, en die enkels en agterkant van die voete moet oop wees. Hulle mag nie enige reukmiddels aan die lyf of klere dra of hul naels, hare of baard knip nie. Eersgenoemde sluit gegeurde seep in. Geen seks, rokery of vloekery is toelaatbaar nie. Ander verbode handelinge sluit in die beskadiging van plante, die doodmaak van diere, ’n bakleiery, die aflê van ’n eed, huwelikbevestigings of die dra van wapens. Mans mag ook nie vir vroue kyk of onedele gedagtes hê nie.

Vroue se gesig moet onbedek wees. ’n Boerka of nikab is verbode, maar ’n hijab en doepatta is verpligtend. Hulle moet beskeie lyk en mag nie grimering of parfuum dra nie.

Die bedoeling van die ihram is dat alle pelgrims gelyk is voor God: daar is geen onderskeid tussen ryk en arm nie.

Die tawaf-ritueel behels dat sewe keer antikloksgewys om die Kaäba geloop word. Wanneer pelgrims by Al-Masdjid al-Haram aankom, voer hulle ’n eerste tawaf uit as deel van die verwelkomingseremonie. Tydens die tawaf sluit pelgrims ook Hateem in: ’n gebied noord van die Kaäba. Elke omsirkeling begin met die soen of aanraking van die Swart Steen ("al-Ḥajar al-Aswad"). Wanneer dit nie moontlik is nie weens die groot skare, kan daar met elke omsirkeling met die hand na die Swart Steen gewys word. Pelgrims mag nie eet nie, maar wel water drink om dehidrasie te voorkom. Mans word aangemoedig om die eerste drie omsirkelings vinnig af te lê en die laaste vier teen ’n meer gemaklike pas.

Nadat sewe keer om die Kaäba geloop is, volg twee gebede by die Plek van Abraham ("Maqām Ibrāhīm"), ’n plek in die moskee naby die Kaäba. Die gebede kan egter, weer eens vanweë die groot skare, elders in die moskee plaasvind. Ná die gebede drink pelgrims water uit die Zamzam-put, wat oral in die moskee beskikbaar is.

Hoewel die omsirkeling van die Kaäba tradisioneel op die grondverdieping plaasvind, kan dit ook op die eerste verdieping of die dak van die moskee gedoen word weens die skares.

Tawaf word gevolg deur saj, die loop of hardloop (sewe keer) tussen die heuwels Safa en Marwa, wat naby die Kaäba geleë is. Dit was voorheen in die ope lug, maar is deesdae heeltemal onderdak. Pelgrims word aangeraai om te loop, maar hulle kan ook hardloop. Daar is ook ’n laan vir gestremdes. Ná saj skeer die mans hul hare en vroue knip gewoonlik ’n stuk van hul hare af. Dit voltooi die oemra.

Op 8 Dhu'l Hidjdja word die pelgrims aan hul pligte herinner. Hulle gaan die gewyde toestand ihram binne nadat hulle reinigingsrituele ondergaan en die ihram-klere aangetrek het. Dit moet gebeur voordat hulle die mikat betree.

Die beperkings van ihram begin nou. Pelgrims moet vergeet van studies, besigheid en verhoudings, en op God fokus.

Ná die oggendgebed op 8 Dhu'l Hidjdja beweeg die pelgrims na Mina, waar hulle die hele dag deurbring en noen-, namiddag-, aand- en naggebede doen. Die volgende dag verlaat hulle Mina ná die oggendgebed en beweeg na Arafat.

Dié dag is die Dag van Arafat; dit is die heiligste dag in die Islam en bekend as die Dag van die Hadj. Dit is sowat 70 dae ná die einde van die maand Ramadan en ’n dag voor die heilige fees Eid-oel-Adha. Moslems glo ’n deel van die Koran se inhoud wat aangekondig het die godsdiens van Islam is vervolmaak, is op dié dag onthul.

Op die oggend van 9 Dhu'l Hidjdja kom die pelgrims by Arafat aan – ’n droë stuk grond sowat 20 km oos van Mekka. Hier bid hulle, toon berou en doen boete oor hul sondes van die verlede, en vra genade by Allah. Hulle luister ook na preke deur Islamitiese geleerdes vanaf Berg Arafat ("Jabal ‘Arafah"), waar Mohammed na berig word sy laaste preek gelewer het. Dit duur van die middag tot met sonsondergang en is een van die belangrikste rituele van die hadj. ’n Pelgrim se hadj word as ongeldig beskou as hy nie die middag op Arafat deurgebring het nie. Dit dui op die belangrikheid daarvan om deur Allah vergewe te word.


Pelgrims moet na Moezdalifa vertrek ná sonsondergang, maar sonder om die aandgebed te doen. Moezdalifa is ’n gebied tussen Arafat en Mina. Wanneer hulle daar aankom, doen pelgrims die aand- en naggebed tegelykertyd en bring die nag daar deur onder die ope lug. Hulle maak ook klippies bymekaar vir die volgende dag se steniging van die duiwel.

Nadat hulle van Moezdalifa af teruggekeer het, bring pelgrims die nag in Mina deur.


Wanneer hulle terug is in Mina, voer die pelgrims ’n simboliese steniging van die duiwel ("Ramī al-djamarāt") uit deur van sonsopkoms tot sonsondergang sewe klippies na die grootste van die drie pilare ("djamarat") te gooi. Hulle gooi nie dié dag klippe na die ander twee pilare nie. Die drie pilare verteenwoordig Satan.

Die "djamarat" (enkelvoud: "djamra") van oos na wes word genoem:

Die steniging is ’n simboliese daad wat Abraham se hadj weerspieël, toe hy klippe na drie pilare gegooi het wat die duiwel verteenwoordig: die grootste pilaar verteenwoordig Abraham se versoeking om Ismael nie te offer nie; die middelste een Hagar se versoeking om hom te keer; en die kleinste een Ismael se versoeking om te keer dat hy geoffer word. Die duiwel is elke keer verslaan.

Dit verteenwoordig ook die mens se wegbeweeg van sy self en die handeling om sy lae begeertes en wense te verwerp en hom aan God te onderwerp.

Die klippies kan vanaf die veelvlakkige Djamarat-brug of op die grondvlak gegooi word. Om veiligheidsredes is die pilare in 2004 deur lang mure vervang, waar die klippe opgevang word nadat hulle gegooi is; baie pelgrims het voorheen mense aan die oorkant per ongeluk raakgegooi.

Ná die steniging word diere geslag om die storie van Abraham en Ismael te gedenk. Tradisioneel het die pelgrims self diere geslag, maar vandag koop hulle ’n bewys in Mekka en die diere word dan op die 10de namens hulle geslag sonder dat hulle teenwoordig hoef te wees. Moderne slagplase verwerk die vleis en dit word na arm mense regoor die wêreld gestuur. Terselfdertyd offer Moslems regoor die wêreld diere tydens ’n driedaagse fees, Eid-oel-Adha.

Nadat ’n dier geslag is, volg nog ’n belangrike ritueel van die hadj: die skeer of knip van hare. Die mans skeer of knip hul hare op die dag van Eid al-Adha, en vroue knip die punte van hul hare af.


Op dieselfde of die volgende dag besoek pelgrims weer Al-Masdjid al-Haram in Mekka vir nog ’n tawaf, bekend as Tawaf al-Ifaada, ’n verpligte deel van die hadj. Dit simboliseer ’n haas om op God te reageer en liefde teenoor Hom te betoon. Die nag van die 10de word weer in Mina deurgebring.

Van die middag tot met sonsondergang gooi pelgrims weer klippe na elk van die drie pilare in Mina.

Op 12 Dhu'l Hidjdja volg dieselfde prosedure van die steniging van die duiwel. Pelgrims mag voor sonsondergang van Mina na Mekka reis.

As hulle nie op die 12de kon vertrek nie of self besluit het om langer te bly, moet die perlgrims weer die steniging van die duiwel uitvoer voordat hulle na Mekka terugkeer.

Eindelik, voordat hulle Mekka verlaat, moet pelgrims ’n laaste tawaf, Tawaf al-Wadaa, uitvoer. "Wadaa" beteken "om tot siens te sê". Die pelgrims loop sewe keer antikloksgewys om die Kaäba en as hulle kan, soen hulle die Kaäba of raak daaraan.

Hoewel dit nie deel van die hadj is nie, kan pelgrims nou na Medina en Al-Masdjid an-Nabawi (Moskee van die Profeet) reis. Laasgenoemde bevat Mohammed se graftombe. Die Quba-moskee en Moskee van die Twee Kieblas word ook gewoonlik besoek.

Om elke jaar die nodige reëlings vir die toenemende getal pelgrims te tref is ’n logistieke probleem vir die regering van Saoedi-Arabië, wat sedert die 1950's meer as $100 miljard bestee het om geriewe te verbeter.

Belangrike kwessies soos huisvesting, vervoer, sanitasie en gesondheidsorg is grootliks verbeter deur die instelling van verskeie ontwikkelingsprogramme deur die regering, met die gevolg dat daar deesdae moderne geriewe is en verskeie rituele maklik uitgevoer kan word. Kwotas word dikwels vir verskillende lande vasgestel om die getal besoekers te beheer en veiligheidsmagte en kameras sorg vir algehele veiligheid tydens die hadj.

Verskeie instellings en regeringsprogramme soos hadj-subsisies help pelgrims hul koste dek.

Pelgrims reis gewoonlik in groepe na die hadj. In die vroeë 19de eeu is reise in karavane oor land onderneem, en later het hulle meestal met stoomskepe gereis. Dit het ’n tyd lank geduur tot lugvervoer die mees algemene manier van reis geword het; Egipte het in 1937 die eerste lugdiens vir hadj-reisigers ingestel.

Vandag bied baie reisagente en lugdienste hadj-pakkette aan wat reisreëlings en huisvesting insluit. Lughawens in Djedda en Medina het spesiale terminale vir pelgrims. Baie lughawens in ander lande het ook spesiale terminale wat die vertrek en terugkeer van pelgrims vergemaklik. Baie lugdienste het ekstra vlugte tydens die hadj om die groot getal pelgrims te akkommodeeer.

Tydens die hadj reis pelgrims per bus of te voet tussen die verskillende terreine. Die Saoedi-regering beheer voertuigtoegang tot dié besige gebiede streng. Soms duur ’n reis ure weens die swaar voertuig- of voetgangerverkeer. In 2010 het die Saoedi-regering ’n enkelspoor ingestel tussen Arafat, Moezdalifa en Mina. Dit verkort die reis tydens die kritieke "Nafra" van Arafat na Moezdalifa tot minute. Dit is egter nie toeganklik vir alle pelgrims nie en word streng beheer. Tans kan dit sowat 500 000 mense vervoer.

Die getal pelgrims het die afgelope jare geweldig toegeneem, en dit het gelei tot verskeie ongelukke en sterftes weens verdringing. Die eerste groot ongeluk in moderne tye het in 1990 plaasgevind, toe ’n toeloop in ’n tonnel by Medina die dood van 1 462 mense veroorsaak het. Daarna is verskeie skarebeheermaatreëls in werking gestel om veiligheid te verseker.

Weens die groot skares het party van die rituele meer simbolies geword. Dit is byvoorbeeld nie meer nodig om die Swart Steen te soen nie. Pelgrims kan bloot daarna wys in elke omsirkeling van die Kaäba. Die pilare vir die gooi van klippe is ook in 2004 verander in lang mure met plekke daaronder waar die die klippe opgevang word. Nog ’n voorbeeld is die offering van diere wat nou deur aangewese slagplase hanteer word sonder dat pelgrims self teenwoordig hoef te wees.

Vir 2016 se hadj het die Saoedi-regering ook elektroniese GPS-opsporingsarmbande beskikbaar gestel.

Ondanks dié veiligheidsmaatreëls kan voorvalle steeds voorkom tydens die hadj wanneer daar ’n toeloop is of platforms meegee onder die gewig van die baie besoekers. In 2015 het ’n toeloop die dood van 769 mense en die besering van 934 mense veroorsaak, volgens die Saoedi-owerhede. In ’n verslag van Associated Press is die dodetal op 1 470 geraam na aanleiding van amptelike verslae van ander lande, en dit maak dit die grootste sodanige ramp tot op datum.

Kommer is in 2013 en 2014 uitgespreek oor die verspreiding van Midde-Oosterse asemhalingsindroom weens die groot skares. Volgens die Saoedi-minister van gesondheid is geen gevalle van dié siekte nog onder pelgrims bespeur nie.

Die hadj het vir Moslems ’n godsdienstige sowel as sosiale betekenis. Buiten dat dit ’n godsdiensplig is, hou dit vir hulle ’n spirituele belang in wat hulle ’n geleentheid tot selfvernuwing gee. Die hadj dien as ’n herinnering aan die Oordeelsdag, wanneer mense voor God te staan sal kom. Hadit-geskrifte (aanhalings van Mohammed) lê klem op verskeie voordele wat ’n pelgrim geniet as hy die hadj suksesvol afgelê het. Ná hul terugkeer kan pelgrims die titel "Al-Hadji" voor hul naam skryf en word hulle met respek in die Moslemgemeenskap bejeën.

Islam-geleerdes meen egter die hadj behoort ’n aanduiding van ’n persoon se godsdiensverbintenis te wees en nie beskou te word as ’n meting van sy sosiale status nie. Die hadj bring Moslems van oor die hele wêreld bymekaar en verenig hulle ongeag hul ras, kleur en kultuur, en dit dien as ’n simbool van gelykheid.

Volgens ’n studie van 2008 oor die uitwerking van die deelname aan die hadj onder Islam-pelgrims word Moslemgemeenskappe positiewer en verdraagsamer ná die hadj. Die studie, met die titel "Estimating the Impact of the Hajj: Religion and Tolerance in Islam's Global Gathering", wat in samewerking met die Harvard-universiteit se John F. Kennedy-regeringskool gedoen is, dui aan die hadj "verhoog die geloof in gelykheid en harmonie onder etniese groepe en Islamitiese seksies en lei tot gunstiger houdings jeens vroue, insluitende ’n groter aanvaarding van hul opvoeding en werkneming", en "hadji's glo meer geredelik in vrede, en in gelykheid en harmonie onder aanhangers van verskillende gelowe".

Die Amerikaanse menseregte-aktivis Malcolm X het die sosiologiese atmosfeer wat hy in die 1960's op sy hadj ervaar het, as volg beskryf:

Daar was die afgelope 92 jaar ’n aansienlike toename in die getal pelgrims, en die getal buitelandse pelgrims het met sowat 2 824 persent toegeneem, van 58 584 in 1920 tot 1 752 932 in 2012. Vanweë ontwikkelings en uitbreidings by Al-Masdjid al-Haram het die Saoedi-regering die getal pelgrims in 2013 beperk. Die getalle het sedert 1920 soos volg toegeneem:




</doc>
<doc id="113690" url="https://af.wikipedia.org/wiki?curid=113690" title="Chris Euvrard">
Chris Euvrard

Chris Euvrard (*3 Desember 1886, Montagu – † 1984) was ’n onderwyseres en die wenner van die eerste Afrikaanse romankompetisie wat in 1914 deur die Suid-Afrikaanse Akademie vir Wetenskap en Kuns geloods is. Haar werk het teen die agtergrond van die Anglo-Boereoorlog afgespeel en hoewel dit nie deur resensente as van letterkundige belang beskou word nie, meld hul tog die historiese waarde daarvan. Verskeie van haar kortverhale en artikels is in tydskrifte gepubliseer. Sy skryf ook ’n ongepubliseerde boek "Tant Chrissie vertel", waarin sy haar lewensverhaal vertel.

Chris C. Euvrard is op 3 Desember 1886 op Montagu gebore. Sy is die dogter van Georg Frederik Euvrard en Maria Louisa Taylor, oorspronklik van Montagu. Die gesin trek in 1887 na die plaas Siberia tussen Kroonstad en Heilbron en haar vader is onder andere gekwalifiseerde advokaat, prokureur en ook deeltydse onderwyser op Kroonstad. Die gesin is almal musikaal en al die kinders kry goeie musiekopleiding. Gedurende die Anglo-Boereoorlog word die moeder en kinders in twee verskillende konsentrasiekampe aangehou, eers op Heilbron, toe Oos-Londen en toe terug na Heilbron. Sy doen in 1900 tuberkulose in die konsentrasiekamp op Heilbron op, waaraan sy amper dood is. Hulle is reeds besig om haar uit te lê vir haar begrafnis toe haar tante agterkom dat sy nog nie dood is nie. Met groot sorg en liefde verpleeg hulle haar weer tot genesing. 

Na die oorlog bekwaam sy haar in die Boland as onderwyseres met ’n beurs van die NG Kerk, wat onderwysers laat oplei vir sy Christelik Nasionale Onderwysskole as teenvoeter vir Lord Alfred Milner se Engelse skole. Sy kom terug na die Kroonstad distrik en gee eers onderwys op die plaasskool op Middenspruit en later die dorpskool op Kroonstad, maar moet haar loopbaan onderbreek wanneer sy in 1914 ernstig siek word aan tering. Tydens haar lang ongesteldheid skryf sy om die tyd te verwyl en "Twee susters" ontstaan in hierdie tyd.

Hiervandaan verhuis sy in 1916 na Rhodesië na aanleiding van ’n beroep van ds. Badenhorst van Melsetter in Rhodesië. Hy adverteer naamlik vir iemand om te kom help om by ’n plaasskool klas te gee vir ’n tweede geslag van die Afrikaners wat in 1893 deur Cecil John Rhodes met groot beloftes na hierdie gebied gelok is om te boer. Vanaf 1916 tot aan die einde van 1917 is sy ’n onderwyseres op die plaasskool op die plaas Pietershoek in Noord-Melsetter in Rhodesië, die plaas van Stoffel Steyn, waarna sy oorgeplaas word na die naburige skool op Lombardsrust.

Haar toekomstige man, Johannes G.F. (Herselman) Steyn, seun van die eienaar van die plaas, neem aan die einde van 1917 haar posisie op Pietershoek in, nadat hy so pas tevore sy studie op Stellenbosch en Graaff-Reinet voltooi het. Hy is twaalf jaar jonger as sy. Hulle trou op 4 Oktober 1920 op Carletonville in Suid-Afrika, waar haar ouers in daardie tyd boer. Na hulle troue smelt die twee skole (en hulle onderwysers) saam. Die egpaar het vyf kinders, drie seuns en twee dogters. Hulle koop later ’n plaas in die Marandellasdistrik in Rhodesië en terwyl haar man onderwys gee, behartig sy die werk op die plaas. Sy gee ook musieklesse aan kinders in die omgewing. Hulle koop ’n groter plaas in Chatsworth na die aftrede van haar man as onderwyser. Na die dood van haar man in 1972 op Chatsworth bly sy op Fort Victoria en nog later in ’n dienssentrum wat sy self tot stand help bring. 

Sy is in 1984 oorlede.

Sy ontvang in 1914 die eerste prys in ’n prysvraag van die Suid-Afrikaanse Akademie vir Taal, Lettere en Kuns vir literêre werk met "Twee susters", ’n verhaal oor die ondervinding van ’n ma, haar skoonsuster en haar twee dogters se belewenisse in die Anglo-Boereoorlog, grootliks gebaseer op haar ervarings in die Heilbron en Oos-Londen konsentrasiekampe. Hierdie is dus die heel eerste Afrikaanse boek wat ’n prys wen. Verskeie bronne dui verkeerdelik aan dat hierdie boek met die Hertzogprys bekroon is, maar Totius se "Trekkerswee" in 1916 is die eerste Hertzogpryswenner. Ten spyte van die prys is die letterkundige waarde van die boek gering. P.C. Schoonees beskryf dit as volg: “Haar werk word hier alleen vermeld, omdat aan "Twee Susters" in 1914 die eerste prys toegeken is in die jaarlikse wedstryd van die Akademie. Dit is van geen letterkundige belang nie, en bevat oorlogsondervindings in onbeholpe skoolmeisiesstyl”. In die "Akademie-Jaarboek" berig die Kommissie vir Taal en Lettere soos volg oor hierdie boek: “'t Novelletje… "Twee Susters", hoewel taal, stijl en inhoud nog veel te wensen overlaten, is dit nochtans van genoegzame historiese waarde en geeft blijk van belofte voor de toekomst…” Die boek is hoofsaaklik literêr-histories van belang.

Net soos "Twee susters" verskyn die verhale "Lena" en "Twee broers" eers as vervolgverhale in "Die Brandwag" voordat dit in boekvorm uitgegee word. In "Lena" sterf die hoofkarakter aan die einde, wat die lesers baie ontstel en haar verplig om ’n opvolg te skryf in "Twee broers", wat “beter” eindig. Beide hierdie verhale het ook die Anglo-Boereoorlog as agtergrond. 

Haar laaste novelle is "Die stiefmoeder", maar dit word nie gepubliseer nie. Kortverhale van haar verskyn in "Die Boerevrou" en "Die Huisvrou". In die "Zambesi Ringsblad" publiseer sy kort artikels en versies vir jongmense en kinders. 

Vir die skoolleesboekies "Jong Suid-Afrika" dra sy lessies by en later verskyn van haar artikels ook in "Sarie Marais". 

Sy skryf die ongepubliseerde boekie "Tant Chrissie vertel", waarin sy haar lewensverhaal vertel, veral oor die swaarkry in die begin van haar verblyf in Rhodesië.







</doc>
<doc id="113691" url="https://af.wikipedia.org/wiki?curid=113691" title="Sophia Kapp">
Sophia Kapp

Sophia Kapp is ’n bekroonde Afrikaanse skryfster van liefdesromans. Sy debuteer in 2007 met die eerste insetsel, "Die erflating", van ’n trilogie wat handel oor drie susters. Kapp is ook sedert 2013 lid van die Taalkommissie van die Suid-Afrikaanse Akademie vir Wetenskap en Kuns en is verder betrokke by die Virtuele Instituut vir Afrikaans (VivA).

Sophia Kapp is in 1965 gebore en is die enigste kind van Matthys Swart, ’n prokureur, en Gertina Swart, ’n Afrikaansonderwyseres. Sy word groot in Durban en matrikuleer in 1982 aan die Dirkie Uys Hoërskool. Hierna studeer sy tot 1987 aan die Universiteit van die Oranje-Vrystaat in Bloemfontein. Vir geruime tyd is sy ’n dosent in Afrikaans aan die Noordwes-Universiteit. Sy het as taalpraktisyn gewerk vir die Suid-Afrikaanse Aptekersraad en die Wes-Kaap Onderwysdepartement, tot sy weer dosent in Vertaal- en Tolkstudie by die Potchefstroom-kampus van die Noordwes-Universiteit word. Sy werk tans voltyds as taaladviseur vir die Virtuele Instituut vir Afrikaans, en skryf deeltyds. Sedert 2013 is sy lid van die Taalkommissie van die Suid-Afrikaanse Akademie vir Wetenskap en Kuns. 

"Die erflating" is die eerste boek in ’n trilogie oor drie susters en word in 2008 bekroon met ’n ATKVeertjie vir liefdesroman van die jaar. Hierdie verhaal speel in Kaapstad af, waar Adri Malan finansiële direkteur is van haar pa se maatskappy. Wanneer hy sterf, hoor sy dat hy die maatskappy aan ’n vreemdeling verkoop het, sodat sy onverwags in iemand anders se diens is in stede daarvan om haar eie baas te wees. In "’n Nuwe lente" is JC, Adri se suster, die hoofkarakter. Na die mislukking van ’n liefdesverhouding, begeef sy haar na ’n stranddorpie. Hier word sy gedwing om ’n strandhuis met die slonserige en ongeskikte Josua du Toit te deel. "Waar die hart is" vertel weer van Idalette, die rooikop stiefsuster met ’n temperament om by haar hare te pas. Haar loopbaan as model is verby, haar huwelik is op die rotse en Charl Nienaber, wat in beheer is van haar erflating, laat geen twyfel oor wat hy van haar vermoëns as enkelouer dink nie.

"Die tuiskoms" is in 2009 op die kortlys vir die toekenning van die ATKV se prys vir liefdesromans en is eindelik naaswenner. Hierin word onder andere die tema van gesinsgeweld aangeroer. Liz Aucamp het Groblersdorp in die Klein-Karoo tien jaar gelede as banneling verlaat en daarna ’n onkoloog geword met ’n blink toekoms. Omstandighede dwing haar egter terug Groblersdorp toe. Hier moet sy haar staal vir die herontmoetings met Jans Gildenhuys, wat haar jong liefde versmaai het; met die prokureur Herk Louw wat haar bloot op grond van skinderstories veroordeel en verwerp het; en met die snobistiese Magdel Aucamp. Sy besef egter gaandeweg dat Groblersdorp haar vaardighede nodig het en dat sy hier ’n reuseverskil kan maak, as sy maar net ’n plek in Herk Louw se hart kan kry. In "Die ooreenkoms" is die sakeman Adam en die sangeres Petronel se wêrelde ver van mekaar verwyder, maar na ’n nag van passie sluit hulle ’n ooreenkoms.

Danielle se eerste jaar op universiteit is in "Die verhuising" nie wat sy gedink het dit gaan wees nie. Sy is op ’n kampus waar sy nie wil wees nie, op ’n dorp waarvan sy nie hou nie en deel ’n huis met ’n ma wat beheer oor haar eie lewe verloor. Elkeen dra sy eie kruis in hierdie huis. "Huis van die wind" wen in 2012 die ATKV-prys vir liefdesromans. Dit vertel van die liefdesverhouding tussen ’n  Afrikaanse vrou uit ’n gesiene familie en ’n Portugese kafeebaas se seun, wat verskeie struikelblokke sal moet oorkom as dit wil slaag. In "Driehoek" is die hoofkarakter Tessa reeds bekend as ’n newekarakter uit “"Die verhuising"”. Sy ontmoet die liefde van haar lewe, maar hy verskil in elke denkbare opsig van die man van haar drome. Hierdie roman word in 2014 bekroon met die ATKV-prys vir liefdesromans.

"Oorlewingsgids vir ’n bedonnerde diva" se hoofkarakter is Top of Form Simoné Bekker, wat deur haar tweede egskeiding gedwing word om saam met haar tienerseun terug te keer na  haar ma in Boekenhoutskloof, waar sy grootgeword het. Sy is terneergedruk omdat sy toegelaat het dat haar eiewaarde vertrap word en dat sy versuim het om op te tree in belang van haar kind. Hierdie keer besluit sy om haarself reg te ruk, sodat sy weer haar plek in die lewe kan volstaan en nooit weer toe te laat dat iemand oor haar stoomroller nie. Die pad is moeilik, maar met die hulp van haar ma Magdaleen, haar seun en veral Barnard Richter, oorleef sy tog en kan sy ’n gids daaroor skryf.




</doc>
<doc id="113695" url="https://af.wikipedia.org/wiki?curid=113695" title="Johan Kapp">
Johan Kapp

Johan Kapp is ’n Suid-Afrikaanse dramaturg en skrywer.

Johan Kapp is in Port Elizabeth gebore. In Afrikaans is hy veral bekend vir die drama “Laat-Februarie 1922”, wat in 1983 eers deur SUKOVS opgevoer is en daarna deur KRUIK. Dit word ook in die versamelbundel “"Rostrum"” opgeneem. Die drama behandel die mynstakings van 1922, waar die hoofkarakter Niklaas en sy ouers van die plaas na die stad verhuis. Hier kry Niklaas werk by die myn en raak betrokke by die stakings, met noodlottige gevolge. Ten spyte van hierdie agtergrond is die drama nie net plek en tyd gebonde nie, maar spreek dit die universele stryd van die werker teen die geldbaronne aan. “Met Felix Hatting” is ’n ongepubliseerde drama. Hy skryf ook kortverhale en “"Die pyn"” word in "Tydskrif vir Letterkunde" gepubliseer.

Hy lewer ook verskeie werke in Engels, insluitende die dramas “Duze”, “The homecoming”, “Starring Felix Abbott” en “Al”. Die manuskripte van hierdie dramas word bewaar deur die National English Literary Museum (NELM) in Grahamstad.




</doc>
<doc id="113696" url="https://af.wikipedia.org/wiki?curid=113696" title="Sueca">
Sueca

Sueca is 'n munisipaliteit in die provinsie Valencia in die Spaanse outonome gebied Valencia.


</doc>
<doc id="113705" url="https://af.wikipedia.org/wiki?curid=113705" title="Goedgevonden, Limpopo">
Goedgevonden, Limpopo

Goedgevonden is 'n swart nedersetting in die Limpopoprovinsie van Suid-Afrika. Dit is 65 km wes van Polokwane langs die R657-pad geleë.



</doc>
<doc id="113706" url="https://af.wikipedia.org/wiki?curid=113706" title="Schwarzbuch WWF">
Schwarzbuch WWF

In Schwarzbuch WWF beskou Wilfried Huismann die Wêreldnatuurlewefonds (WWF) as 'n gebruiksmiddel van die transnasionale firmas, wat heel toevallig lede van die WWF is, om hul handelsbedrywighede wêreldwyd uit te brei. Deur 'n soort aflaathandel (waarin 'n geringe som geld boete doen vir ernstige omgewingskade) word die "groen" of "panda"-keurmerk toegeken om die lede tevrede te stel, terwyl die niksvermoedende klant oorsee produkte koop wat opsetlik as "volhoubaar" voorgehou word. Die Panda-embleem volgens Wilfried Huismann is van nul en gener waarde.

Die boek vergesel Huismann se twee dokumentêre rolprente, "Lachsfieber" (2010) en "Der Pakt mit dem Panda: Was uns der WWF verschweigt" (2011).

Die WWF het jarelank die natuurbeskermende beeld uitgestraal deur hartroerende advertensies en skokkende beelde van die natuurlewe wat bedreig word. Deur 'n SMS te stuur en sodoende geld te skenk, sal dadelik opgetree word om 'n charismatiese dierespesie (tier, luiperd, olifant, renoster, walvis, panda, ens.) van uitwissing te red.

Volgens die klassieke redenasie van 'n ou lid van die WWF se geheime "Club of 1001", Prof. Bernhard Grzimek ('n Frankfurtse dieretuinkurator) het ons mense die wilde diere vir eeue lank van hul lewensruimte en habitat afgerokkel en verwoes: nou moet opgetree word; die geskiedenis het getoon dat die mensdom 'n verwoester is; daarom moet die mense uit die omgewing padgee sodat die dierelewe kan herstel, aangesien die diere se habitat deur menslike bedrywighede versteur word. Die plaaslike wetenskaplikes wys anders daarop, maar die Westerse onkunde het hardnekkig bly vasklou: Die natuur moet 'n mensvrye plek wees. Nou is daar die kollektiewe skuldgevoel in die Globale Noorde van die ongerepte oerwoud van die Globale Suide wat gered moet word. In der waarheid gebeur net mooi die teendeel met dieselfde SMS- en skenkersgeld.

Dieselfde modus operandi, wat wildtuine en wildreservate betref wat die WWF goedkeur, verloop soos volg:

1. Met die goedkeuring van regerings aan wie die ekonomiese voordele van ekotoerisme soos 'n wortel voor die neus gehou word, word die plaaslike bosbewoners of woudbewoners of vissersvolke of jagterversamelaars (wat dikwels nie ekonomies magtig is nie) in die geoogmerkte WWF-projekgebied, "vrywillig" gevra om hul grond te verkoop. Die propaganda van 'n beter "kans in die lewe", "ekonomiese vooruitgang", "julle troeteldiere sal veilig wees", "julle sal jul kinders na die skool kan stuur", "enigiets is beter as om rubber te tap of woudvrugte te versamel", asook ander leë beloftes word gemaak om die grond te verkoop, of te verlaat. Ander kere word die inwoners deur wetgewing van die grond verdryf. In Indië het die tierprojek (wat in 1972 begin is) die gevolg gehad dat omtrent 'n miljoen mense van hul grond verdryf is. Party natuurvolke dreig dikwels om elke tier af te maai, sodat daar geen rede is om hul van hul grond af te jaag nie.

2. Indien die natuurvolk saamspeel, word hulle verskuif na net buitekant die geoogmerkte terrein en word omhein en afgesny van hul oorspronklike woongebied waar hulle bv. rubber of heuning getap het, wildevrugte versamel en hul heilige aanbiddingsplekke besoek het. Dikwels is hierdie natuurvolke juis nie materialisties ingesteld nie en is tevrede met hul doodgewone bestaan. Dit is ook nie hierdie volk wat, onder normale omstandighede, hul eie bosgode sal jag om aan die Europese of Asiatiese mark uit te voer nie (wat in elk geval nie sou bestaan het as die buitelanders nie ingemeng en die buitelandse handel van tiervel oopgedwing het nie).

Volgens Muthamma, 'n woordvoerder en leier van die Adivasi:

Dit alles te midde van die WWF se verklaring dat die bosvolke juis nut het in die natuur:

Maar nou is daar geen manier hoe die woudbewoners of vissersvolke se ou leefwyse herstel kan word nie: hul ou lewensbestaan wat eeue lank bestaan het uit visvang, heuningtap ens. is onherroeplik verander. Hul kultuur verwesters, waar alles volgens Rand en sent geweeg word:

Die natuurvolke kan kies: hulle kan hul kultuur (deur danse of momento's) as goedkoop vermaak kommersialiseer aan ekotoeriste (vir aalmoese) of vir die nuwe grondeienaars as personeel werk, of by onwettige bedrywighede (soos tierjag) betrokke raak om kop bo water te hou in 'n nuwe kapitalistiese stelsel wat aan hulle onbekend en vreemd was. Andersins bevolk hierdie ontworteldes reeds oorvol dorpe en stede en word vervreem van hul kultuur en stam. In Indië het net enkele van die verdrewene 'n werk gekry in die toerismebedryf, die res werk almal vandag soos slawe in die plantasies wat orals rondom die reënwoude opgeskiet het.

3. Die grond wat onteien en ondertussen staatsgrond of in private besit beland het, word, ironies genoeg, nie volgens Grzimek se uitkyk "mensloos" en "mensvry" nie: dit word 'n ekotoerismemekka. Tot so 'n mate dat dit nie eens vergelyk kan word met die ou bosbewoners se doen en late nie. Waar die ou bevolking so nou en dan 'n tier sou teëkom, maar nie tier of mens mekaar sou hinder nie, sak toeriste en wetenskaplikes (wat deur die WWF befonds word, want die geld moet uitgegee word) in Jeeps dag en nag op die dier se habitat toe, gewapen met kameras en geïnstalleerde kameravalle. Die indringing maak die eens vredeliewende diere aggressief. Dierevrektes op die teerpaaie van voortsnellende voertuie het ook nie voorheen bestaan nie. Die grondpaaie is intussen geteer om die toeriste na hul uitkykpunt so gou as moontlik te vervoer en die rit te vergemaklik. Grondwater word weer onttrek om luukse wonings met swembaddens (en vermaak) te bou om veral diegene te beloon wat ruim geld aan die WWF of ander programme geskenk het. Soortgelyk is 'n hotel op die Kraterrand in Afrika opgerig – al was wetgewing ook sus en so – met en deur die geld van sy hoogheid Prins Karim Aga Khan IV. Hier doen die Massai kultuurdansies vir aalmoese – sonder ander heenkome. Die Massai is die eerste keer gedwing om 'n onteieningsdokument te onderteken, al kon hulle nie lees nie. Die tweede maal was in 1974. Die derde maal lyk nie so afsienbaar in die toekoms nie: soetwater word uit die krater gepomp deur die hotel, met die gevolg dat die omliggende woude sterf. Maar dit skeel die toeriste nie veel nie, want weer word die Massai verantwoordelik gehou – dit is glo hul beeste wat die grond vertrap en verpoeier. In Indië sal die doodnormale bevolking, sonder geld of $10 000-skenking vir die tierprogram, nooit hul heimat weer sien nie. Ondertussen verkeer die meeste ekotoeriste en weldoeners (of skenkers) in die waan dat "ons die laaste mense op aarde is wat tiere ooit weer lewend sal sien." Oor sulke mense, skryf Huismann: "Die apokalyptisch angehauchte Tigerkampagne des WWF hat in ihr ein dankbares Medium gefunden."

Terselfdertyd is in Indië, spesifiek in die Nagarhole Park, die voormalige Adivasi-dorpe platgestoot, om plek te maak vir Bloekomboom- en kiaatboomplantasies. Maar ook houtfirmas en mynbouondernemings en fabrieke het hul weg na die nasionale parke oopgebaan.

4. Pleks daarvan om eenvoudig die diere, soos tiere, met rus te laat, volgens Dr. Latika Nath Rana, sodat die dierebevolking self weer kan aanwas, word geld gemors op verdere reklame, prag-en-praalinterieur en straat- en padmooimaak wat absoluut niks met die tierbeskerming verband hou nie. Die skenker se geld beland ook in die koffers van die funksionarisse. En in sake wat bestaan uit beamtes, tierdeskundiges en politici wat almal van die nasionale tierbegrotingsgeld leef. Met al die geld wat byvoorbeeld in Indië se tierprogram ingepomp is, kon elke liewe tier vier wagte gekry en elkeen van die 39 natuurreservate met 'n beskermende muur omhein geword het. Die geld kon verder gebruik word om die ontwortelde mense voor werk te skep, sodat hulle nie die tiere sal doodmaak nie, en daar geen rede is vir die tiermafia om te ontstaan nie. Daar is in die dorpies wat rondom die natuurreservaat ontstaan het tans altyd 'n handlanger onder die werklose bevolking te vinde en daar is 'n mark: tee uit tierbeenmeel kos in Chinatown in New York intussen meer as heroïen.

Maar vir Ullash Kumar is die hele nasionale tierbegroting en -program net 'n voorwendsel vir geld en grondroof. Die WWF is medeverantwoordelik vir die huidige stand van sake:

5. Die agteruitgang van die wilde diere word nie gestop nie en/of die wilddiewery neem toe. Die gemeganiseerde reklame en pleidooie word eenvoudig voortgesit. Waar daar wel sukses met die aanteling of aanwas van die dierespesies is, gebeur dit dikwels dat 'n oorbevolking diere ontstaan wat uitgedun moet word. Verskuiwing kan 'n dierspesie, soos die luiperd, aggressief teenoor die mens maak wat hom van sy habitat ontwortel het. Die ander opsie is trofeejag, met die ou stereotipe wat herhaal word van die groot blanke en manlike wildjagter uit Europa en die VSA wat uit die koloniale dae in 'n heel eksklusiewe jagreservaat die natuur tem en oorwin – teen 'n sommetjie geld, natuurlik. Om hierdie rede word die uitsetting van die woudbewoners byvoorbeeld dikwels beskou as rassisties en neokoloniaal. Ondertussen verkondig die WWF luidkeels wyd en syd aan die wêreldpubliek tot watter mate die betrokke dierespesie en sy habitat steeds op die randjie van uitsterwing staan. Die geld rol steeds in, alles onder die dekmantel van "volhoubaarheid".
En dikwels word WWF-werkers ook deur die ou bosbewoners vir 'n losprys ontvoer.

Die modus operandi van transnasionale maatskappye, wat lede is van die WWF, wyk nie te veel van die natuurreservate s'n af nie. Vir Huismann is dit vir die publiek en veral vir omgewingsdrukgroepe soos Greenpeace en Friends of the Earth geen geheim meer dat die lede wat die WWF met groot geld toegooi juis die grootste omgewingsondaars is nie. Van nader beskou word die volgende roete gevolg.

1. In die Globale Noorde word reëls neergelê hoe om meer omgewingsvriendelik te wees, soos om omgewingsuitlaatgasse te verminder, hoe om produkte te verbou wat teoreties minder besoedeling sal afgee, hoe om die koolstofvoetspoor te verminder, en hoe om voedselsekerheid te verbeter. Dikwels word na onbeproefte strooihalms gegryp, soos biodiesel. Die Europese ooreenkoms het byvoorbeeld 'n kunsmatige wêreldmark vir biobrandstof geskep. Tot die jaar 2020 moet 10 persent van die biobrandstof in Europese voertuie uit plante kom. Die VSA volg 'n soortgelyke reël. Terwyl die landbougrond in Europa te waardevol en te skaars was, word die biobrandstof uit plante in die Globale Suide verbou. Twee Duitse politici was veral van besondere diens by die werwing van belangstelling in hierdie biobrandstof: Angela Merkel en Renate Künast. Dit was in hul tyd as Duitse omgewingsministers dat die droombeeld voorgehou is van die Europese Unie wat wêreldwyd die voorloper van biobrandstof moet word. Künast het selfs sover gegaan om die boere die "Oliesjeiks van môre" te noem. Intussen het hulle besef dat hul politiekery 'n fout was, maar gister se foute en omgewingsvernietiging kan nie meer ongedaan gemaak word nie – selfs al sou hulle ook wou. Die gevolg was in Latyns-Amerika, Asië of Afrika dieselfde: Bioimperialisme.

Die ander "probleem" is die voedselsekerheid wat uit 'n Malthusiaanse siening met die bevolkingsgroeikoers moet ooreenstem. Vir Huismann is dit loutere snert. "Meer mense = meer kos produseer" is 'n Malthusiaanse drogredenasie, aangesien die helfte van alle voedsel bederf, nie verkoop word nie, of weggegooi word (dikwels omrede dit as lelik beskou word, ander kere om prysregulering), voordat dit die verbruiker bereik. Die probleem lê in wese in die eweredige verspreiding van die voedsel, nie die verbouing daarvan nie.

2. Gepaardgaande met hierdie "probleme" wat geskep word, is daar ook gewoonlik wonderkure of kitsoplossings wat vir die ontwikkelende lande groot geld kan beteken. Een is akwakultuur (vir die aanteel van salms) in Suid-Amerika (Chili), die ander is sojabone (vir brandstof en voedsel) in Suid-Amerika (Argentinië), en palmolie (seep, kosmetika, skoonmaakmiddels, kunsbotter en lekkers) in Maleisië en Indonesië. Omdat Europeërs byvoorbeeld palmolie as omgewingsvriendelik beskou, het die druk eenvoudig meer geword op die Indonesiese woude.

3. Die WWF maak onduidelike reëls en beleide wat sy groot geldskieters, lede (en omgewingsondaars) se sak pas. So 'n sertifisering deur die WWF wat omgewingsvriendelikheid versinnebeeld kos $100 000, wat dit vir die kleinsakeondernemings onmoontlik maak om by te bring. As internasionale drukgroep het die WWF ook verdrae met die Wêreldbank aangegaan.

Die WWF se Kompromis: Solank 10% van die aardoppervlak uit ongerepte natuur bestaan en waarin alle inheemse volke leef, het hy vrede. Volgens die WWF-navorsing is daar tans nog 30% oor. 'n Gulde geleentheid om munt uit die oortollige reënwoude te slaan. Dit het die destydse Belgiese Minister van Omgewing en Landbou Guy Lutgen in 1997 diep geskok. Hy het toe aan die President van die Wêreldbank, James D. Wolfensohn, geskryf en sonder om doekies om te draai die reperkussies uitgespel. Maar Wolfensohn het net geantwoord dat hulle saamstem met die 10%-doel van die WWF, want as deel van die prioriteite moet êrens die perke gestel word. Maar die hoofdoel van die sertifisering van bv. tropiese hout is om "handelshindernisse" of "handelsgrense" te vermy (dus, om handel op geoliede wieletjies te laat loop). Dit is die kern van die saak: die WWF-bande en sertifikate wat aangegaan en uitgereik word het absoluut niks met natuurbewaring te doen nie. Dit gaan in die eerste plek om die deurvoer van die ekonomiese belange.

Wolfensohn skryf aan Lutgen:

Maar in die volgende paragraaf staan daar ook:

Dit is dus slegs 'n simbool. Vir Lutgen maak dit geen sin vir die Wêreldbank om 'n ooreenkoms met 'n nieregeringsorganisasie te sluit wat as drukgroep sertifiseringstelsels bewerk waarin daar geen sprake is van demokratiese kontrole nie.

Eenvoudig gestel: Die Wêreldbank en WWF sluit die aarde se woude vir energie- en landbou-ondernemings oop, wat in die agtergrond wag om miljarde in die natuurlike hulpbronne in die Suide te belê. Eers kom die kartograwe en "sendelinge", dan die finansiers en ten slotte kom die "veroweraars".

Die definisie van "degradeerde" woude volgens die Wêreldbanknavorsing, wat die transnasionale maatskappye benut, beteken – dit is woude waar die struktuur, spesieomvang, biomassa en/of oorskerming met boomkrone minder is as die oorspronklike en ongerepte woudgebiede. Na aanleiding van hierdie vae definisie kan bykans enige woud op aarde as "degradeerd" geklassifiseer en uitgeroei word – maak nie saak hoeveel mense, mensape, diere of olifante daarin leef nie. Die outeur van hierdie wêreldbankstudie was ook Cheng Hai Teoh, Generaalsektretaris van die WWF se gestigte Tafelronde vir Volhoubare Palmolie (RSPO).

Al hoe meer planke of meubels dra intussen die volhoubaarheidsseël FSC. Die meeste mense koop die hout in die geloof dat dit iets goed vir die reënwoud sou inhou. Maar selde lees die mense die kleindruk. Net onder die FSC-logo staan in die meeste gevalle die skadeloosklinkende woord: "mix". Dit beteken by Forest Stewardship Council se FSC-logo dat slegs 10 persent van die hout uit 'n sertifiseerbare produksie sou kom, die res is afkomstig uit industriële boomplantasies of herwinningsmateriaal, hout uit onwettige of onnaspeurbare bronne of uit roofgrond.

4. Deur die ministers van die Globale Suide die son, maan en sterre te belowe wat die hulpskemas en moderne tegnologiese verbouing sal meebring (asook die waansin dat slegs transnasionale maatskappye oor die nodige kundigheid, bronne en kontakte beskik), word grond op hetsy 'n wettige of onwettige manier onteien. Partymaal word daar sommer bv. in Indonesië oliepalms deur transnasionale maatskappye op privaatgrond van kleinboere geplant, andere kere lê die grond vir jare lank braak weens grondgeskille wat in die hof uitgeklaar moet word. Die geld wat die TV-kyker ondertussen via SMS aan die WWF stuur om die Orang-oetangs se habitat te red, word gebruik om sekondêre woude te laat herstel, NIE die oorspronklike ongerepte oerwoud te bewaar waar die meeste biodiversiteit nog oor is nie.

5. Net soos by die natuurreservaat en/of Nasionale Parke is daar geen terugkomkans vir die bosbewoners of vissersvolk of bestaansboere nie. As die nuwe arbeiders werk hulle dikwels in haglike omstandighede wat in Europa sonder twyfel die maatskappy strafbaar sou maak. In die lande waar wetstoepassing swak is of die wetgewing self nie voorsiening maak vir uitbuiting of skaamtelose besoedeling van riviere en omgewing nie, sak die transnasionale maatskappye op toe. Verbode doders in Europa soos Paraquet word ook soms mildelik gebruik.

In Argentinië word bv. soja as "groen" tegnologie bemark: ook hier is grond opgekoop deur die regering, die plaaslike bevolking is van die grond afgejaag, die landbougrond word met chemikalieë besoedel, die kettingsae is ingestuur (vandag is die helfte van die Chaco-Savannewoud afgesaag) en sojavelde laat aanplant. Oor 'n volle 1 500 kilometer, wat omtrent die helfte van die landbougrond van Argentinië beslaan. So word die plantdoder Roundup, saam met die saad, uit die stal van die alleenhandelaar Monsanto gekoop wat deur Monsanto se Chemici ongewikkel is. Op ongeveer 61% van die huidige sojaland het vroeër koeie gewei, of was koring, sorghum, aartappels, mielies, sonneblomme, rys, gars, bone en katoen verbou. Al hierdie produkte moet vandag ingevoer word, want daar is 'n voedseltekort weens 'n afname in hierdie produksie a.g.v. hierdie monokultuur. Oor die 400 000 boere het hul plase verkoop en na die stede getrek. In die dorpskole onderrig die onderwysers nog maar eenduisend skoliere, wat vroeër vier maal soveel was. Dit het die gevolg tot halfvervalle skoolgeboue, met staatsfondse wat ingeperk word. Met die verval van die dorpe het ook die Pampaskultuur verdwyn. Die mense vlug van die lande omdat hulle daar nie werk kry nie. Wie bly, loop die risiko om vergiftig te word deur Roundup, wat die "dwelm van die Argentynse ekonomie" is. Die genetiesgemanipuleerde soja is weerstandig teen Roundup: die ander plante nie. Roundup besoedel in die proses ook die grondwater en riviere wat deursyfer. Van die paddas in die gebied het reeds uitgesterf. Heelwat kinders is doodgebore of misvorm gebore.

Tog hou die WWF vol: Dit is alles in orde, soja is goed, soja kan mens volhoubaar verbou.

6. Die WWF se Panda-keurmerk word steeds op die produkte van sy lede (die transnasionale maatskappye) geplak, wat die eindgebruiker bv. in Europa mislei wat "bona fide" sal glo die produk is volhoubaar produseer. Met 'n geruste hart verhoog die niksvermoedende koper die transnasionale maatskappy se wins.

7. Die maatskappye palm net meer ongerepte grond in, vernietig nog meer ongerepte natuurskoon, terwyl die WWF "soos 'n poetservis net saamswem met die haaie" (en kyk wat daar te aas is), sonder om die rigting van die grondrowers te verander.

"Der Spiegel" berig op 26 Mei 2012 die WWF is na afloop van die film "Der Pakt mit dem Panda" deur protespos oorval. Meer as 3 000 ondersteuners het hul lidmaatskap opgesê. So 'n groot bloedlaat het die natuurbewaringsbeweging nog nooit beleef nie. "Der Spiegel" het self ondersoek ingestel: die berig volg min of meer dieselfde trant as Huismann. Ook die "Süddeutsche Zeitung" stel dit teen die einde van die resensie duidelik: Die WWF het baie vrae om te beantwoord: "Sein Buch wirft Fragen auf. Viele Fragen. Vom WWF erhofft man sich Antworten – nicht Ausreden oder teure Klagen."

"Zeit" betreur op 6 Junie 2012 die hofgeding wat aan die gang gesit is deur die WWF oor die boek. Vir Cammann is die WWF net besig om verdere skade aan sy eie wankelende naam te berokken.

"Der Spiegel" berig op 20 Julie 2012 dat 20 plekke in die boek oorgeskryf gaan word, na afloop van die hofgeding tussen die WWF en die uitgewer, Random-House-Verlagsgruppe. Vir 'n tyd lank was die boek ook nie op Amazon, Libri of Thalia te koop nie uit vrees vir regsstrydighede.

Na afloop van verdere hofsake in Keulen word in Januarie 2015 'n bygewerkte dokument genaamd Ergebnis der juristischen Auseinandersetzung Pakt mit dem Panda Schwarzbuch WWF deur die WWF.de uitgereik wat, naas die regsuitspraak, elke liewe afdeling, woord en sinsdeel aandui wat in die nuwe boekuitgawes, maar ook die rolprent "Pakt mit dem Panda", geskrap en gewysig is. Onder meer het die WWF hom reeds onttrek van die Tafelronde van die Soja- en Palmsektore. Nog dele wat geskrap word sluit onder andere ook tweegesprekke in wat in die oorspronklike boekweergawe regstreeks aangehaal is.

In Maart 2015 berig "Der Spiegel" Kathrin Hartmann se ondersoek verder op die gevolge van die palmoliesaak in Indonesië (soos uit die ekonomietydskrif "enorm" gehaal is).



</doc>
<doc id="113710" url="https://af.wikipedia.org/wiki?curid=113710" title="Venus, Limpopo">
Venus, Limpopo

Venus is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 38 km wes van Polokwane geleë.



</doc>
<doc id="113711" url="https://af.wikipedia.org/wiki?curid=113711" title="Waschbank, Limpopo">
Waschbank, Limpopo

Waschbank is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 36 km wes van Polokwane geleë.



</doc>
<doc id="113712" url="https://af.wikipedia.org/wiki?curid=113712" title="Taung, Limpopo">
Taung, Limpopo

Taung is 'n klein nedersetting wes van Polokwane, in die Limpopoprovinsie van Suid-Afrika.



</doc>
<doc id="113713" url="https://af.wikipedia.org/wiki?curid=113713" title="Takalane, Limpopo">
Takalane, Limpopo

Takalane is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 30 km wes van Polokwane geleë.



</doc>
<doc id="113714" url="https://af.wikipedia.org/wiki?curid=113714" title="Kanana, Aganang">
Kanana, Aganang

Kanana is 'n swart nedersetting 58 km noordwes van Polokwane, in die Limpopoprovinsie van Suid-Afrika.



</doc>
<doc id="113715" url="https://af.wikipedia.org/wiki?curid=113715" title="Tibane">
Tibane

Tibane is 'n nedersetting 55 km noordwes van Polokwane, in die Limpopoprovinsie van Suid-Afrika.



</doc>
<doc id="113716" url="https://af.wikipedia.org/wiki?curid=113716" title="Utsane">
Utsane

Utsane is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 28 km wes van Polokwane, net suid van 'n koppie en 'n klein opgaardam geleë.



</doc>
<doc id="113717" url="https://af.wikipedia.org/wiki?curid=113717" title="Hwibi">
Hwibi

Hwibi is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 58 km noordwes van Polokwane geleë.



</doc>
<doc id="113718" url="https://af.wikipedia.org/wiki?curid=113718" title="Jupiter, Limpopo">
Jupiter, Limpopo

Jupiter is 'n swart nedersetting 64 km wes van Polokwane, in die Limpopoprovinsie van Suid-Afrika.



</doc>
<doc id="113719" url="https://af.wikipedia.org/wiki?curid=113719" title="Juno">
Juno

Juno is 'n swart nedersetting 57 km noordwes van Polokwane, in die Limpopoprovinsie van Suid-Afrika.

Die plekkie is vernoem na "Juno", die Romeinse godin van die huwelik en kindergeboorte.



</doc>
<doc id="113722" url="https://af.wikipedia.org/wiki?curid=113722" title="Heuristiek">
Heuristiek

'n Heuristiese tegniek, dikwels bloot 'n heuristiek genoem, is enige benadering tot probleemoplossing, leer of ontdekking wat nie noodwendig optimaal of volmaak is nie, maar aan onmiddellike behoeftes voldoen. Waar dit onmoontlik of onprakties is om 'n optimale oplossing te vind, kan heuristiese metodes gebruik word om die oplossingsproses te versnel. Heuristiek is as't ware verstandelike kortpaadjies wat die kognitiewe lading van besluitneming verlig. Voorbeelde van hierdie metode behels praktiese metodes, ingeligte raaiskote, intuïtiewe beoordeling, stereotipering, profielsaamstelling en gesonde verstand.

Heuristiek is strategieë wat uit ervaring met soortgelyke probleme geput is en maak gebruik van taamlik toeganklike, alhoewel losweg toepaslike, inligting om probleemoplossing in mense, masjiene en abstrakte kwessies te beheer.

Die mees fundamentele heuristiek is die tref-en-fouteermetode (trial and error), wat vir alles gebruik kan word, of dit nou is om die regte moertjie by die regte boutjie te pas of veranderlikes in algebraprobleme te bepaal.

George Pólya het na nog 'n paar algemene heuristiese metodes in sy 1954-boek "How to Solve It "geïdentifiseer:


Op sielkundige gebied is heuristiek eenvoudige, doeltreffende reëls, aangeleer of evolusionêr gekodeer, wat na bewering verklaar hoe mense besluite neem, sake beoordeel en probleme oor die algemeen oplos wanneer hulle voor komplekse probleme of onvolledige inligting te staan kom.

Die studie van heuristiek in menslike besluitneming is deur die Israeliese sielkundiges Amos Tversky en Daniel Kahneman ontwikkel, maar die konsep is oorspronklik deur die Nobelpryswenner Herbert A. Simon voorgestel. Simon se oorspronklike, primêre navorsingsonderwerp was probleemoplossing, en gedurende sy navorsing hy het bevind dat ons binne 'n sogenaamde begrensde rasionaliteit funksioneer. Hy het die term "satisficing" geskep wat op 'n situasie dui waar mense oplossings soek of keuses of besluite aanvaar wat "goed genoeg" vir hulle situasie is, maar wat geoptimaliseer kan word.

Rudolf Groner het die geskiedenis van heuristiek vanaf die ontstaan daarvan in antieke Griekeland tot en met kontemporêre werke ontleed en 'n kognitiewe styl "heuristiese versus algoritmiese denke" voorgestel wat aan die hand van 'n geldige vraelys geassesseer kan word.

Gerd Gigerenzer het op die vinnige en ekonomiese ("fast and frugal") eienskappe van heuristiek gefokus. In een spesifieke navorsingstudie het Gigerenzer en Wolfgang Gaissmaier bevind dat individue sowel as organisasies op 'n aanpasbare wyse op heuristiek staatmaak. Hulle het ook bevind dat wanneer deel van die inligting [by 'n besluit] geïgnoreer word in plaas daarvan om al die opsies te oorweeg, daar in werklikheid meer akkurate besluite geneem kan word.

Deur verdere verfyning en navorsing is daar begin om heuristiek op ander teorieë toe te pas. Die Kognitiewe-ervaring-selfteorie (CEST) is byvoorbeeld ook 'n aanpasbare siening van heuristiese prosessering. CEST identifiseer twee stelsels vir die verwerking van inligting. Soms oorweeg persone 'n situasie rasioneel, sistematies, logies, doelgerig, met moeite en verbaal. Ander kere oorweeg individue 'n situasie intuïtief, sonder moeite, globaal en emosioneel. Volgens hierdie perspektief vorm heuristiek deel van 'n groter ervaringsgebaseerde verwerkingstelsel wat dikwels aanpasbaar is, maar in situasies wat logiese ontleding vereis, kwesbaar vir foute kan wees.

In 2002 het Daniel Kahneman en Shane Frederick beweer dat kognitiewe heuristiek deur middel van 'n onbewustelike "attribuutvervangingsproses" werk. Wanneer iemand 'n oordeel (van 'n "teikenattribuut") uitoefen wat moeilik berekenbaar is, kan dit met 'n makliker berekenbare "heuristiese attribuut" vervang word.


Heuristiek word ook in die manipulasie en skepping van kognitiewe kaarte gebruik. Kognitiewe kaarte is interne weergawes van ons fisiese omgewing, en word veral met ruimtelike verhoudings geassosieer. Daar is bevind dat wanneer persone oor kaarte, afstande, ens. uitgevra word, die werklikheid dikwels verwronge uitgebeeld word.

Daar is verskillende maniere waarop kognitiewe kaarte gevorm en gebruik word. Die eerste is deur die gebruik van "bakens". Dit kom voor wanneer 'n persoon 'n geestesbeeld gebruik om 'n verhouding, gewoonlik afstand, tussen twee voorwerpe te skat. Tweedens is daar "roetekennis", en dit word oor die algemeen ontwikkel nadat 'n persoon 'n taak uitgevoer het en die inligting van daardie taak aan iemand anders oordra. Derdens is deur "opname". 'n Persoon skat 'n afstand gebaseer op 'n geestesbeeld wat volgens hom of haar soos 'n werklike kaart lyk. Hierdie beeld word gewoonlik geskep wanneer 'n persoon se brein regstellings aan vorms begin aanbring, en word op vyf maniere voorgestel: 1. "Reghoekige partydigheid" is 'n geneigdheid om vorms reguit maak en alles 90-grade hoeke te gee. 2. "Simmetrieheuristiek" is die neiging om aan vorms of geboue as meer simmetries te dink as wat in werklikheid die geval is. 3. "Rotasieheuristiek" is mense se geneigdheid om 'n natuurlik verwringde vorm in hulle gedagtes reguit te maak. 4. "Inlynstellingsheuristiek" is soortgelyk aan laasgenoemde, en kom voor waar mense voorwerpe in hulle gedagtes in lyn stel en meer reguit maak as wat in werklikheid die geval is. 5. "Relatiewe posisieheuristiek": mense distansieer bakens onakkuraat gebaseer op hoe goed hulle daardie spesifieke item onthou.

Nog 'n metode vir die ontwikkeling van kognitiewe kaarte is deur middel van ouditiewe opneming wat op mondelinge beskrywings gebaseer is. Deur die kognitiewe kaart van een persoon se visuele opneming te gebruik, kan iemand anders 'n geestesbeeld van bv. padaanwysings vorm.

'n "Heuristiese instrument" word gebruik wanneer 'n entiteit X bestaan ten einde begrip van, of kennis rondom 'n ander entiteit Y te bewerkstellig. 'n Goeie voorbeeld is 'n model. Aangesien dit nooit identies is aan dit wat uitgebeeld word nie, is dit 'n heuristiese instrument wat kennis rondom die gemodelleerde voorwerp moontlik maak. In hierdie sin kan stories, metafore, ens. ook heuristies genoem word.

"Heuristiek" word dikwels ook as 'n naamwoord gebruik om 'n prosedure of metode te beskryf. Filosowe van die wetenskap beklemtoon die belangrikheid van heuristiek in kreatiewe denke en die konstruering van wetenskaplike teorieë.

In wetlike teorieë, veral binne die reg en ekonomie, word heuristiek gebruik wanneer die analise van individuele gevalle onprakties sal wees.

Die huidige effekteregulasie-owerheid aanvaar oor die algemeen dat alle beleggers as rasionele persone optree. Maar beleggers is aan kognitiewe beperkings onderwerp wat uit partydigheid, heuristiek, ens. spruit.

In die Verenigde State is die ouderdom van wettige drankgebruik 21 jaar, want daar word geredeneer dat mense volwasse genoeg moet wees om besluite rondom die risiko van alkoholgebruik te neem. Die aanname dat mense op verskillende ouderdomme volwassenheid bereik, impliseer egter dat 21 te laat vir sommiges en te vroeg vir ander sal wees. In hierdie geval word die taamlik arbitrêre ouderdom gebruik, want dit is onmoontlik of onprakties om te bepaal of elke individu volwasse genoeg is om met daardie soort verantwoordelikheid vertrou te word. Daar is voorgestel dat die voltooiing van 'n alkoholopvoedingskursus in plaas van 'n spesifieke ouderdom as kriteria vir die besit van alkohol gebruik word.

Dieselfde redenasie geld vir patentereg. Patente is geregverdig op grond daarvan dat uitvinders beskerm moet geniet om hulle tot verdere uitvindings aan te spoor. Daar word dus aangevoer dat dit in die samelewing se belang is dat uitvinders 'n tydelike monopolie op hulle idees het sodat hulle vir 'n beperkte tydperk beleggingskoste kan herwin en ekonomiese wins kan maak. In die Verenigde State is die duur van hierdie tydelike monopolie 20 jaar. Nes die ouderdom van drankgebruik, behoort die spesifieke tydsduur vir elke produk na regte te verskil ten einde doeltreffend te wees.

Stereotipering is 'n soort heuristiek wat deur alle mense gebruik word om opinies te vorm van dinge wat hulle nog nooit gesien of ervaar het nie. Dit dien as 'n verstandelike kortpaadjie om alles te assesseer – van die sosiale status van 'n persoon op grond van sy optrede, tot die aanname dat 'n plant wat hoog is en 'n stam en blare het, 'n boom is – al het die persoon wat die evaluering doen, daardie spesifieke boomsoort nog nooit gesien nie.

Stereotipes, soos beskryf deur die joernalis Walter Lippmann in sy boek "Public Opinion" (1922), is die prentjies in ons gedagtes wat rondom ervarings sowel as dit wat van die wêreld gehoor het, gebou is.




</doc>
<doc id="113723" url="https://af.wikipedia.org/wiki?curid=113723" title="Cornelia, Limpopo">
Cornelia, Limpopo

"Hierdie artikel handel oor die nedersetting in die Limpopoprovinsie. Vir die dorpie in die Vrystaat, sien Cornelia."
Cornelia is 'n Swart nedersetting 36 km wes van Polokwane, in die Limpopoprovinsie van Suid-Afrika.



</doc>
<doc id="113724" url="https://af.wikipedia.org/wiki?curid=113724" title="Damplaats">
Damplaats

Damplaats is 'n Swart nedersetting 30 km noordwes van Polokwane, in die Limpopoprovinsie van Suid-Afrika.



</doc>
<doc id="113725" url="https://af.wikipedia.org/wiki?curid=113725" title="Dibeng, Aganang">
Dibeng, Aganang

Dibeng is 'n Swart nedersetting wes van Polokwane, in die Limpopoprovinsie van Suid-Afrika.



</doc>
<doc id="113726" url="https://af.wikipedia.org/wiki?curid=113726" title="Diana, Limpopo">
Diana, Limpopo

Diana is 'n Swart nedersetting in Aganang Plaaslike Munisipaliteit, in die Limpopoprovinsie van Suid-Afrika. Dit is 35 km wes van Polokwane geleë.



</doc>
<doc id="113727" url="https://af.wikipedia.org/wiki?curid=113727" title="Mitsubishi Sirius-enjin">
Mitsubishi Sirius-enjin

Die Mitsubishi Sirius of 4G6/4D6 enjin is die benaming van een van Mitsubishi Motors se vierreeks van inlynviersilinder motorenjins, saam met die Astron, Orion, en Saturn. Die 4G6 is petrolenjins, en die 4D6 diesels.


</doc>
<doc id="113728" url="https://af.wikipedia.org/wiki?curid=113728" title="Kia Cee'd">
Kia Cee'd

Die Kia Cee'd is 'n kompakte motor wat sedert 2006 deur die Suid-Koreaanse motorvervaardiger Kia Motors uitsluitlik vir die Europese mark vervaardig word. Dit is vrygestel in Desember 2006 en vervang die Kia Spectra. Dit is beskikbaar as 'n vyfdeurluikrug, 'n driedeurluikrug (Pro cee'd) en 'n vyfdeur-estate (Cee'd SW), met 'n keuse van vier enjins (twee petrol en twee diesel), vyf afwerkingsvlakke (1, 2, 3, 4 en 4 Tech - voorheen S, GS, LS en SR) en 'n hand- of outomatiese ratkas.

Die Cee'd is Kia se eerste Europees-ontwerpte en -geboude motor en Kia is van voorneme om die motor uitsluitlik in Europa te vervaardig en verkoop. Om die geleentheid te merk, het Kia die voorletters van die Europese Ekonomiese Gemeenskap, EEG of CEE in sommige plekke en ED vir European Design bygevoeg. Nadat besef is dat "CEEED" te veel E's bevat, is die laaste "E" met 'n apostroof vervang, met "Cee'd" die eindresultaat.


</doc>
<doc id="113730" url="https://af.wikipedia.org/wiki?curid=113730" title="Mercedes-Benz G-klas">
Mercedes-Benz G-klas

Die Mercedes-Benz G-Klas, soms genoem G-Wagen (afkorting vir "Geländewagen", "oorlandvoertuig"), is 'n middel-grootte vierwieldryf luukse SNV wat sedert 1979 vervaardig word deur Magna Steyr (voorheen Steyr-Daimler-Puch) in Graz, Oostenryk en bemark en verkoop word deur Mercedes-Benz. In sekere markte is dit verkoop onder die Puch naam as die Puch G. Die G-wagen word gekenmerk deur sy bonkige stilering en kas-op-raam konstruksie. Dit maak gebruik van drie tenvolle-sluitewenaars, een van die min voertuie om oor so 'n funksie te beskik. Ten spyte van die bekendstelling van 'n plaasvervanger, die eenheidsbak SNV Mercedes-Benz GL-klas in 2006, is die G-Klas nog steeds in produksie en bly een van die langsgeproduseerde Mercedes-Benz'e in Daimler se geskiedenis, met 'n leeftyd van langer as 35 jaar. Slegs die Unimog oortref dit.

Die G-klas is ontwikkel as 'n militêre voertuig na 'n voorstel deur die Shah van Iran (destyds 'n beduidende Mercedes-aandeelhouer) aan Mercedes en word aangebied as 'n burgerlike weergawe sedert 1979. In hierdie rol word daar soms na verwys as die "Wolf" en LAPV Enok. Die Peugeot P4 is 'n variant van die G-klas, wat onder lisensie vervaardig word, maar met 'n Peugeot-enjin en ander onderdele.
Tot 2002 was die voertuig nie by Mercedes-Benz-agente in die Verenigde State van Amerika beskikbaar nie, hoewel dit voorafgegaan is deur grysmarkinvoere waarvan selfs die basiese modelle sessyferpryse in die 1990's gehaal het. Die model het afgeskop in 2002 as die Mercedes-Benz G500 met 'n V8-petrolenjin en haal reeds 'n verkoopsyfer van 3 114 eenhede daardie jaar.

Die sogenaamde "off-road" voertuie word erg gespot in die VSA, weens hul wydverspreide slegs-teerpad gebruik (asook ander 4x4 SUV's verwant aan die G-Klas), maar dit is inderdaad bedoel vir swak padtoestande wat soms 'n saak van lewe-of-dood beteken. Verder is dit vir menige bestuurders die enigste manier om by die werk uit te kom in gure weer, soos sneeu of oorstroomde paaie.

In sy ruim meer as dertigjarige bestaan is die buitekant min verander. Die enjins is wel voortdurend vervang met beter weergawes, en die binneruim het oor die jare reeds 'n paar opknappings ondergaan. In 2010 het die "G-Klasse 30th Edition" op die mark verskyn, wel as 'n besonderse jubileummodel.

Die Mercedes-Benz G-klas kan bestel word in verskillende uitlegvariante, naamlik 'n bakkie, ambulans, bussie, 'n kort stasiewa, 'n lang stasiewa, kabriolet, 'n militêre verkenningsvoertuig en 'n verlengde wa met agterdeure. Daar is beide diesel- en petrolmodelle beskikbaar.

Die Mercedes-Benz G-klas behels drie tiperinge oor die jare heen, met die 460 as die eerste G-klas. In 1990 verskyn die luukse weergawe met 'n meer verpersoonlikte binneruim, die "463 Baureihe". Deurdat die 463 feitlik só luuks geword het, het die 461 sy nismark behou as eenvoudige weergawe met weefstofbekleding en 'n eenvoudige binnekant. Hierdie model was nog lánk beskikbaar vir nutsklante soos boere, die brandweer, konstruksie, ens.

Die G-klas word deesdae gekenmerk deur sy klassieke voorkoms, sy seldsame verskyning en sy luukse binneruim, wat nie minderwaardig staan teen Mercedes se topklassedans nie. Die G-klas is één van die mees waardevaste motors wat daar op die oomblik te koop is. Die vraag na die G-klas is baie hoog en sedert die stygende gewildheid van die SUV-segment het verkope sterk gestyg, veral in die Verenigde State.

In 2004 het Mercedes Benz met die G55 Kompressor vorendag gekom, 'n 476 pk sterk G-Klasse, gebou deur die inhuis-sportversteller AMG. Die G-klas word in Graz gebou deur Steyr-Daimler-Puch; 'n industriële verbond wat al reeds 30 jaar die produksie van die G-klas behartig. Die motor word grootliks met die hand gebou.


</doc>
<doc id="113731" url="https://af.wikipedia.org/wiki?curid=113731" title="Moletji, Aganang">
Moletji, Aganang

Moletji is 'n swart nedersetting wes van Polokwane, in die Limpopoprovinsie van Suid-Afrika.



</doc>
<doc id="113732" url="https://af.wikipedia.org/wiki?curid=113732" title="Maraba">
Maraba

Maraba is 'n swart nedersetting 30 km wes van Polokwane, in die Limpopoprovinsie van Suid-Afrika.



</doc>
<doc id="113733" url="https://af.wikipedia.org/wiki?curid=113733" title="Matlala">
Matlala

Matlala is 'n swart nedersetting 35 km noordwes van Polokwane, in die Limpopoprovinsie van Suid-Afrika.



</doc>
<doc id="113734" url="https://af.wikipedia.org/wiki?curid=113734" title="Chloe">
Chloe

Chloe is 'n klein Swart nedersetting 36 km noordwes van Polokwane, in die Limpopoprovinsie van Suid-Afrika.



</doc>
<doc id="113735" url="https://af.wikipedia.org/wiki?curid=113735" title="Bleekband-stekelwang">
Bleekband-stekelwang

Die Bleekband-stekelwang ("Scolopsis ghanam") is 'n vis wat voorkom in die westelike Indiese Oseaan; meer spesifiek die Rooisee, die Persiese Golf en aan die ooskus van Afrika suidwaarts tot by die suide van Mosambiek. In Engels staan die vis bekend as die "Paleband spinecheek".

Die vis word tot 20 cm lank. Die vis se lyf is silwer-grys met verskeie swart of donker bruin kolle op die kante. Daar is ook afwissellende wit en swart strepe bokant die sylyn wat tot op die kop strek. Die vinne is blou-grys. Die vis leef in vlak areas naby koraalriwwe in water wat 1 tot 20m diep is. Hulle is alleenlopers maar kom ook in pare voor. Die vis vreet wurms en klein bodem ongewerweldes.





</doc>
<doc id="113737" url="https://af.wikipedia.org/wiki?curid=113737" title="Bakone">
Bakone

Bakone is 'n Swart nedersetting wes van Polokwane, in die Limpopoprovinsie van Suid-Afrika.



</doc>
<doc id="113738" url="https://af.wikipedia.org/wiki?curid=113738" title="Boratapelo">
Boratapelo

Boratapelo is 'n klein Swart nedersetting ongeveer 50 km wes van Polokwane, in die Limpopoprovinsie van Suid-Afrika.



</doc>
<doc id="113739" url="https://af.wikipedia.org/wiki?curid=113739" title="Bloustreep-bokvis">
Bloustreep-bokvis

Die Bloustreep-bokvis ("Mulloidichthys ayliffe") is 'n vis wat voorkom in die westelike Indiese Oseaan; meer spesifiek Oman en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Bluestriped goatfish". Hierdie vis is eers in 2010 geklassifiseer en is genoem na Neville Ayliffe, 'n beroeps-skubaduiker van Sodwanabaai.

Die vis word tot 25 cm lank. Die kop, lyf en vinne is geel met die uitsondering van die pektorale vinne wat soos die onderkant grys-wit is. Daar is 3 ligblou horisontale strepe vanaf die stert tot by die kop. Daar is ook 'n streep vanaf die kop wat slegs tot by die dorsale vin strek.

Die vis leef in vlak aflandige koraalriwwe in water wat 10 tot 25 m diep is. Hulle kom gewoonlik in klein groepies voor net bokant die rif saam met geelstreep-bokvisse. Hulle vreet snags bodemskaaldiere en slakke. 





</doc>
<doc id="113740" url="https://af.wikipedia.org/wiki?curid=113740" title="Rance Howard">
Rance Howard

Rance Howard (* 17 November 1928 in Duncan, Oklahoma; † 25 November 2017 in Los Angeles, Kalifornië) was 'n Amerikaanse akteur, filmregisseur en -vervaardiger.


</doc>
<doc id="113756" url="https://af.wikipedia.org/wiki?curid=113756" title="Goudsaal-bokvis">
Goudsaal-bokvis

Die Goudsaal-bokvis ("Parupeneus cyclostomus") is 'n vis wat in die westelike Stille Oseaan, die Indiese Oseaan, die Rooisee en aan die ooskus van Afrika suidwaarts tot by sentraal KwaZulu-Natal voorkom. In Engels staan die vis bekend as die "Goldsaddle goatfish".

Die vis word tot 50 cm lank en kom in twee kleure voor. In die eerste variasie is die vis geelgrys met blou merke op die skubbe wat dit 'n blouerige voorkoms gee. Daar is ook 'n prominente geel kol op die kieuedeksel. Die tweede variasie: die vis is eenvormig geel en die variasie word minder dikwels gesien. By beide variasies is daar blou strepe op die kop. Hulle leef in koraalriwwe en aangrensende rommelbodems in water wat 5 tot 100 m diep is.

Hulle vreet klein rifvissies; die vissies word uit hulle skuilings gejaag deur hulle baarde in die skuilings te druk. Dit is uniek vir bokvisse.





</doc>
<doc id="113758" url="https://af.wikipedia.org/wiki?curid=113758" title="2010 Japannese Grand Prix">
2010 Japannese Grand Prix

Die 2010 Formule Een Japannese Grand Prix is op 10 Oktober 2010 op die Suzuka Internasionale Renbaan in Japan gehou. Dit was die sestiende wedren van die kampioenskapseisoen en is deur Sebastian Vettel in 'n Red Bull-Renault gewen.


</doc>
<doc id="113759" url="https://af.wikipedia.org/wiki?curid=113759" title="2013 Japannese Grand Prix">
2013 Japannese Grand Prix

Die 2014 Formule Een Japannese Grand Prix is op 13 Oktober 2013 op die Suzuka Internasionale Renbaan in Japan gehou. Dit was die vyftiende wedren van die kampioenskapseisoen en is deur Sebastian Vettel in sy Red Bull-Renault gewen.


</doc>
<doc id="113760" url="https://af.wikipedia.org/wiki?curid=113760" title="Tweesaal-bokvis">
Tweesaal-bokvis

Die Tweesaal-bokvis ("Parupeneus trifasciatus") is 'n vis wat in die Indiese Oseaan, Oman en aan die ooskus van Afrika tot by die noorde van KwaZulu-Natal voorkom. In Engels staan die vis bekend as die "Two-saddle goatfish".

Die vis word tot 30 cm lank. Die vis se kleur wissel van geelgrys tot dofrooi en daar is twee breë, swart vertikale strepe oor die lyf net onder die dorsale vinne. Hulle leef in rotskusareas en aflandige koraalriwwe in water wat tot 80 m diep is. 

Die vis is gewoonlik 'n alleenloper maar kom ook in pare voor. Hulle verkies sanderige en rommelareas aangrensend aan die rif en vreet bodemskaaldiere, wurms en slakke.





</doc>
<doc id="113762" url="https://af.wikipedia.org/wiki?curid=113762" title="2012 Japannese Grand Prix">
2012 Japannese Grand Prix

Die 2012 Formule Een Japannese Grand Prix is op 7 Oktober 2012 op die Suzuka Internasionale Renbaan in Japan gehou. Dit was die vyftiende wedren van die kampioenskapseisoen en is deur Sebastian Vettel in sy Red Bull Racing-Renault gewen


</doc>
<doc id="113763" url="https://af.wikipedia.org/wiki?curid=113763" title="2011 Japannese Grand Prix">
2011 Japannese Grand Prix

Die 2011 Formule Een Japannese Grand Prix is op 9 Oktober 2011 op die Suzukarenbaan in Japan gehou. Dit was die vyftiende wedren van die kampioenskapseisoen en is deur Jenson Button in sy McLaren-Mercedes gewen.


</doc>
<doc id="113764" url="https://af.wikipedia.org/wiki?curid=113764" title="2013 Koreaanse Grand Prix">
2013 Koreaanse Grand Prix

Die 2013 Formule Een Koreaanse Grand Prix was 'n Formule Een-kampioenskapswedren wat op 6 Oktober 2013 by die Korea Internasionale Renbaan in Suid-Korea gehou is. 


</doc>
<doc id="113765" url="https://af.wikipedia.org/wiki?curid=113765" title="Leuens - CM van den Heever">
Leuens - CM van den Heever

Leuens deur CM van den Heever is ’n kortverhaal wat geskryf is teen die agtergrond van die depressiejare van die vorige eeu. Waar Afrikaners voor dit hoofsaaklik op plase gebly het, was daar gedurende hierdie jare ’n toestroming na die stede. Die Johannesburg waar die verhaal afspeel, is ’n Johannesburg wat destyds nog as ’n dorp gesien is. Baie Afrikaners het geglo dat hulle ’n beter lewe in die stede sou hê, maar dit was nie altyd die geval nie.

In “Leuens” is die hoofkarakter Naomi wat ’n sukkelbestaan voer met haar man en seuntjie in Johannesburg. Haar man wat vroeër ’n onderwyser was, het sy werk verloor “omdat hy te agterlosig was met sy werk”. Nou voer hulle ’n sukkelbestaan in Vrededorp.

Wanneer Naomi haar destydse skoolvriendin Olga, wat nou welgesteld is, raakloop en dié daarop aandring dat hulle moet saamkuier, besef Naomi dat sy haar werklike lewe sal moet wegsteek. Want haar werklike lewe is die as eggenoot van ’n werklose man in Vrededorp,  terwyl Olga s’n die is van ’n eggenoot van ’n welgestelde dokter. Die skrywer slaag skitterend daarin om hier deur ’n alomteenwoordige verteller die leser bewus te maak van Naomi se dilemma. “Daardie Woensdag-afferê! Dit sal haar weer bekommernis op bekommernis besorg.”

Tog besluit Naomi om die afspraak met Olga na te kom, “die sal dalk soek, tot sy haar kry”. Wanneer Naomi by Olga se huis opdaag, word die leser bewus gemaak van Naomi se selfbewustheid. “Dis of die meisie haar bejammerend aankyk.” Tog probeer Naomi met selfvertroue daar uit te sien.

In hierdie deel van die verhaal word die leser bewus van al hoe meer leuens wat die hoofkarakter moet vertel om staande te probeer bly. “Maar ek het vergeet, waar woon julle?”

“In Westcliff.” Toe Olga verder vra of Naomi nie wil om klere aan die mense van Vrededorp te gaan uitdeel nie, besef die hoofkarakter finaal dat hulle verskillende onversoenbare lewens lei.

Laatmiddag bied Olga aan om haar vriendin by die se huis te gaan aflaai. Naomi besef dat haar leuens ontmasker gaan word en probeer teëstribbel, maar sonder sukses. Olga vermoed onraad (nie asof sy nie reeds vroeër in die verhaal gehad het nie), toe haar vriendin wys na haar woning waar sy afgelaai wil word.  “Die huis wat sy nou daar aanwys het, daar woon dr. Henley tog!”

Die leser word bewus gemaak van die innerlike emosionele stryd wat Naomi met haarself voer. “Sy verag haarself, haar vriendin . . . Sy haat die hele wêreld.” Tog word die leser onder die indruk gebring deur die verteller dat die hoofkarakter haar omstandighede aanvaar. “Sy sit haar voorskoot , meganies en met vinnig bewegende vingers.”

Die verhaal beklemtoon die feit dat mense se waardes en ook oordeel van ander dikwels gesetel is in materiële welvaart. Maar ook dat ons sukses en vooruitgang in die lewe dikwels afhanklik is van ons eggenote. Beide Naomi sowel as Olga is produkte van hulle eggenote se welvaart of dan in Naomi se geval eerder, tekort aan materiële welvaart.

Die verhaal is vandag meer as 80 jaar nadat dit verskyn het steeds gepas. Die skrywer lewer fyn kritiek op ’n samelewing wat verkies om sy medemens te sien in terme van geld. Dit werp ook die lig op onsekerheid en aanvaarding onder mense en wat die mens nie alles sal doen om deur sy medemens aanvaar te word nie.


</doc>
<doc id="113766" url="https://af.wikipedia.org/wiki?curid=113766" title="2011 Koreaanse Grand Prix">
2011 Koreaanse Grand Prix

Die 2011 Formule Een Koreaanse Grand Prix was 'n Formule Een-kampioenskapswedren wat op 16 Oktober 2011 by die Korea Internasionale Renbaan in Suid-Korea gehou is. 


</doc>
<doc id="113769" url="https://af.wikipedia.org/wiki?curid=113769" title="Ludwik Lejzer Zamenhof">
Ludwik Lejzer Zamenhof

Ludwik Lejzer Zamenhof (Pools: "Ludwik Łazarz Zamenhof"), (15 Desember 1859 – 14 April 1917), bekend as "Dokter L. L. Zamenhof" of "Doktoro Esperanto" ("Dokter wat hoop"), was 'n Jood wat die "internasionale taal" Esperanto, die mees gewilde kunsmatige taal, geskep het.


</doc>
<doc id="113772" url="https://af.wikipedia.org/wiki?curid=113772" title="2012 Koreaanse Grand Prix">
2012 Koreaanse Grand Prix

Die 2012 Formule Een Koreaanse Grand Prix was 'n Formule Een-kampioenskapswedren wat op 14 Oktober 2012 by die Korea Internasionale Renbaan in Suid-Korea gehou is. 


</doc>
<doc id="113779" url="https://af.wikipedia.org/wiki?curid=113779" title="2010 Koreaanse Grand Prix">
2010 Koreaanse Grand Prix

Die 2010 Formule Een Koreaanse Grand Prix was 'n Formule Een-kampioenskapswedren wat op 24 Oktober 2010 by die Korea Internasionale Renbaan in Suid-Korea gehou is. 


</doc>
<doc id="113780" url="https://af.wikipedia.org/wiki?curid=113780" title="Paul Signac">
Paul Signac

Paul Victor Jules Signac (Frans: []</small>; 11 November 1863 – 15 Augustus 1935) was 'n Franse Neo-Impressionistiese skilder wat in samewerking met Georges Seurat die Pointillistiese styl help ontwikkel het.

Paul Signac is op 11 November 1863 in Parys gebore. Hy het opleiding in argitektuur ontvang voordat hy op 18 jaar besluit het om 'n loopbaan as skilder te volg nadat hy 'n uitstalling van Monet se werk bygewoon het. Hy het om die Europese kuslyn gevaar en die landskappe geskilder wat hy teëgekom het. Hy sou later ook 'n reeks waterverfskilderye van Franse hawestede verf.

In 1884 het hy Claude Monet en Georges Seurat ontmoet. Hy was getref deur Seurat se sistematiese metodes en kleurteorie, en met sy beskrywing van Neo-Impressionisme en die Divisionistiese metode het hy Seurat se lojale ondersteuner, vriend en opgevolger geword. Onder Seurat se invloed het hy die kort kwashale van Impressionisme laat vaar om met wetenskaplike gejukstaponeerde spikkels suiwer kleur te eksperimenteer. Die bedoeling was om kleure nie op doek te meng nie, maar in die oog van die kyker, die definiërende kenmerk van Pointillisme. Baie van Signac se skilderye is van die Franse kus. Hy was lief daarvoor om water te verf. Hy het die hoofstad elke somer verlaat om in die suide van Frankryk in die dorpie Collioure of op St. Tropez te gaan bly waar hy 'n huis gekoop en sy vriende ontvang het.

Paul Signac, Albert Dubois-Pillet, Odilon Redon en Georges Seurat het onder die stigters van die Société des Artistes Indépendants getel. Die vereniging het op 29 Julie 1884 in Parys met die organisering van massiewe uitstallings begin, en hulle leuse was: "Geen beoordelaars of pryse nie" ("Sans jury ni récompense"). "Die doel van Société des Artistes Indépendants—gegrond op die beginsel van die afskaffing van 'n keurkomitee—was om kunstenaars die geleentheid te gun om hulle werk met volkome vryheid vir publieke beoordeling voor te lê." Gedurende die volgende drie dekades sou hulle jaarlikse uitstallings die toon in die vroeë twintigste eeu se kunswêreld aangegee.

By die Salon des Indépendants van 1905 het Henri Matisse die proto-Fauve skildery, "Luxe, Calme et Volupté "uitgestal"." Die Divisionistiese, helderkleurige skildery is in 1904 geskilder, ná 'n somer op St. Tropez aan die Franse Riviera waar Matisse saam met die Neo-Impressionistiese skilders Paul Signac en Henri-Edmond Cross gewerk het. Dit is die belangrikste werk van Matisse waarin hy die Divisionistiese tegniek gebruik het, 'n styl wat hy aangeneem het nadat hy Seugnac se essay, "d'Eugène Delacroix au Néo-Impressionnisme" in 1898 gelees het. Na afloop van die 1905 Salon des Indépendants het Seugnac die skildery gekoop. In 1908 is hy as voorsitter van die 24ste Salon des Indépendants verkies.

In 1886 het Signac en Vincent van Gogh mekaar in Parys ontmoet. In 1887 het die twee kunstenaars gereeld saam na Asnières-sur-Seine gegaan waar hulle tonele soos rivierlandskappe en café's geskilder het. Aanvanklik het Van Gogh Signac se los skildertegniek bewonder. In Maart 1889 het Signac Van Gogh in Arles besoek. Die volgende jaar het hy 'n kort reis na Italië onderneem waar hy Genua, Florence, en Napels gesien het.

Signac het anargisme in 1888 ontdek nadat hy Elisee Reclus, Pjotr Kropotkin en Jean Grave se werke gelees het, drie skrywers wat die idees van anargistiese kommunisme ontwikkel het. Saam met sy vriende Angrand Cross, Maximilien Luce and Camille Pissarro het hy bydraes vir Jean Grave se koerant Les Temps Nouveaux (New Times) gemaak. Sy finansiële steun was beduidend; hy het gereeld tjeks gestuur en tussen 1895 en 1912 het hy werke vir vyf loterye geskenk. Signac se 1893-skildery, "In the Time of Harmony" was oorspronklik "In the Time of Anarchy", maar die politieke onderdrukking wat die anargiste op hierdie tydstip in Frankryk geteiken het, het hom forseer om die titel te verander voordat die werk deur 'n galery aanvaar sou word.

Signac was lief vir seil en het in 1892 begin reis. Hy het met 'n klein bootjie na amper al die Franse hawens, Nederland, die Middellandse see tot by Konstantinopel gevaar, en telkens na St. Tropez teruggekeer. Seurat het lewendige, kleurvolle waterverfskilderye van sy omswerwinge af teruggebring wat hy haastig van die natuur geskets het. Hierdie sketse is dan as vertrekpunt gebruik om op groot ateljeedoeke te skilder wat noukeurig in klein, mosaïekagtige vierkante kleur verdeel is, heel anders as die klein, bont kolletjies wat voorheen deur Seurat gebruik is.

Signac self het met verskeie media geëksperimenteer. Buiten olie- en waterverskilderye het hy etse, litografiese afdrukke en verskeie pen-en-ink sketse gemaak wat uit klein, tydrowende kolletjies saamgestel is. Die Neo-Impressioniste het die volgende geslag beïnvloed: Signac het veral vir Henri Matisse en André Derain geïnspireer en sodoende 'n deurslaggewende rol in die evolusie van Fauvisme gespeel.

As voorsitter van die Société des Artistes Indépendants van 1908 tot met sy dood, het Signac jonger kunstenaars aangemoedig deur die kontroversiële werke van die Fauves en Kubiste uit te stal. Hy was onder ander die eerste persoon wat 'n Matisse-skildery gekoop het.

Signac het saam met Florence Meyer Blumenthal as beoordelaar opgetree in die toekenning van die Prix Blumenthal, 'n toelaag wat tussen 1919 en 1954 aan skilders, beeldhouers, versierders, graveerders, skrywers en musikante toegeken is.

Op 7 November 1892 het Signac in die stadsaal van die 18de arrondissement van Parys met Berthe Roblès getrou; getuies by die troue was Alexandre Lemonier, Maximilien Luce, Camille Pissarro en Georges Lecomte. In November 1897 het die Signacs na 'n nuwe woonstel in die "Castel Béranger "getrek en 'n rukkie later, in die Desember van dieselfde jaar, 'n huis op Saint-Tropez gekoop wat hulle "La Hune "genoem het; daar het die skilder 'n groot ateljee gehad wat hy op 16 Augustus 1898 geopen het.

In September 1913 het Signac 'n huis op Antibes gehuur waar hy saam met Jeanne Selmersheim-Desgrange gewoon het wat op 2 Oktober 1913 aan hulle dogter Ginette geboorte gee het. Signac het "La Hune" sowel as die "Castel Beranger-"woonstel vir Berthe gegee: hulle het tot met sy dood vriende gebly. Op 6 April 1927 het Signac Ginette, sy voorheen buite-egtelike dogter, aangeneem. Sy kleindogter, Françoise Cachin, was 'n kunshistorikus.

Paul Signac is op 15 Augustus in Parys aan septisemie oorlede. Hy was 71 jaar oud en sy liggaam is drie dae later, op 18 Augustus, by die Père Lachaise Cemetery, veras en begrawe.

Sommige van sy bekendste skilderye is: "In the Time of Harmony", "Femmes au puits", "Port St. Tropez", "The Papal Palace", en "The Demolisher".

In 2010 is 'n onbekende werk ontdek toe 'n hotel voorbereidings vir 'n uitstalling van die hotel se baie skilderye getref het. Die Hotel Spaander in Volendam besit ongeveer 1 400 kunswerke en Signac het hierdie een skynbaar in 1894 aan die hotel gegee om vir sy verblyf te betaal. Die ongetitelde olieverfskildery, wat nou vir €100 000 gewaardeer is, "was 'n uitbeelding van 'n hawetoneel en het aan 'n verroeste spyker in die voorportaal gehang".

Signac het verskeie belangrike werke oor kunsteorie geskryf, waaronder "From Eugène Delacroix to Neo-Impressionism", gepubliseer in 1899; 'n monografie opgedra aan Johan Barthold Jongkind (1819–1891), gepubliseer in 1927; verskeie inleidings tot katalogusse van kunsuitstallings; en baie ander steeds ongepubliseerde werke.

Polities was hy 'n anargis, nes baie van sy vriende, insluitend Félix Fénéon en Camille Pissarro.





</doc>
<doc id="113782" url="https://af.wikipedia.org/wiki?curid=113782" title="2013 Verenigde State Grand Prix">
2013 Verenigde State Grand Prix

Die 2014 Formule Een Verenigde State Grand Prix het op 2 November 2014 op die Circuit of the Americas in Austin, Texas plaasgevind. Dit was die sewentiende wedren van die kampioenskapseisoen en is deur Lewis Hamilton in sy Mercedes gewen.


</doc>
<doc id="113783" url="https://af.wikipedia.org/wiki?curid=113783" title="2012 Verenigde State Grand Prix">
2012 Verenigde State Grand Prix

Die 2012 Formule Een Verenigde State Grand Prix het op 18 November 2012 op die Circuit of the Americas in Austin, Texas plaasgevind. Dit was die negentiende wedren van die kampioenskapseisoen en is deur Lewis Hamilton in sy McLaren-Mercedes gewen.


</doc>
<doc id="113789" url="https://af.wikipedia.org/wiki?curid=113789" title="Bronne by die studie van die Afrikaanse filmbedryf">
Bronne by die studie van die Afrikaanse filmbedryf

Bronne by die studie van die Afrikaanse filmbedryf:







</doc>
<doc id="113790" url="https://af.wikipedia.org/wiki?curid=113790" title="Schoonoord">
Schoonoord

Schoonoord is 'n landelike dorp in Sekhukhune-distriksmunisipaliteit in die Limpopoprovinsie van Suid-Afrika.


</doc>
<doc id="113791" url="https://af.wikipedia.org/wiki?curid=113791" title="Magneetshoogte">
Magneetshoogte

Magneetshoogte is 'n landelike dorp in Sekhukhune-distriksmunisipaliteit in die Limpopoprovinsie van Suid-Afrika.


</doc>
<doc id="113793" url="https://af.wikipedia.org/wiki?curid=113793" title="J.M. de Wet">
J.M. de Wet

J.M. de Wet (2 Julie 1907- 5 Julie 2002) was 'n Afrikaanse skrywer, wat benewens ’n biografie van Jopie Fourie verskeie nasionalistiese romans en gedigte onder sy eie naam en verskeie skuilname skryf. Hy maak onder meer van die volgende skuilname gebruik: Jan Malherbe, Danie Stegman en Petrus Naudé. Hy is op 5 Julie 2002 oorlede.

Johannes Marthinus de Wet is op 2 Julie 1907 in die distrik Ficksburg gebore as die agste kind van sy pa, na wie hy vernoem is, en die enigste kind van sy pa se tweede huwelik met Anna Gesiena du Plessis. Hy voltooi sy skoolopleiding aan die hoërskool op Senekal in die Vrystaat. In 1927 sluit hy by die Suid-Afrikaanse Polisie aan. Hy doen twee jaar diens in Johannesburg en word dan na die hoofkantoor in Pretoria verplaas, waar hy werk tot 1940. Hy was een van die stigters van die polisie debatsvereniging, ’n medestigter van die S.A. Polisie Atletiekvereniging, ’n gereelde medewerker aan die Polisie nuusblad "Nongquai" en medeverantwoordelik vir die reëling van verskeie kunskonserte ten bate van die Polisie-weesfonds. Hy word in 1940 gedwing om sy betrekking en offisiersrang neer te lê omdat hy lid is van die Stormjaers van die Ossewa-Brandwag en weier om die sogenaamde “rooi eed” af te lê waarin hy getrouheid sweer aan die Geallieerde Magte wat in die Tweede Wêreldoorlog aan die kant van Engeland teen Duitsland veg. Gedurende hierdie oorlog word hy kragtens die noodregulasies twee keer altesaam tien maande lank in die tronk in Pretoria aangehou. Hy keer later terug na die polisie en word eindelik bevorder tot luitenant-kolonel. Hy is in 1931 getroud met Johanna Christina Elizabeth Smit en hulle het ’n seun, maar is in 1934 geskei. In 1943 trou hy met Elsabie Petronella Nel en hulle het drie dogters en ’n seun. Hy is op 5 Julie 2002 oorlede en word in die Centurion begraafplaas begrawe.

Onder sy eie naam verskyn "Jopie Fourie: Foto-album".

Hy skryf verskeie boeke onder skuilname. Onder die naam Danie Stegman verskyn onder andere "Nooit gevang nie" (die herinneringe van Anna G. Janse van Rensburg van ’n Vrouevluglaer uit die Anglo-Boereoorlog wat nooit gevang is nie), "Murasies" (herinneringe uit die Anglo-Boereoorlog van N.G.J. Venter), "Mylpale" en "Skoorsoek"; onder die naam Jan Malherbe verskyn "Dit is my plig"!; en "Die Middernagmoord" word onder die naam Petrus Naudé uitgegee. Teen die einde van sy lewe gee hy die digbundel "Amajuba en ander gedigte", waarin hy nasionalistiese verse bundel, privaat uit onder die naam Danie Stegman.



</doc>
<doc id="113796" url="https://af.wikipedia.org/wiki?curid=113796" title="Thomas Deacon">
Thomas Deacon

Thomas Deacon (*4 Februarie 1942-) is ’n Afrikaanse digter en skrywer. Baie van sy werk handel oor, of is in Griekwa-Afrikaans geskryf.

Thomas Johannes Mathys Deacon is op 4 Februarie 1942 op Upington in die Noord-Kaap gebore as een van sewe kinders van James en Aletta Deacon. In 1959 matrikuleer hy aan die Hoërskool Upington en tree daarna in diens van die Kaapse Onderwysdepartement as klerk. Twee jaar later word hy die Skoolraadsekretaris op Griekwastad en doen daarna diens as Sekretaris op verskeie dorpe regdeur die Kaap. Op 1 Augustus 1974 verlaat hy die Skoolraadsdiens en word aangestel as Hospitaalsekretaris te Burgersdorp, waar hy diens doen tot 30 April 1976. Dan bekom hy ’n aanstelling as Klerk van die Raad by die Afdelingsraad van Kenhardt, ’n betrekking wat hy beklee tot einde Junie 1978. Hierna aanvaar hy ’n pos in die Kredietafdeling van Edgars en na interne kredietopleiding bedien hy die Noord-Kaap area as die kredietbestuurder. Hierdie betrekking vereis dat hy baie van dorp tot dorp moet reis. Hy is getroud met Stienie en die egpaar het twee seuns, James en Stephen. Hulle woon lank op Kuruman en hier het hy ’n hegte vriendskap met sy dorpsgenoot digter, Donald Riekert. In 1997 tree hy af en verhuis na Upington, waar hy ’n wegneem-eetplek bestuur saam met sy seun James.

Hy skryf reeds van skooldae af, maar dit is eers na ’n ernstige hartaanval in die tagtigerjare dat hy sy skryfwerk meer ernstig opneem. Op sy reise neem hy baie waar en kom in aanraking met vele mense van die kontrei, wat bevrugtend op sy digkuns inwerk. Dit is veral die Griekwas en hulle eiesoortige manier van praat en die oumense wat hom met hulle stories inspireer om te skryf. Baie van sy werk word dan ook in die taal en idioom van die Griekwas weergegee. “Sand uit die son” gee die wêreld van die Noordweste weer in spontane, korter verse, wat nog huiwer tussen standaardtaal en die streektaal. Die bundel word in ’n aantal afdelings verdeel. “"Sand uit die son"” fokus op die mens, sy begeertes en vreugdes, terwyl “"Uitlêplekke"” beskryf kan word as liefdesgedigte wat weergegee word in die taal van die streek. “"Knipbos"” gee die wêreld en sy simbole woorde en “"’n Sweep klap ver"” bevat gedigte oor boerdery, veral met bokke. “"Bokwagterstories"” verhaal gesegdes en anekdotes van die kontrei se mense en die afdelings “"Vloed"” en “"Blomtyd"” gee die gebied in sy gulheid en oordaad weer. “Die predikasies van Jacob Oerson” is groter van opset, wat deurgaans in eie taalvorm vertel van ’n alternatiewe volk ook op soek na die Beloofde Land. Jacob Oerson is ’n soort Moses wat geroep is om sy volk uit hulle ellende na die gebied oorkant die Oranjerivier te lei en die eerste afdeling van die bundel vertel hiervan. Saam met die roeping kom ook die versoeking, wat lei tot die val en eindelik kom van die hoë verwagtinge van die Griekwas min tereg. Die tweede afdeling bevat ’n viertal preke van Jacob Oerson, waarin ernstige sake deur middel van die volksidioom gekommunikeer word en sodoende volksbesit gemaak word. Die derde en vierde afdelings (“"Bokwerf"” en “"Trosdans"”) bestaan uit volksryme en volksliedjies. In hierdie afdelings speel die erotiese ’n groot rol en word die plesiere van die Griekwas besing. Van sy gedigte word oor die radio voorgelees en opgeneem in “"Groot verseboek"”, “"Die Afrikaanse poësie in ’n duisend en enkele gedigte"”, “"Die dye trek die dye aan"” en “"Verseboek vir seniors"”.

Hy maak sy romandebuut met “Rooigrond”, die storie van ’n eenvoudige swart man se lewe wat aan hom oorvertel is en in Sotho-Afrikaans geskryf is. Die titel verwys na die stof waaruit die mens gemaak is en waarheen ons sal terugkeer, die rooigrond wat ons weer sal word en simbool is van die dood wat op ons spoor is. Alfred Mokgotsi se pa is die tradisionele geneser wat groot aansien onder sy mense geniet en baie beeste vir sy dienste betaal word. Hy mishandel egter sy seun. Alfred is met die helm gebore en hy beskou dit as die rede vir sy mistroostige lewe en die ellendes wat hom agtervolg. Die mishandeling deur sy pa en sy lewenslange soeke na aanvaarding kenmerk sy lewenstog. Hy soek ’n heenkome in die myne en beland later op Kuruman, waar hy sterwe. “Anderkant die troe-troe” is kontreiverhale, waarin volksmitologie en oorgelewerde vertellings naas eie oorspronklike werk gebundel word. “"Bergmannetjie"” is ’n sprokie in die trant van “"Rooikappie"”, vertel in die treffende Griekwa-idioom. “Deuskant die Groot Gariep” is weer ’n versameling kontreiverhale. Hans en Daantjie is die twee maats in “"Twee pelle, ’n oom en ’n antie"”. Na ’n besoek aan die dorp, waar hulle lekker gekuier het, kry hulle op pad plaas toe ’n oom en antie wat moeilikheid het met hulle motor. Hulle tou die kar, maar in hulle dronkenskap vergeet hulle van die karretjie agter hulle en gee vet. “"Uitkomste vir Oompie Dap"” speel af tydens ’n groot droogte op Riemvasmaak, met Oompie Dap se diere wat almal reeds besig is om dood te gaan. Wanneer die reën eindelik uitsak, kan hy die diere red, maar verdrink self.

Sy verhale word in versamelbundels opgeneem, waaronder “"Uit die kontreie vandaan"” onder redaksie van Abraham H. de Vries en “"Die ding in die riete"” van Jean Lombard. Vir skoolgebruik saamgestel deur N. Faasen is “"Verneukkind en ander verhale"”, waarin sy verhaal “"Roep van die waterslang"” opgeneem is. Van sy verhale verskyn ook gereeld in "Tydskrif-Rapport".

Met “Maagmeisie” maak hy sy dramadebuut. Dit behandel die gebeure aan die einde van die inisiasietydperk van ’n Griekwa-meisie en word vertel in ’n epiese vers waarin verskeie sprekers of stemme gebruik word. Dit word weereens in Griekwa-Afrikaans vertel. Hy skryf ook die tweespraak “Die herontmoeting”, wat deur sy kleinkind Lucinda Deacon van die Hoërskool Duineveld op Upington in 2015 by die Klawer Kunstefees opgevoer is. Hierdie opvoering verwerf ’n Dubbelgoue toekenning en word uitgenooi vir opvoering by die Klawer Kunste Skouspel.






</doc>
<doc id="113799" url="https://af.wikipedia.org/wiki?curid=113799" title="Die Berenstain Bere">
Die Berenstain Bere

Die Berenstain Bere is 'n reeks van kinderboeke geskep deur Stan en Jan Berenstain en het voortgegaan met hul seun, Mike Berenstain, wat gedeeltelike outeurskap in 2002 en volle outeurskap in 2012 ná Jan se dood aanvaar het. Die boeke fokus op 'n familie van antropomorfiese bere wat deur die loop van elke storie 'n morele of veiligheid-verwante les leer.



</doc>
<doc id="113800" url="https://af.wikipedia.org/wiki?curid=113800" title="Lys van Afrikaanse televisiereekse">
Lys van Afrikaanse televisiereekse

Afrikaanse televisiereekse:




</doc>
<doc id="113804" url="https://af.wikipedia.org/wiki?curid=113804" title="Prisma (databasis)">
Prisma (databasis)

PRISMA is ’n digitale Afrikaanse kultuurbedryfdatabasis wat mense se bydraes tot die Afrikaanse film, literatuur, musiek, televisie en teater opteken. Die naam, PRISMA, dui op 'n prisma se vermoë om lig vanuit 'n spektrum te fokus, soos die projek ook inligting vanaf 'n verskeidenheid bronne op 'n enkele plek fokus.

PRISMA is die mees gedetailleerde aanlyn databasis van die Afrikaanse filmbedryf wat beskikbaar is, en anders as die Internet-rolprentdatabasis teken dit alle bydraes tot Afrikaanse films op, nie alleen dié van ‘belangrike’ rolspelers soos regisseurs, hoofakteurs en draaiboekskrywers nie. Dit beteken dat rolspelers in die Afrikaanse kultuurbedryf waaroor gewoonlik nie geskryf word nie, byvoorbeeld musikante en tegniese personeel, se bydraes ook op hierdie databasis verreken word. Anders as die Internet-rolprentdatabasis teken dit ook bydraes tot die Afrikaanse literatuur, musiek, teater en televisie op, en verskaf dus ’n breër beeld van ’n persoon se bydrae tot die Afrikaanse kultuurbedryf.

Die projek word deur Burgert Senekal van die Universiteit van die Vrystaat se Eenheid vir Taalfasilitering en Bemagtiging bestuur en het sy oorsprong in studies van samewerkingsnetwerke in die Afrikaanse kultuurbedryf, byvoorbeeld van die film, toneel, en literatuur. Befondsing is in 2015 van die Suid-Afrikaanse Akademie vir Wetenskap en Kuns ontvang wat die uitbreiding van die projek na sy huidige formaat moontlik gemaak het.




</doc>
<doc id="113805" url="https://af.wikipedia.org/wiki?curid=113805" title="Swartkol-bokvis">
Swartkol-bokvis

Die Swartkol-bokvis ("Parupeneus pleurostigma") is 'n vis wat voorkom in die westelike Stille Oseaan, die Indiese Oseaan en aan die kus van Oos-Afrika suidwaarts tot by die noorde van KwaZulu-Natal. In Enegels staan die vis bekend as die "Blackspot goatfish".

Die vis word tot 30cm lank. Die vis se lyf is persgrys tot pienk aan die rugkant en wit aan die sye en pens. Daar is 'n prominente swart kol op die sye in die middel van die lyf. Net na die swart kol is 'n wit ovaalvormige vlek. Daar is ook blou strepe op die kop.

Die vis leef in vlak sand of rommel gebiede van koraalriwwe in water wat 10 tot 40m diep is. Hulle is gewoonlik alleenlopers en vreet 'n verskeidenheid bodem ongewerweldes en vissies.





</doc>
<doc id="113806" url="https://af.wikipedia.org/wiki?curid=113806" title="Bonaventura (Giovanni di Fidanza)">
Bonaventura (Giovanni di Fidanza)

Bonaventura, gebore as Giovanni di Fidanza, (Bagnorea (die huidige Bagnoregio), 1221 - Lyon, 15 Julie 1274) was 'n Italiaanse fransiskaanse teoloog en filosoof.

Giovanni di Fidanza word gebore in die gebied tussen Orvieto en Viterbo. Van 1236 tot 1243 studeer hy in teologie aan die Universiteit van Parys.Teen ongeveer 1240 word hy lid van die fransiskaanse orde. Minstens vanaf die tyd moes hy lesings gevolg het van sy medefransiskaan Alexander van Hales. Hy doseer in Parys van 1248 tot 1255 met die rang van "sententiarius", dosent van "de Libri Sententiarum" van Petrus Lombardus. Dit was 'n opvallende lae rang vir iemand van sy formaat. Die fransiskaane maak hom in 1253 hoof van hul leerstoel in Parys. In 1257 het Bonaventura sy doktorsgraad verwerf.

In die tydperk van 1257 tot1273 word Bonaventura verkies tot "Minister Generaal" van die fransiskaanse-orde. Hy skryf in die hoedanigheid die amptelike heiligenlewe van Franciskus van Assisi, die stigter van die Fransiskane. Self word Bonaventura as tweede stigter van sy orde beskou. Hy reorganiseerde die orde onder andere deur studie tot 'n staande element vir lidmaatskap te maak. Pous Gregorius X benoem hom in 1273 tot kardinaal en biskop van Albano. Op versoek van hierdie pous werk hy mee aan die voorbereiding van die tweede konsilie van Lyon in 1274. Tydens die konsilie sterf hy op ongeveer 53-jarige leeftyd. Dit beteken dat hy in dieselfde jaar sterf as Thomas van Aquino. Saam word hulle beskou as die grootste teoloë uit die skolastiektydvak.

In sy teologiese werke fokus Bonaventura op Christus en sy lyding. Sy werke het 'n duidelike mistieke inslag. Sy middeleeuse bynaam is "doctor passionis", "doktor van die lyding". Pous Sixtus V verleen aan hom die eretitel "Doctor Seraphicus". Behalwe sy kommentaar op Petrus Lombardus is veral sy "Itinerarium mentis ad Deum" en die "Breviloquium" bekend. Die negentiende-eeuse uitgawe van Bonaventura se "Opera omnia" omvat tien dele. Die latere pous Benedictus XVI verdedig in 1957 sy Habilitasietesis oor Bonaventura. Ook Romano Guardini wy 'n studie aan Bonaventura.

Pous Sixtus IV, 'n fransiskaan, verklaar Bonaventura in 1482 heilig. In 1588 benoem pous Sixtus V, eweneens 'n fransiskaan, hom tot kerkleraar. Sy feesdag is 15 Julie.


</doc>
<doc id="113808" url="https://af.wikipedia.org/wiki?curid=113808" title="Fraserse bokvis">
Fraserse bokvis

Fraserse bokvis ("Parupeneus fraserorum") is 'n vis wat in die suidooste van Madagaskar voorkom, en aan die ooskus van Suid-Afrika vanaf die noorde van KwaZulu-Natal suidwaarts tot by die Oos-Kaap. In Engels staan die vis bekend as "Frasers goatfish". Die vis is eers in 2009 geklassifiseer.

Die vis word tot 18 cm lank. Die bokant van die lyf is ligbruin met 'n oranjegeel streep wat oor die sylyn strek. Die lyf is gryswit aan die onderkant. Daar is 'n ligblou reënboogkleurige merk op elke skub en klein rooi kol op die boonste rand van die kieue deksel. Die vis leef in aflandige riwwe in water wat 15 tot 80m diep is. Hulle word ook gevind op die sandbodems van aangrensende riwwe. Die vis is 'n alleenloper maar kom ook in klein groepies voor. Hulle vreet bodemongewerweldes.

Die vis is vir die eerste keer in 2009 beskryf en Dennis King en Mike Fraser het dit die eerste keer gefotografeer tydens 'n duikuitstappie.





</doc>
<doc id="113811" url="https://af.wikipedia.org/wiki?curid=113811" title="Qibing">
Qibing

Qibing is 'n township van Wepener, 130 km suidoos van Bloemfontein, Vrystaat, naby die grens met Lesotho.


</doc>
<doc id="113812" url="https://af.wikipedia.org/wiki?curid=113812" title="Roleleyathunya">
Roleleyathunya

Roleleyathunya is 'n nedersetting in die Suid-Vrystaat, Suid-Afrika. Roleleyathunya is aangrensend noord van die dorp Rouxville en word 99% deur swartes bewoon. Volgens die 2011-sensus het Roleleyathunya 'n bevolking van 5 955 gehad.


</doc>
<doc id="113816" url="https://af.wikipedia.org/wiki?curid=113816" title="Club Nacional de Football">
Club Nacional de Football

Nacional is 'n Uruguaanse sokkerklub van Montevideo. Die klub is een van die grootste in Suid-Amerika en in die wêreld. Die klubkleure is rooi, wit en blou en sy stadion is die "Gran Parque Central", wat letterlik 'groot sentrale park' beteken. Nacional is gestig in 1899 deur die samesmelting van "Uruguay Athletic Club" van "La Unión" en "Montevideo Football Club".

Hulle het al vyf en veertig keer die Uruguay-kampioenskap gewen. Die klub het ook een-en-twintig internasionale toernooie gewen (drie Libertadores Beker, drie Interkontinentale Beker, een Amerikaanse Recopa, twee Interamerikaanse Beker, en twaalf Rioplatense bekers). Die aartsvyand van Nacional is Club Atlético Peñarol. Wedstryde tussen die klubs staan bekend as "El Clásico" (Die Klassieke).





</doc>
<doc id="113820" url="https://af.wikipedia.org/wiki?curid=113820" title="Divisionisme">
Divisionisme

Divisionisme (ook genoem chromoluminarisme) was die kenmerkende styl van Neo-Impressionistiese skilderkuns, gedefinieer deur die verdeling van kleure in individuele spikkels of blokkies wat opties op mekaar ingewerk het.

Deur van die kyker te vereis om die kleure opties te kombineer in plaas daarvan om die pigmente fisies te meng, het die Divisioniste geglo dat hulle die maksimum liggewendheid (luminositeit) wetenskaplik moontlik sou verkry. Georges Seurat het die styl rondom1884 as chromoluminarisme ontwikkel, gebaseer op sy begrip van die wetenskaplike teorieë van onder andere Michel Eugène Chevreul, Ogden Rood en Charles Blanc. Divisionisme en Pointillisme, 'n ander styl, het terselfdertyd ontwikkel. Laasgenoemde is spesifiek deur die gebruik van kolletjies verf gekenmerk en fokus nie noodwendig op die skeiding van kleure nie.

Divisionisme het in die 19de eeuse skilderkuns ontwikkel toe kunstenaars wetenskaplike teorieë rondom sig ontdek het wat 'n afwyking van Impressionistiese leerstellings aangemoedig het. Laasgenoemde was in daardie stadium goed ontwikkel. Die wetenskaplike teorieë en reëls van kleurkontras waarop Divisionistiese komposisie gebaseer is, het die Neo-Impressionistiese beweging teenoor Impressionisme gestel wat deur die gebruik van instink en intuïsie gekenmerk is. Wetenskaplikes of kunstenaars wie se teorieë van lig en kleur 'n impak op die ontwikkeling van Divisionisme gehad het, sluit in Charles Henry, Charles Blanc, David Pierre Giottino Humbert de Superville, David Sutter, Michel Eugène Chevreul, Ogden Rood en Hermann von Helmholtz.

Divisionisme, asook die Divisionistiese beweging in sye geheel, het sy oorsprong in Georges Seurat se meesterstuk, "A Sunday Afternoon on the Island of La Grande Jatte "gehad. Seurat het klassieke opleiding aan die École des Beaux-Arts ontvang, en as sodanig is sy aanvanklike werke deur die Barbizon-styl gekenmerk. In 1883 het Seurat en 'n paar van sy kollegas maniere begin ondersoek om soveel moontlik lig op doek vas te vang. Teen 1884, met die uitstalling van sy eerste groot werk, Bathing at Asnières, sowel as klein studies (croquetons) van die eiland La Grande Jatte, het sy styl met 'n bewustheid van Impressionisme begin vorm aanneem, maar dit was eers met die voltooiing van "La Grande Jatte" in 1886 dat hy sy chromoluminarisme-tegniek gevestig het. Trouens, "La Grande Jatte" was aanvanklik nie in die Divisionistiese styl geskilder nie, maar hy het die skildery gedurende die winter van 1885-6 gewysig en die optiese eienskappe in ooreenstemming met sy interpretasie van wetenskaplike kleur- en ligteorieë versterk.

Charles Blanc se "Grammaire des arts du dessin" het Seurat aan die kleur- en sigteorieë bekend gestel wat chromoluminarisme sou inspireer. Blanc, wie se werk op Michel Eugène Chevreul en Eugène Delacroix se teorieë gebaseer was, het aangevoer dat optiese vermenging helderder en suiwerder kleure as die tradisionele vermenging van pigmente sou voortbring. Die fisiese vermenging van kleur is 'n subtraktiewe proses met siaan, magenta en geel as primêre kleure. Wanneer gekleurde lig gemeng word, ontstaan 'n additiewe mengsel, 'n proses waarvan die primêre kleure rooi, geel en blou is. Die optiese mengsel wat Divisionisme gekenmerk het – die proses waarvolgens kleur deur die jukstaponering van pigmente gemeng is – verskil van additiewe sowel as subtraktiewe vermenging, alhoewel die  optiese kleurvermenging op dieselfde manier as additiewe vermenging funksioneer. Die primêre kleure is dus dieselfde. In werklikheid het Seurat nie ware optiese vermenging in sy skilderye toegepas nie; hy het die idee eerder gebruik om vibrasies van kleur te veroorsaak. Dit het hy gedoen deur kontrasterende kleure naby mekaar te plaas sodat die verhouding tussen die kleure sou intensiveer terwyl hulle eie, afsonderlike identiteit behou word.

Volgens die Divisionistiese kleurteorie het kunstenaars wetenskaplike teorieë vertolk deur lig in een van die volgende kontekste te laat funksioneer:
Seurat se teorieë het baie van sy tydgenote geprikkel; ander kunstenaars wat na 'n teenreaksie op Impressionisme op soek was, het by die Neo-Impressionistiese beweging aangesluit. Vernaam Paul Signac het een van die grootste voorstanders van die divisionistiese teorie geword, veral na Seurat se dood in 1891. Trouens, die term Divisionisme is in Signac se boek, "D’Eugène Delacroix au Néo-Impressionnisme "(1899), geskep en word algemeen as die manifes van Neo-Impressionisme beskou.

Benewens Signag het ander Franse kunstenaars, hoofsaaklik deur verenigings in die Société des Artistes Indépendants, sommige Divisionistiese tegnieke begin toepas, insluitend Camille en Lucien Pissarro, Albert Dubois-Pillet, Charles Angrand, Maximilien Luce, Henri-Edmond Cross en Hippolyte Petitjean. Ook Vincent van Gogh, Henri Matisse, Jean Metzinger, Robert Delaunay en Pablo Picasso se werke is deur Paul Signac se bepleiting van Divisionisme beïnvloed.

In 1907 is Metzinger en Delaunay deur die kritikus Louis Vauxcelles as Divisioniste uitgesonder wat groot, mosaïekagtige "blokke" gebruik het om klein, maar hoogs simboliese komposisies te skep. Albei kunstenaars het 'n nuwe substyl ontwikkel wat binne die konteks van hulle Kubustiese werke 'n groot invloed sou hê. In Nederland het Piet Mondrian, Jan Sluijters, Leo Gestel en Nico van Rijn in ongeveer 1909 'n soortgelyke mosaïekagtige Divisionistiese tegniek ontwikkel. Deels onder die invloed van Gino Severni se Paryse ervaring (1907) sou die Futuriste hierdie styl later (1909–1916) vir hulle dinamiese skilderye en beeldhou aanpas.

Seurat en Signac se invloed op verskeie Italiaanse skilders het by die Eerste Triennale in 1891 in Milaan sigbaar geword. Deur Grubicy de Dragon gelei, en later deur Gaetano Previati in sy "Principi scientifici del divisionismo" van 1906 gekodeer, het verskeie skilders hoofsaaklik in Noord-Italië in wisselende mates met hierdie tegnieke geëksperimenteer.

Pellizza da Volpedo het die tegniek op sosiale (en politieke) onderwerpe toegepas, en Morbelli en Longoni het hom hierin gevolg. Onder Pelliza se Divisionistiese werke was "Speranze deluse" (1894) en "Il sole nascente" (1904). Dit was egter op die gebied van landskappe dat daar groot voorstanders vir divisionisme was, insluitend Segantini, Previati, Morbelli, en Carlo Fornara. Ander skilders van genre-tonele was Plinio Nomellini, Rubaldo Merello, Giuseppe Cominetti, Angelo Barabino, Camillo Innocenti, Enrico Lionne, en Arturo Noci. Divisionisme was ook 'n belangrike invloed in die werk van die Futuriste Gino Severini ("Souvenirs de Voyage", 1911); Giacomo Balla ("Arc Lamp", 1909); Carlo Carrà ("Leaving the scene", 1910); en Umberto Boccioni ("The City Rises", 1910).

Divisionisme het vinnig negatiewe sowel as positiewe aandag van kunskritici ontvang wat die inkorporering van wetenskaplike teorieë in die Neo-Impressionistiese tegnieke óf verwelkom óf veroordeel het. Joris-Karl Huysmans het byvoorbeeld die volgende negatiewe opmerking oor Seurat se skilderye gemaak: "Stroop sy figure van die gekleurde vlooie wat hulle bedek; daar sal niks oorbly nie, nie 'n idee nie, nie 'n siel nie, niks nie." Leiers van Impressionisme soos Monet en Renoir het geweier om saam met Seurat uit te stal, en selfs Camille Pissarro, wat Divisionisme aanvanklik ondersteun het, het later negatief van die tegniek gepraat.

Alhoewel die meeste Divisioniste nie veel byval by kritici gevind het nie, was daar wel kritici wat lojaal aan die beweging was, onder andere veral Félix Fénéon, Arsène Alexandre en Antoine de la Rochefoucauld.

Alhoewel Divisionistiese kunstenaars vas geglo het dat hulle styl in wetenskaplike beginsels gegrond was, was daar getuienis dat Divisioniste sommige van die basiese elemente van optiese teorie verkeerd geïnterpreteer het. Een van hierdie misvattings blyk byvoorbeeld uit die oortuiging dat die Divisionistiese skildermetode groter liggewendheid (luminositeit) as vorige tegnieke skep. Additiewe liggewendheid is slegs van toepassing in die geval van gekleurde lig, nie naasliggende pigmente nie; die liggewendheid van twee pigmente langs mekaar is in werklikheid bloot die gemiddeld van hulle individuele liggewendheid. Verder is dit nie moontlik om 'n kleur deur middel van optiese vermenging te skep wat nie deur fisiese vermenging geskep kan word nie. Logiese teenstrydighede kan ook by die Divisioniste se uitsluiting van donkerder kleure en hulle interpretasie van gelyktydige kontras gevind word.




</doc>
<doc id="113822" url="https://af.wikipedia.org/wiki?curid=113822" title="Ichaboe">
Ichaboe

Ichaboe is een van die twaalf Pikkewyn-eilande aan die kus van Namibië. Dit het bekend geword weens die ryk ghwano-neerslae.

Die eilandjie lê 48 km noordwes van Lüderitz en in die ǀǀKaras-streek, 1,4 km van die kus en 6,5 km suid van Mercury-eiland. Sy koördinate is 25° 43' S en 14° 50' O.

Die eilandjie is maar 6½ ha groot, 483 m lank, 161 m breed en 1,6 km in omtrek. Berg Stromboli is op 8 m die hoogste punt op die andersins plat eiland. 'n Seemuur van 3 m omring die eiland om robbe te keer en die afspoel van ghwano teen te werk. Platforms is aangebring om die area waarop ghwano versamel kan word te vergroot.

Al die eilande aan die weskus van Suid-Afrika en Namibië is barre rotse wat skuiling en broeiplek bied aan seevoëls en robbe. Robbeneiland is die enigste met 'n beduidende plantegroei. Miljoene voëls besoek Ichaboe in die somermaande om te broei. 'n Sterk ammoniakreuk hang dan om die eiland weens die voëlmis.

Die volgende voëls kom in groot getalle op Ichaboe voor:

Tussen 1987 en 1994 was Ichaboe 'n verklaarde natuurresesrvaat. In April 2009 is die voëls ernstig in gevaar gestel deur oliebesoedeling. Toegang tot die eiland word streng beheer. Op die noordelike punt van die eiland woon enkele navorsers.

Op 6 Oktober 1828 het die Amerikaanse skeepskaptein Benjamin Morrell (1795–1839) die eilandjie ontdek. In 1842 publiseer hy 'n boek getiteld “The four voyages of Captain Benjamin Morrell”. Na die lees van die boek het die Engelse sakeman Andrew Livingston die eiland besoek en kom agter dat die ghwano tot 23 m dik lê. 'n Gevolg hiervan was 'n “ghwano-stormloop” na die eiland. In Oktober 1844 woon daar 6 000 “delwers” in tente en in Januarie–Februarie 1845 lê 451 skepe daar voor anker. Maar einde Mei 1845 is die laaste ghwano van die rotse geskraap nadat reeds 300 000 ton daarvan na Engeland verskeep is. Daarna is ongeveer 1 500 ton nuwe voëlmis per jaar geoes tot die skraping in die jaar 2000 gestaak is. Die beheer oor die ghwano-neerslae was so 'n ernstige saak, dat daar selfs 'n “ghwano-oorlog” oor die monopolie in die versamel van die ghwano uitgebreek het. Andrew en George Murison en 'n invalsmag is egter verdryf. Pikkewyneiers is tot 1968 geoes, maar die jag op robbe vind nog plaas. Op 21 Junie 1861 is Ichaboe deur kapt. Oliver J. Jones namens Engeland geannekseer en in 1873 aan die Kaapkolonie oorgedra. Die Pikkewyneilande was nooit deel van Duits-Suidwes-Afrika nie en is eers op 28 Februarie 1994 by Namibië ingelyf.

Die ghwano-monopolie op Ichaboe was vir 26 jaar in die hande van drie geslagte van Joodse handels – en skeepvaartpioniers in die Kaapkolonie, Aaron, Daniël en Alfred de Pass. Alfred skenk later antieke meubles en porselien aan Groot Constantia, meer as 300 skilderye aan die kunsgalery in die Kompanjiestuin, antieke kuns aan die Koopmans-de Wet-huis, boeke, skilderye en meubels aan die Universiteit van Kaapstad en ook verskeie kunswerke aan ander instelllings in Suid-Afrika en Engeland.



</doc>
<doc id="113824" url="https://af.wikipedia.org/wiki?curid=113824" title="Ina Garten">
Ina Garten

Ina Rosenberg Garten, gebore 2 Februarie 1948, is 'n Amerikaanse skrywer en die aanbieder van die "Food Network"-program Barefoot Contessa en 'n voormalige personeellid van die Withuis se Kantoor vir Bestuur en Begroting.

Garten het haarself kulinêre tegnieke geleer met behulp van kookboeke van Frankryk en Nieu-Engeland. Later het sy staatgemaak op haar eie intuïsie en die terugvoer van vriende en kliënte wat haar gehelp het om haar resepte te verfyn. Haar mentors was hoofsaaklik Eli Zabar, eienaar van "Eli's Manhattan" en "Eli's Bread", asook die TV-aanbieder en skrywer Martha Stewart. Haar kulinêre loopbaan het begin met haar gourmetkoswinkel, Barefoot Contessa; daarna het Garten haar aktiwiteite uitgebrei om verskeie topverkoper kookboeke, tydskrifrubrieke, produkte met haar eie handelsmerk en 'n gewilde Food Network TV-program in te sluit.

Gebore as Ina Rosenberg in 'n Joodse familie in Brooklyn, New York en getoë in Stamford, Connecticut, was Garten een van twee kinders van Charles H. Rosenberg, 'n chirurg wat gespesialiseer het in oor-, neus- en keelkunde, en sy vrou, Florence. Sy was aangemoedig om te presteer op skool en het 'n aanleg vir wetenskap getoon; sy vertel dat sy hierdie wetenskaplike ingesteldheid toepas terwyl sy met resepte eksperimenteer. Garten se ma was 'n intellektueel met 'n belangstelling in opera wat haar dogter se versoeke om haar in die kombuis te help geweier het en haar aangeraai het om op haar skoolwerk te konsentreer. Garten beskryf haar vader as 'n opgewekte individu met baie vriende, en opgemerk dat sy meer eienskappe met hom in gemeen het as met haar ma.

Op 15-jarige ouderdom het sy haar toekomstige man, Jeffrey Garten, ontmoet tydens 'n reis om haar broer by Dartmouth College te besoek. Na hoërskool het sy aan Syracuse Universiteit studeer maar sy het haar studies gestaak en gaan trou.

Rosenberg en Garten is op 22 Desember 1968 in Stamford getroud en het verhuis na Fort Bragg, Noord-Carolina. Sy het begin kook en onthaal in 'n poging om besig te bly terwyl haar man sy vier jaar militêre diens verrig het tydens die Viëtnam-Oorlog; sy het ook haar vlieënierslisensie verwerf. Na afloop van haar man se militêre diens het die egpaar na Parys, Frankryk gereis vir 'n kampeervakansie – wat Garten beskryf as die geboorte van haar liefde vir Franse kookkuns. Tydens hierdie reis het sy opelugmarkte besoek en vir die eerste keer het sy ervaar hoe om met vars bestanddele te kook. By haar terugkeer na die VSA het sy haar kulinêre vermoëns verbeter deur die volumes van Julia Child se invloedryke kookboek, "Mastering the Art of French Cooking, "te bestudeer. Haar weeklikse dineetradisie het begin vorm aanneem gedurende hierdie tyd en sy kon haar vaardighede om tuis te onthaal verfyn toe sy en haar man na Washington, D.C. verhuis het in 1972.

In Washington het Garten in die Wit Huis gewerk en sakekursusse geneem by die George Washington Universiteit; sy het 'n MBA verwerf. Garten was oorspronklik in diens geneem as 'n intreevlakassistent, tog het sy die politieke leer geklim na die Kantoor van Bestuur en Begroting. Sy is uiteindelik aangestel as begrotingsontleder, wat behels het dat sy die kernenergie begroting geskryf het, asook beleidsdokumente vir kernkragsentrales tydens Presidente Gerald Ford en Jimmy Carter se ampstermyn.

Ooreis deur die druk van haar werk en die spanningsvolle aard van Washington, het Garten haar weer tot die kookkuns en onthaal gewend, terwyl sy ook huise gekoop, opgeknap en winsgewend verkoop het in die Dupont Circle en Kalorama buurt. Die winste uit hierdie verkope het Garten verder in kookkuns bemagtig.

Garten het haar regeringspos in 1978 bedank nadat sy 'n advertensie gesien het vir 'n 400-vierkante voet (37 m) spesialiteitskoswinkel met die naam "Barefoot Contessa" in Westhampton Strand, New York. "My werk in Washington was intellektueel opwindend en stimulerend, maar dit was glad nie wie ek is nie", het sy vier jaar later verduidelik .

Sy het na New York verhuis om eienaarskap en bestuur oor te neem. Die winkel is benoem deur sy oorspronklike eienaar as 'n huldeblyk aan die 1954 film waarin die hoofrol deur Ava Gardner vertolk is; Garten het die naam behou toe sy oorgeneem het omdat dit goed inskakel by haar idee van 'n "elegante, maar aardse" lewenstyl.

In 1985 het Garten die winkel verskuif na die perseel van gourmetwinkel Dean & DeLuca in die welvarende Long Island dorpie van East Hampton. In teenstelling met Westhampton se strandseisoen atmosfeer, is East Hampton 'n heeljaarse gemeenskap wat 'n groter, ryker demografie as kliëntebasis bied. In East Hampton het Garten die winkel uitgebrei tot meer as sewe keer sy oorspronklike grootte.

Garten het Eli Zabar krediet gegee as die inspirasie vir haar vernaamste manier van kosmaak, soos sy dit stel: "al wat jy hoef te doen, is kook om die bestanddele te beklemtoon."

In 1996, na twee dekades waarin sy die "Barefoot Contessa" bedryf en bestuur het, was Garten op soek na 'n verandering en sy verkoop die winkel aan twee van haar werknemers, Amy Forst en Parker Hodges. Haar "Barefoot Contessa" webwerf het 'n hoë-profiel gehandhaaf in hierdie stadium en sy begin ook om koffie en 'n paar ander items aanlyn te bemark.

Garten het in 1999 haar aandag gefokus op publikasies. Sy het voortgebou op die "Barefoot Contessa"-naam in 1999 met The Barefoot Contessa Cookbook wat 'n onverwagse topverkoper was. Dit het resepte bevat wat haar winkel se sukses verseker het en die boek het beide Garten en haar uitgewer, Clarkson Potter, se verwagtinge ver oortref. Na 'n aanvanklike uitgifte van 35,000 afskrifte, 'n tipiese syfer vir 'n debuutkookboek, is 'n tweede en derde druk onderneem en uiteindelik is meer as 100,000 kopieë verkoop in die eerste jaar. In 2001 het sy gekapitaliseer op haar nuutgevonde roem en "Barefoot" "Contessa Parties! "vrygestel, wat ook goeie verkope en resensies ontvang het; sy volg dit op met "Barefoot Contessa Family Style" in 2002.

Haar kookboeke vermy 'n ensiklopediese formaat, en is geskoei op koffietafelboeke. Dit bevat baie kleurfoto's en 'n volbladfoto by elke resep. Haar kookboeke ontvang steeds goeie resensies en sedert 2008 is meer as ses miljoen kopieë van haar kookboeke verkoop.

Haar nuutste kookboek getiteld ""Cooking for Jeffrey"" word vrygestel op 25 Oktober 2016.

Garten het haarself gevestig deur middel van haar kookboeke en verskynings op Martha Stewart se TV program; sy het op die voorgrond getree in 2002 met die debuut van haar "Food Network" program. Na die sukses van The Barefoot Contessa Cookbook is Garten deur "Food Network" genader om haar eie televisieprogram aan te bied. Sy het hierdie voorstel 'n aantal kere verwerp, totdat die Londense produksiemaatskappy wat verantwoordelik is vir "Nigella Bites "vir die produksie aangestel is. Sy het ingestem om 13 programme vir die seisoen te produseer en die première van Barefoot" Contessa" in 2002 het 'n positiewe ontvangs gekry.

"Barefoot Contessa" het ongeveer een miljoen kykers ingeskakel per episode, en het van die "Food Network" se hoogste graderings aangeteken.

In 2005 was die program genomineer vir 'n "Daytime Emmy Award" in die kategorie van die Beste Diens Program. In 2009 word die program en Garten weer genomineer vir "Daytime Emmy Awards" in die kategorieë van die Beste Kulinêre Program en die Beste Kulinêre Gasheer; Garten het haar eerste Emmy in die laasgenoemde kategorie ontvang.

Garten is na bewering die mees winsgewende kontrak aangebied vir 'n kulinêre skrywer tot op datum, met die ondertekening van 'n multimiljoen dollar-ooreenkoms vir verskeie boeke. Sy is verskeie kere genader om haar eie tydskrif, meubels, kookware en boetiekkettingwinkels te ontwikkel, maar sy het al die aanbiedings van die hand gewys. Garten het verklaar dat sy nie belangstel om haar lewe verder te kompliseer nie. Tussen 2004 en 2005 was "Barefoot in Paris" nommer elf op die New York Times se topverkoperlys.

Na die goeie verkope van en lof vir haar eerste drie kookboeke het Garten ook "Barefoot in Paris " geskryf en verskeie rubrieke vir "O, The Oprah Magazine". Sy tree ook as onthaalkonsultant vir die tydskrif op. Die tydskrif House Beautiful het tot 2011 'n maandelikse Gartenkolom publiseer getiteld: ""Ask the Barefoot Contessa"". In hierdie kolom het sy gereageer op briewe van haar lesers en hulle advies aangebied rakende kookkuns, lewenstyl en onthaalkuns.

Haar man Jeffrey Garten is die Juan Trippe Professor in die "Practice of International Trade", "Finance and Business "by" "Yale. Hy word ook gereeld op Garten se kosprogram gesien waar hy sy vrou help met eenvoudige take of waar hy die geregte wat sy geskep het beproef. Hulle spandeer hul tyd onderskeidelik in Manhattan, East Hampton, en Parys.





</doc>
<doc id="113826" url="https://af.wikipedia.org/wiki?curid=113826" title="Ditlhake">
Ditlhake

Ditlhake is 'n township van Petrusburg, Letsemeng Plaaslike Munisipaliteit in die Xhariep-distriksmunisipaliteit, provinsie Vrystaat.


</doc>
<doc id="113830" url="https://af.wikipedia.org/wiki?curid=113830" title="Bolokanang">
Bolokanang

Bolokanang is 'n township van Koffiefontein, Letsemeng Plaaslike Munisipaliteit in die Xhariep-distriksmunisipaliteit, provinsie Vrystaat.


</doc>
<doc id="113834" url="https://af.wikipedia.org/wiki?curid=113834" title="Goudstadse Onderwyskollege">
Goudstadse Onderwyskollege

Die Goudstadse Onderwyskollege (GOK) was ’n instelling in Johannesburg waaraan onderwysers van 1961 tot einde 1992 deur medium Afrikaans opgelei is. 

Die lang veldtog vir 'n Afrikaanse onderwyskollege of universiteit in Suid-Afrika se grootste stad is in drie fases gevoer. Die eerste, tussen 1956 en 1961, het sy hoogtepunt bereik met die stigting van die GOK in Februarie 1961. Gedurende die tweede fase, tussen 1961 en 1965, is onderhandelings gevoer met die Universiteit van Suid-Afrika. Die finale veldtog, in 1965 en 1966, was gerig op die verkryging van 'n eie, onafhanklike Afrikaansmediumuniversiteit.

Die Goudstadse Onderwyskollege het met sowat 110 voltydse en 40 deeltydse studente begin in ’n skoolgeboutjie op die klipkoppies van die voorstad Cottesloe en uitgebrei tot ’n groot kollege met ’n manskoshuis, Majuba, en twee vrouekoshuise, Panorama en Horison. In dié omgewing het later ook die Randse Afrikaanse Universiteit tot stand gekom en is die SAUK se hoofkantoor opgerig.

Bekende kunstenaars het aan die GOK studeer, onder andere Rouel Beukes, Sonja Herholdt en Hennie Smit. Die kollege het op 31 Desember 1992 gesluit.



</doc>
<doc id="113835" url="https://af.wikipedia.org/wiki?curid=113835" title="Tinus Horn">
Tinus Horn

Tinus Horn is 'n Suid-Afrikaanse joernalis, kunstenaar en skrywer. Horn maak van beeldhouwerk sowel as skilderwerk as kuns-medium gebruik. Sy jongste roman "Boas Mei is verward" het in 2015 verskyn.

Tinus Horn behaal in 2006 ’n Gevorderde Diploma in die Skone Kunste aan die Universiteit van die Witwatersrand. Hy is ’n kunstenaar wat allerlei kreatiewe uitlaatkleppe ondersoek en hy skryf onder meer televisie-draaiboeke, skilder portrette, teken strippe, doen illustrasies en skryf. Sy werk word verskeie kere uitgestal, onder andere in 1990 onder die titel "To hell and back" (saam met Alistair Findlay en Derek Bauer) in die Gallery on the Market, en in 1992 onder die titel "Promised land" saam met Alistair Findlay in die Rembrandt van Rijn Galery. Die kunsuitstalling wat hy en Alastair Findlay in 1997 in die Thompson-galery in Melville in Johannesburg onder die titel "Holy shit" hou, is omstrede weens die spot met godsdiens daarin. In 2002 hou hy ’n solo-uitstalling ("Faces on the shelf") in die Boekehuis in Aucklandpark en in 2006 is die solo-uitstalling "Gentle demons, furious angels" by die Bamboo Galery. In 2009 stal hy saam met Martinus van Tee onder die titel "The wages of love" uit. Hy kry in 1999 ’n meriete-toekenning van die Nasionale Kunsteraad en in 2000 word hy onder die top-tien geplaas by die Nasionale uitstalling by Kemptonpark. Hy werk vir meer as agt jaar as rugbyskrywer en sportredakteur by die "Vrye Weekblad". Hy was getroud en het kinders en woon in Stanford in die Wes-Kaap.

In die roman "Droster" raak jong mans, deur die trauma van die nasionale diensplig en die grensoorlog van die apartheidstyd, die spoor byster. Hulle lei nou ’n losbandige lewe sonder om verantwoordelikheid te aanvaar. Die uitsigloosheid, sinneloosheid en veral tragiek van hierdie lewens word in die kru taal van die karakters uitgebeeld en maak ’n somber, beklemmende indruk op die leser. Die hoofkarakter is ’n naamlose oudsoldaat wat eindelik werk kry by Sezela. In die trein op pad daarheen word hy en twee medepassasiers erg deur die polisie aangerand en laat gaan. Hy eindig in die Ocean Beach Hotel in Durban en kom nooit by Sezela uit nie. Hier in Durban bestaan sy lewe hoofsaaklik uit suip en slaap, maar hy word tog tot aksie aangespoor wanneer hy die foto van Frikkels, een van die passasiers wat saam met hom aangerand is, in die koerant sien. Frikkels is dood as gevolg van die aanranding. Hy en Chris Roos, die ander passasier, konfronteer die sersant wat vir Frikkels aangerand het, met die feite, maar eindelik kom daar ook niks van hierdie saak nie.

Saam met Alastair Findlay skryf hy "Hemel op aarde", die eerste grafiese roman in Afrikaans. Die storie gaan oor die lewe van ’n kunstenaar in Hillbrow genaamd ou Vince, waar die lewensgeskiedenis van Vincent van Gogh die basiese boustof is, maar in moderne idioom ingekleur.

"Bomskok" is ’n faksie-roman en speel af in 1989 in die laaste dae van apartheid. Dr. David Webster word geskiet, akteurs word liederlik aangerand omdat hulle durf speel in ’n stuk met die naam "Somewhere on the Border", en stories oor bomme is alledaags. Die hoofkarakters is die weekblad "Vryheid op Vrydag" (lees "Vrye Weekblad") en al sy joernaliste. Menige van hierdie joernaliste sal dadelik bekend wees in ingeligte joernalistieke kringe (wat ook ander publikasies as "Vrye Weekblad" insluit) en word geteken met al die neurotiese en selfbehepte eienskappe wat joernaliste kenmerk: die kunssinniges wat net die tyd verwyl voordat hulle die groot roman skryf, die maglustige politieke skrywers wat dink hulle alleen ken die waarheid, die luiaards en bowenal die seksbelustiges. Soos dit by ’n koerant hoort, is ’n scoop die hoofdoel en alle metodes om dit te kry, is geoorloof. Dit konkel, vry, fluister in donker kroeë en slaap in vreemde beddens. In die voortdurende spel om die scoop te kry wat tot F.W. de Klerk se finale ondergang sal lei, is dit onafwendbaar dat die geheime dienste sal toeslaan en dat ’n bom by "Vryheid op Vrydag" se kantore geplant word. Een van die redaksielede sterf, ’n knap verslaggewer vir wie die struggle ’n passie was. Hierdie is ’n opwindende boek wat met huppelende styl die hardgebakte karakters en die gebeure van die tyd weergee, op so ’n wyse dat die werklik ernstige gebeure oënskynlik op ligsinnige manier aangespreek word. Die leser word nogtans gelaat met indringende vrae en gedagtes oor verraad en onskuld in al sy verskillende vorme en hoe tragikomies die verloop van die geskiedenis eintlik is, ten spyte van die erns waarmee dit beleef word.

"Boas Mei is verward" het Boas Mei as hoofkarakter. Sy intellek en daarmee saam sy lewe disintegreer in so ’n mate dat hy in die hospitaal beland, waar dokters breinskanderings doen en sy toestand probeer ontleed. Boas is verward oor sy hede maar veral oor sy verlede en wanneer hy besef dat die dokters se behandeling nie hieraan aandag gee nie, besluit hy om sy verlede te herskep sodat hy daarmee kan saamleef. Hy gaan dus terug na sy verlede en besoek situasies waar hy verkeerde besluite geneem het, met die doel om nou die regte pad te loop. Hy begin dan sy verhaal teen die kamermuur skryf, maar dinge ruk handuit wanneer hy hom in situasies begin bevind wat dekades voor sy geboorte plaasgevind het. Hierdie roman is ’n aweregse blik op die impak en betekenis van waansin in die samelewing.




</doc>
<doc id="113836" url="https://af.wikipedia.org/wiki?curid=113836" title="Digitale fotografie">
Digitale fotografie

Digitale fotografie is 'n moderne vorm van fotografie. Dit maak gebruik van digitale kameras met rye vol paneeltjies elektroniese fotosensors, wat beelde wat deur 'n lens gefokus word vaslê, in teenstelling met ligblootstelling aan fotografiese film. Die beelde word gedigitaliseer en as 'n rekenaarlêer in 'n geheuemedium (gewoonlik op 'n aparte skyfie) gestoor, gereed vir verdere digitale verwerking, besigtiging, digitale publikasie of druk.

Tot met die koms van sodanige elektroniese tegnologie, is foto's geproduseer deur ligsensitiewe fotografiese film en papier aan die ligbeeld bloot te stel, wat dan in vloeibare chemiese oplossings verwerk is om die beeld te ontwikkel en te stabiliseer. Digitale foto's word egter deur rekenaargebaseerde foto-elektriese en meganiese tegnieke geskep, sonder natbad chemiese verwerking soos met film.

Digitale fotografie is een van verskeie vorme van digitale beelde. Digitale beelde word ook geskep deur nie-fotografiese toerusting soos rekenaartomografieskandeerders en radioteleskope. Digitale beelde kan ook gemaak word deur die skandering van ander gedrukte fotografiese beelde of negatiewe.

Die eerste verbyvlugbeelde van Mars is uit die Mariner 4-ruimtetuig geneem op 15 Julie 1965 met 'n kamera wat deur NASA/JPL ontwerp is. Dit het 'n videokamerabuis gebruik, gevolg deur 'n Digitizer, eerder as 'n mosaïek van vastetoestand sensorelemente, so dit was nie wat ons gewoonlik definieer as 'n digitale kamera nie, maar dit het 'n digitale beeld gestoor op band vir latere stadige oordrag terug na die aarde. 

Die eerste aangetekende poging in die bou van 'n digitale kamera was in 1975 deur Steven Sasson, 'n ingenieur by Eastman Kodak. Dit gebruik die destydse nuwe vastetoestand CCD- (ladinggekoppelde toestel, 'n hoëspoed-halfgeleier) beeldsensorskyfies deur Fairchild Semiconductor ontwikkel in 1973. Die kamera wat 3,6 kg geweeg het, het swart-en-wit beelde op 'n kassetband gestoor. Dit het 'n resolusie van 0,01 megapieksels (10 000 pieksels), en het 23 sekondes benodig om die eerste beeld te vas te lê in Desember 1975. Dit was 'n prototipekamera vir 'n tegniese oefening en nie bedoel vir enige produksie nie.

Die eerste digitale verbruikerskameras is sedert die laat 1990's bemark. Beroepsfotograwe het eers stadig oorbeweeg na digitale fotografie, maar is tot oorgawe gedwing toe hul professionele werk die gebruik van digitale lêers begin vereis het. Dit was om aan die eise van hul werkgewers en/of kliënte te voldoen, vir 'n vinniger omkeertyd as wat konvensionele metodes sou toelaat.

Rondom 2007 is digitale kameras in selfone ingebou, en sedertdien word selfoonkameras wydverspreid benut, veral weens hul verbinding tot sosiale mediawebwerwe en e-pos. Sedert 2010, het die digitale mik-en-druk en DSLR formate ook mededinging ervaar van die spieëllose digitale kameraformaat, wat tipies 'n beter kwaliteit prent as die mik-en-druk en selfone lewer, maar in 'n kleiner grootte en vorm kom as die tipiese DSLR. Baie spieëllose kameras pas verwisselbare lense en het gevorderde funksies soos 'n elektroniese soeker, wat die deur-die-lenssoeker van die SLR formaat vervang.


</doc>
<doc id="113842" url="https://af.wikipedia.org/wiki?curid=113842" title="Petri Jacobs">
Petri Jacobs

Petri Jacobs (*4 Julie 1956-) is ’n Afrikaanse jeugverhaalskrywer en digter, sy debuteer in 1986 as Petri Prinsloo met "Nag van die nonnetjie-uil". Haar daaropvolgende jeuromans verskyn onder die naam Petri Jacobs. Sy dig en skryf steeds as Petri Jacobs op webwerwe soos Woes en LitNet.

Petri Jacobs is op 4 Julie 1956 gebore. Sy matrikuleer aan die Hoërskool Erasmus op Bronkhorstspruit. Vanaf Oktober 1994 is sy die besturende direkteur van die Bougainvilla Lodge en Fig Tree Lodge in Thohoyandou in Venda, naby Louis Trichardt.

"As alles anders was" ’n jeugroman waarin die hoofkarakter, Henk Kruger, die soort ou is waaroor meisies droom. Hy is akademies goed, kaptein van die eerste rugbyspan en het wonderlike ouers en vriende. ’n Vreemdeling wat baie na hom lyk krap egter alles deurmekaar en hy moet leer dat deur verandering en pyn ook waardevolle lewenslesse geleer kan word. Hierdie boek is in 1992 ’n naaswenner van die ATKV Kinderboek-toekenning vir die ouderdomsgroep 13-15 jaar.

In "Wanneer die musiek ophou" is die hoofkarakter Jannes ’n rebel wat reeds gedruip het, alkohol misbruik en ’n seksuele verhouding met ’n ouer meisie het. Sy ouers verbied hom om verder vir sy rockgroep Kaleidoscope kitaar te speel, wat die tuisverhoudings verder versuur. Wanneer sy beste vriend verdwyn moet hy besluite neem oor lojaliteit en eerlikheid. Hierdie boek word vir skole voorgeskryf.

Verskeie van haar gedigte word gepubliseer op die webwerwe van Woes en LitNet, terwyl sy ook kortverhale in tydskrifte publiseer.





</doc>
<doc id="113843" url="https://af.wikipedia.org/wiki?curid=113843" title="Anthonie P. Roux">
Anthonie P. Roux

Anthonie P. Roux (19 Augustus 1927 – 25 Mei 1973) was 'n Suid-Afrikaanse skrywer en uitgewer. Roux skryf nie net onder sy eie naam nie, maar publiseer ook verskeie werke onder die skuilname Dirk Neveling en Wienand Stals.

Anthonie Petrus Roux is op 19 Augustus 1927 op die plaas Onder-Radyn naby Villiersdorp in die Kaap gebore. Sy ouers is Anthonie Petrus Roux en Janetta Maria Magdalene Joubert. Op Villiersdorp ontvang hy sy hoërskoolopleiding aan die Hoërskool De Villiers Graaff, waarna hy aanvanklik op sy pa se plaas in die distrik boer. In 1947 verhuis hy na Kaapstad, waar hy ’n betrekking aanvaar wat hom toelaat om deeltyds te studeer en ’n Intermediêre Sertifikaat in Biblioteekkunde te verwerf. Vanaf Julie 1950 is hy bibliotekaris van beroep wanneer hy aangestel word by die Kaapse Provinsiale Biblioteekdiens. Hy begin in daardie jaar om in die Streekbiblioteek op Vanrhynsdorp te werk. Hier is hy betrokke by die kultuurlewe op die dorp en neem die leiding met die opvoer van etlike eenbedrywe, terwyl hy as sekretaris en kaptein van die plaaslike rugbyklub ook aan sport deelneem. In 1956 word hy na Kaapstad verplaas en later na George. Hy is die eerste redakteur van "Kaapse Bibliotekaris", waar hy aanvanklik optree as redakteur, proefleser, kolleerder, binder en afsender. Hy ontruim hierdie pos in 1965 en werk hierna as uitgewer by Tafelberg-Uitgewers. Hy is in 1950 getroud met Sophia Johanna Loubser en hulle het vyf kinders. Op 25 Mei 1973 is hy in Bellville oorlede. Hy is in die Stikland-begraafplaas in Bellville begrawe.

Reeds op skool is dit sy begeerte om ’n skrywer te word. Hy begin sy skryfloopbaan deur kortverhale vir "Die Huisgenoot" te skryf, waarvan die eerste reeds op agtienjarige leeftyd verskyn. Dit word gevolg deur verskeie ander kortverhale en artikels. Sy eerste roman is “Wingerdblare in die wind”. “Die versluierde motief” is ’n speurverhaal. “Die sterwende stad” en “Die vlammende stad” is romans oor die geskiedenis van Karthago. “Rebellie sonder gewere” behandel die gebeure rondom die skip Neptune se aankoms aan die Kaap in 1849 met ’n lading gevangenes, in uitvoering van die Britse regering se besluit om van die Kaap ’n strafkolonie te maak. Die Kaapse boere kom in opstand teen hierdie besluit en weier om enige proviand aan die Neptune of aan sir Harry Smith se magasyn te verskaf. Hierdie besluit het verreikende gevolge, want handel loop dood en vir diegene wat by die verbod bly beteken dit armoede en selfs bankrotskap. Die aksie draai rondom die Storm-familie, boere van Wynberg, met Gert Storm wat vas oortuig is dat die toekoms van sy land en volk op die spel is en dat sy familie sal doen wat nodig is ongeag die prys wat hulle moet betaal. Vir seuns skryf hy die spanningsverhaal “Die Rooikatte word speurders”. Hy vertaal ook werke in Afrikaans, waaronder “"Shadow of a bull"” van Maia Rodman as “"Die seun van die stiervegter"” en “"The jazz man"” van Mary Hays Welks as “"Die musiekman"”, laasgenoemde geïllustreer met houtsneë van Ann Grifalconi.

Onder die skuilnaam Dirk Neveling skryf hy verskeie spanningsverhale, waaronder “Die voltooide sirkel”. Daantjie en sy pa is in die kloof, waar Daantjie met sy nuwe geweer sy eerste koedoe wil skiet. Hy skiet, maar vind dan uit dat sy pa geskiet is. Hy kan nie glo dat so iets hom kan oorkom nie en dit moet tog hy wees, want wie anders sou sy pa kon geskiet het? Hierna volg ’n spannende speurtog om die waarheid uit te vind. Hy skryf ook boeke onder die skuilnaam Wienand Stals.




</doc>
<doc id="113850" url="https://af.wikipedia.org/wiki?curid=113850" title="Motwortel">
Motwortel

Motwortel ("Cymbopogon marginatus" (Steud.) Stapf ex Burtt Davy syn. "Andropogon marginatus" Steud., "Andropogon nardus" L. var. "marginatus" Hack.), ook in Afrikaans: akkewani (in Javaans verwys "akar wangi" na "Chrysopogon zizanioides") of buffelsrooigras is 'n grasspesie wat in Suid-Afrika voorkom, maar nie hier endemies is nie. Die naam koperdraadgras word ook gebruik, maar dit word ook aan ander grasse gegee, soos "C. excavatus" ,"Elionurus muticus" of "Stiburus alopecuroides". Dit behoort tot die sitroengras-genus en sy aromatiese wortel word soms gebruik om te verhoed dat motte die wol van kleding opvreet. In Vendaland word die rook van brandende motwortel ingeasem by koppyne.

Dié spesie word op die Suid-Afrikaanse Rooi Lys aangegee as "van minste kommer" (LC), en is ook nie vir verdere evaluasie uitgekies nie. In Suid-Afrika word die plant in die Wes- en die Oos-Kaap gevind.

Die spesie is 'n belangrike onderdeel van die renosterveldplantegroei en een van die drie belangrikste voedselbronne van die Kaapse bergkwaggas van die Nasionale Bontebokpark.

Die plant vorm polle met regop stele wat 20–70 cm lank kan wees en aromatiese blare wat 2–5 cm breed en 15-35 lank kan word.

In die raamvertelling "Die Jonkmanskas" van Koos Prinsloo speel dit 'n rol:


</doc>
<doc id="113856" url="https://af.wikipedia.org/wiki?curid=113856" title="Tickey">
Tickey

Tickey (Tiekie), 'n dwergie, was 'n bekende en geliefde hanswors in Suid-Afrika.
Hy is as Eric Hoyland in Yorkshire, Engeland gebore. Sy pa was daar 'n mynweker. Aanvanklik was Tickey 'n gimnas. Op 15-jarige ouderdom sluit hy by 'n groep dwergies bekend as die Lilliputs aan. In 1933 vestig hy hom in Suid-Afrika, word lid van die Boswell-sirkus en lewer as lid van 'n driemanskap 'n trampolienvertoning. T.V. Bulpin het in 1976 die boek “Tickey: the story of Eric Hoyland” gepubliseer. Tickey is op 21 Oktober 1988 oorlede na 'n loopbaan van byna 60 jaar in die vermaaklikheidsbedryf.


</doc>
<doc id="113860" url="https://af.wikipedia.org/wiki?curid=113860" title="P.A. Jacobs">
P.A. Jacobs

Petrus A. Jacobs is ’n township-dramaturg wat op Matroosfontein in die Kaap bly. Jacobs se dramas bevat meestal religieuse en/of liefdes temas.

In 1957 begin sy bemoeienis met die teater wanneer hy begin om toneelstukke op te voer saam met sy kerkjeug onder die naam Inspirations Theatre Group. Hierdie groep verander in 1960 hulle naam na die United Youth Crusaders, wat in 1971 Alpha Omega word. Hierdie groep is verantwoordelik vir meeste van die opvoerings van sy dramas. Hulle motto is “Prestasie eis moed – oorwinning na die stryd”. Aanvanklik is hulle in Elsiesrivier gebaseer, maar verskuif later na Nooitgedacht. Vir lank is hy regisseur van die opvoerings van sy dramas en vertolk hy self rolle daarin. Hy is in Maart 2004 na ’n lang siekbed in die Karl Bremer-hospitaal in Bellville oorlede.

Hy skryf sowat dertig ongepubliseerde dramas, van veral religieus-didakties en sentimenteel-romantiese aard. Hierdie dramas sluit in “As die galgtou weer swaai”, “Die koms van Lord Gladystone”, “Die goue kandelaar”, “Die hart van die mens”, “Daar’s ’n reënboog in haar oë”, “In haar trourok op sy graf”, “So eg die liefde”, “Maak oop die graf van my moeder”, “Vreemde skoen onder my bed”, “Pieter se troue”, “Spelonk van onheil”, “Die waarde van ’n glimlag”, “Bloed is dikker as water”, “Stiefseun se geliefde”, “In die glans van die gloeiende panga”, “Uurtjie van lof”, “Oorlede Louw se bos”, “In die skadu van die sipres” en “Haar belofte aan Mammie”. Laasgenoemde word onder andere in April 1986 op Saron in die Kaapse Vlakte opgevoer. Kort voor sy dood voltooi hy ’n gewyde drama vir die New Heritage Church van Montana.




</doc>
<doc id="113861" url="https://af.wikipedia.org/wiki?curid=113861" title="Pieter Jacobs">
Pieter Jacobs

Pieter Jacobs is ’n Suid-Afrikaanse akteur en dramaturg. Hy is reeds van skooldae af betrokke in die dramawêreld, en na skool maak hy dit sy voltydse beroep. In 2015 word hy deur die Mail & Guardian aangewys as een van die top 200 nuuswaardige jong Suid-Afrikaners

Pieter Jacobs is in Bloemfontein gebore en matrikuleer in 1998 aan die Hoërskool Kroonstad. Sedert graad ses neem hy ekstra dramaklasse en hy is ’n deeltydse student van die bekroonde eenbedryfskrywer Kobus Strydom. Op hoërskool neem hy deel aan die produksie van die drama “"Gruwelhuis"” wat in 1998 die nasionale ATKV-Tienertoneelkompetisie wen. Hy word deur die ATKV as die land se beste skole-akteur bekroon en verower die Dalro-dramabeurs vir skoletoneel, wat vir sy eerste jaar se dramastudies betaal. Vanaf 1999 tot 2001 studeer hy verder aan die Technikon Pretoria (later die Tshwane Universiteit vir Tegnologie) se Dramadepartement. Aan die einde van sy eerste jaar se studie in 1999 verower hy ’n beurs by die Association for Amateur Performing Arts, wat die res van sy studie betaal. Na afloop van sy studies is hy vanaf die begin van 2002 voltyds in Johannesburg verbonde aan die ATKV-toneelgroep, wat kinderteaterproduksies landwyd op die planke bring. Tussenin doen hy ook vryskutwerk met poppeteaterproduksies by preprimêre skole met Bubblegum Productions, die teaterproduksiemaatskappy wat hy en sy vriende stig. As akteur tree hy onder andere op die verhoog op in “"A midsummer night’s dream"”, “"Happy endings are extra"” van Ashraf Johaardien en in “"Die kabaret"” van Chris Vorster. Op televisie speel hy in die televisiereeks “"Song vir Katryn"”.

Later sluit hy as projekbestuurder aan by die Arts and Culture Trust, waar hy ook op die bestuurskomitee dien, waarna hy in Julie 2009 Bemarkings- en bedryfsbestuurder word van Business and Arts South Africa. In April 2010 neem hy oor as hoof uitvoerende beampte van die Arts and Culture Trust (ACT), wat ten doel het om kuns- en kultuurprojekte oor alle dissiplines te borg. Hy is ’n lid van ACT se projek- en fondsinsamelingkomitee, asook die Risiko en Ouditkomitees. By die Performing Arts Network of South Africa (PANSA) dien hy op die Gauteng-streek komitee en hy is ook as tesourier lid van die Uitvoerende Komitee van  Arterial Network South Africa. In 2015 word hy deur die "Mail & Guardian" gelys as een van die top 200 nuuswaardige jong Suid-Afrikaners.

Met sy drama “Plofstof” wen hy in 2003 die Nagtegaal-debuutprys vir toneelskrywers jonger as 35 jaar. Hierdie drama behandel die sosiale omstandighede in Suid-Afrika, waar jeugdiges gekonfronteer word met dwelms, geweld, vigs en hulle seksuele identiteit. Dominic en Lizel deel ’n woonstel in ’n gevaarlike buurt in Johannesburg. Wanneer albei hulle werk verloor en die opsigter hulle uit die woonstel wil sit, maak hulle planne om die huur te probeer betaal. Jacobs se tweede drama, die Engelse “Dalliances”, word in 2007 en 2008 in die Kunstekaap Teater in Kaapstad opgevoer en in Mei 2008 by die International Gay Theatre Festival in Dublin in Ierland. By laasgenoemde fees word die drama bekroon met die Hilton Edwards-toekenning vir direksie en ontwerp en word dit ook genomineer vir die Oscar Wilde-toekenning vir beste nuwe drama. In 2012 word die drama ook by die Thatsogay-fees by die Universiteit van Johannesburg opgevoer. “Dalliance” beteken ’n speelse flirtasie, waarin die aksie in ’n stedelike milieu afspeel. Die gemeenskap word uitgedaag om te dink oor hulle aksies en keuses en die gevolge van veelvuldige seksmaats in ’n klein en geïntegreerde gemeenskap word ondersoek. Die drama vra ook die vraag hoeveel van ons werklikheid deur ons eie keuses bepaal word. Janet is bevriend met Leo en is op soek na liefde. Ken is in ’n verhouding met Andy, maar ontmoet vir Leo in ’n supermark. Die karakters is op soek na romanse, seks en tydelike opwinding om die leegheid in hulle lewens te probeer vul. Hulle flankeer om te voel dat hulle lewe, om te voel dat iemand hulle liefhet, om vir ’n rukkie gelukkig te wees, sonder oorweging van die gevolge van hulle dade en leefstyl. Saam met Zelda Langeveldt skryf hy die tienerdrama “Bagasie Box Laan” en op sy eie die eenbedryf “Lokomotief”, ook vir tieners. Sy eenmanvertoning “F.A.T.” debuteer in 2012 by die Grahamstad Nasionale Kunstefees.



</doc>
<doc id="113867" url="https://af.wikipedia.org/wiki?curid=113867" title="Komplementêre kleure">
Komplementêre kleure

Komplementêre kleure is kleurpare wat mekaar uitkanselleer wanneer hulle gekombineer word. Dit beteken dat wanneer hulle gekombineer word, hulle 'n grysskaalkleur soos wit of swart voortbring. Wanneer hulle langs mekaar geplaas word, word die sterkste kontras vir daardie spesifieke twee kleure geskep. As gevolg van hierdie treffende kleurbotsing word die term teenoorgestelde kleure dikwels as meer toepaslik as "komplementêre kleure" beskou.

Volgens die tradisionele kleurwiel wat in die 18de eeu ontwikkel is en deur Claude Monet, Vincent van Gogh, en vandag nog deur baie kunstenaars gebruik word, is rooi, geel en blou as die primêre kleure beskou. Die primêre-sekondêre kleure is rooi-groen, oranje-blou en geel-violet (of geel-pers in Boutet se kleurwiel).

In die tradisionele model bestaan 'n komplementêre kleurpaar uit 'n primêre kleur, (geel, blou of rooi) en 'n sekondêre kleur (groen, violet of oranje). Geel is byvoorbeeld 'n primêre kleur en skilders kan violet maak deur rooi en blou te meng. Wanneer geel en violetkleurige verf dus gemeng word, is al drie primêre kleure teenwoordig. Aangesien verf deur die absorbering van lig werk, sal 'n kombinasie van al drie primêre kleure 'n swart of grys kleur voortbring (sien subtraktiewe kleur). In meer onlangse skilderhandleidings word magenta, siaan en geel as die meer presiese subtraktiewe primêre kleure aangedui.

Komplementêre kleure kan treffende optiese effekte veroorsaak. Dit lyk byvoorbeeld soms of die skaduwee van 'n voorwerp 'n bietjie van die komplementêre kleur van die voorwerp bevat. Die skaduwee van 'n rooi appel sal dus 'n bietjie blou-groen vertoon. Hierdie effek word dikwels deur skilders nageboots wat meer liggewende en realistiese skaduwees wil uitbeeld.

Komplementêre kleure wat in partitiewe vermenging as klein kolletjies langs mekaar aangebring word, vertoon grys.

Die RGB-kleurmodel wat in die 19de eeu uitgevind is en gedurende die 20ste eeu ontwikkel is, gebruik kombinasies van rooi, groen en blou lig teen 'n swart agtergrond sodat die kleure op 'n swart rekenaarskerm of televisieskerm gesien kan word. Volgens hierdie model is die komplementêre primêre-sekondêre kleure rooi-siaan, groen-magenta en blou-geel. In die RGB-kleurmodel sal die gekombineerde lig van twee komplementêre kleure, soos rooi en siaan, 'n wit lig maak indien die lig op volle sterkte is. Indien die lig nie op sy sterkste is nie, sal die gekombineerde lig gryskleurig wees.

In sommige ander kleurmodelle, soos die HSV-kleurruimte, lê die neutrale kleure (wit, gryse en swart) langs 'n sentrale as. Komplementêre kleure (soos gedefinieer in HSV) lê op enige horisontale dwarssnit reg teenoor mekaar.

In kleurdrukwerk, soos by skilder, word daar ook van subtraktiewe kleure gebruik gemaak, maar eersgenoemde se komplementere kleure verskil van dié in die skilderkuns aangesien lig gemaskeer word. Dieselfde logika geld dus as by kleure wat deur lig voortgebring word. Kleurdrukwerk gebruik die CMYK-kleurmodel en maak kleur deur siaan, magenta, geel en swart bo-oor mekaar aan te bring. Die mees algemene komplementêre kleure in drukwerk is magenta-groen, geel-blou en siaan-rooi. Wat komplementêre/teenoorgestelde kleure betref, het hierdie model presies dieselfde effek as die gebruik van die RGB-model. Swart word bygevoeg wanneer kleure donkerder gemaak moet word.

Die uitwerking wat kleure op mekaar het, is sedert die antieke tye bestudeer. In sy essay "On Colours" het Aristoteles opgemerk dat "wanneer lig op 'n ander kleur val, veroorsaak hierdie nuwe kombinasie 'n ander kleurnuanse."

Leonardo da Vinci het geskryf dat die edelste harmonieë verkry word wanneer teenoorgestelde kleure (retto contrario) teenoor mekaar geplaas word, maar dit was eers in die 18de eeu dat iemand 'n oortuigende wetenskaplike verduideliking daarvoor kon gee.

In sy verhandeling oor optika het Isaac Newton in 1704 'n sirkel ontwerp waarop 'n spektrum van sewe kleure aangetoon is. Hy het hulle rooi en blou, geel en violet, en groen en "'n pers na aan skarlaken" genoem."

In die daaropvolgende dekades het wetenskaplikes Newton se kleursirkel verfyn totdat dit uiteindelik uit twaalf kleure bestaan het: die drie primêre kleure (geel, blou en rooi); drie sekondêre kleure (groen, violet en oranje) wat geskep is deur primêre kleure te meng; en ses bykomende kleure wat gemaak is deur die primêre en sekondêre kleure te kombineer.

In 1793 het die Amerikaans gebore Britse wetenskaplike Benjamin Thompson, graaf Rumford (1753–1814), die term "komplementêre kleure" geskep. Hy het 'n eksperiment met kerse en skaduwees uitgevoer, en ontdek dat gekleurde lig en die skadu wat daardeur gewerp word, volmaak kontrasterende kleure het. Hy het geskryf: "Vir elke kleur, ongeag sy tint, skakering of samestelling, is daar 'n ander kleur wat in volkome harmonie daarmee is; hierdie kleur is sy komplement en kan as sy metgesel beskou word."

In die vroeë 19de eeu het wetenskaplikes en filosowe regoor Europa die aard en interaksie van kleure begin bestudeer. In 1810 het die Duitse digter Johann Wolfgang von Goethe sy eie teorie geskep. Hy het geskryf: "Geel is 'n lig wat deur donkerte gedemp is; blou is 'n donkerte wat deur lig verswak is." Goethe se idees was hoogs persoonlik en het dikwels van ander wetenskaplike navorsing verskil, maar was terselfdertyd baie gewild en het verskeie belangrike kunstenaars, insluitend J.M.W. Turner beïnvloed.

Teen ongeveer dieselfde tyd dat Goethe sy teorie gepubliseer het, het 'n Britse fisikus, dokter en Egiptoloog, Thomas Young (1773–1829), deur eksperimente getoon dat dit nie noodsaaklik was om al die kleure van die spektrum te gebruik om wit lig te skep nie; dit kon verkry word deur die die lig van slegs drie kleure te kombineer – rooi-oranje, groen en blou. Hierdie ontdekking was die grondslag van additiewe kleure en van die RGB-kleurmodel.

Teen ongeveer dieselfde tyd dat Young additiewe kleure ontdek het, het 'n ander Britse wetenskaplike, David Brewster (1781–1868), die uitvinder van die kaleidoskoop, 'n mededingende teorie voorgestel waarvolgens die ware primêre kleure rooi, geel en blou was, en die ware komplementêre kleure rooi-groen, blou-oranje en geel-violet is. Hermann von Helmholtz, (1821–1894), 'n Duitse wetenskaplike, het die debat opgelos deur aan te toon dat kleure wat deur lig gevorm word, nl. additiewe kleure, en dié wat deur pigmente gevorm word, nl. subtraktiewe kleure, inderdaad aan verskillende reëls onderwerp is en uiteenlopende primêre en komplementerende kleure het.

Ander wetenskaplikes het spesifiek die toepassing van komplementêre kleure ondersoek. In 1828 het die Franse chemikus Eugene Chevreul, wat die vervaardiging van Gobelin-tapisserieë bestudeer het om die kleure helderder te maak, wetenskaplik bewys dat die "plasing van komplementêre kleure enge ander kontrasharmonieë oortref." Die gebruik van komplemêntere kleure is verder deur die Franse kunskritikus Charles Blanc, en later deur die Amerikaanse kleurteoretikus Ogden Rood beskryf. Hulle werke is met groot entoesiasme deur kontemporêre skilders gelees, in die besonder Georges Seurat en Vincent van Gogh, wat die teorieë in hulle skilderye toegepas het.

In 1872 het Claude Monet sy "Impression, soleil levant (Indruk van die sonopkoms)", geskilder, 'n toneel van 'n klein oranje sonnetjie en oranje lig wat deur die wolke en water in die middel van 'n wasige blou landskap weerkaats word. Hierdie skildery, met sy treffende gebruik van die komplementêre kleure blou en oranje, het aan die Impressionistiese beweging sy naam gegee. Monet was vertroud met die wetenskap van komplementêre kleure en het dit met entoesiasme gebruik.

Oranje en blou het 'n belangrike kleurkombinasie vir die Impressionistiese skilders geword. Hulle almal het die onlangse boeke oor kleurteorie bestudeer en hulle het geweet dat wanneer oranje langs blou geplaas word, albei kleure baie helderder vertoon. Paul Cézanne het oranje ('n mengsel van geel, rooi en oker) dikwels teen 'n blou agtergrond gebruik.

Vincent van Gogh was veral bekend vir sy gebruik van hierdie tegniek; hy het sy eie oranjes geskep en hulle langs siënnarooi en bottelgroen kwashale aangebring. Hy het ook 'n oranje maan en sterre in 'n kobaltblou hemel geplaas.

In 'n beskrywing van sy skildery, "Le Café de nuit", het Van Gogh aan sy broer Theo geskryf: "Ek wou met rooi en groen die verskriklike menslike hartstogte uitbeeld. Die vertrek is bloedrooi en liggeel, 'n groen biljarttafel in die middel en vier lemmetjiegeel lampe, met 'n oranje en groen gloed. Daar is oral 'n stryd en teenstelling tussen die mees uiteenlopende rooie en groene."

Wanneer 'n mens lank genoeg (tussen 30 en 60 sekondes) na een kleur (byvoorbeeld rooi) staar en dan na 'n wit oppervlak kyk, sal daar 'n nabeeld van die komplementêre kleur (in hierdie geval siaan) verskyn.

Die gebruik van komplementêre kleure is 'n belangrike aspek van grafiese ontwerp, en word ook op ander gebiede soos by die kontrastering van kleure in logo's en vensteruitstallings gesien.

Daarbenewens het komplementêre kleure ook meer praktiese gebruike. Aangesien oranje en blou komplementêre kleure is, is reddingsbote en reddingsbaadjies tradisioneel oranje ten einde die hoogste kontras en sigbaarheid te verseker wanneer dit op see gesien word.

Rooi en siaan brille word in die Anaglief 3D-stelsel gebruik om 3D-beelde op rekenaarskerms te skep.




</doc>
<doc id="113868" url="https://af.wikipedia.org/wiki?curid=113868" title="Glen Cowie">
Glen Cowie

Glen Cowie is 'n dorpie in die Makhuduthamaga Plaaslike Munisipaliteit, wat in die Sekhukhune-distriksmunisipaliteit, provinsie Limpopo geleë is.



</doc>
<doc id="113870" url="https://af.wikipedia.org/wiki?curid=113870" title="Pentax kameras">
Pentax kameras

Hierdie artikel bespreek die kameras — hoofsaaklik 35 mm SLR's — vervaardig deur Pentax, die Ricoh Imaging Corporation en sy voorgangers, Asahi Optical Co., Ltd.

Dit dek van die eerste "Asahiflex" modelle in 1952 en hul opvolger, die deurslaggewende "Asahi Pentax" enkellensreflekskamera, tot die hedendaagse tyd.

Gedurende die tydperk rondom 1950 het die Japannese fotografiese industrie teruggebons na sy kragtige vlakke van die vroeë 1940's, en ook Japan se opkoms as 'n belangrike uitvoerder. Die wedergebore bedryf het baie van hul kameras verkoop aan die besettingsmagte (met baie groter besteebare inkomste as die Japannese) en is goed ontvang. Die Korea-oorlog het 'n groot instroming van joernaliste en fotograwe na die Verre-Ooste tot gevolg gehad. Hulle was beïndruk deur die lense van maatskappye soos Nikon en Canon vir hul Leica afstandsoekerkameras, en ook om bakdele van die Leica en Contax kameras wat hulle gebruik het, aan te vul en te vervang. Dit was die agtergrond van die ontwikkeling van Asahi Optical se eerste kamera.

Asahi Optical het sy eerste 35 mm kamera in 1952 vrygestel. Asahi het die ongewone besluit geneem deur te begin met 'n hoë-gehalte 35mm-kamera wat nie 'n kopie van iets anders was nie. Die ontwerpers was oortuig van die inherente meerderwaardigheid van die SLR en het dus hiermee voortgegaan. Hierdie poging het gelei tot die Asahiflex I, wat ook die eerste Japannese 35mm SLR-kamera was.

Daar was nog altyd 'n noue ontwerpverhouding tussen die produkte van Asahi, en die wat in Duitsland gebou is deur 'n verskeidenheid vervaardigers, veral Zeiss Ikon.

Die Asahiflex I het 'n nie-verwisselbare middelvlaksoeker gehad, met 'n direkte optiese soek vir oogvlak-gebruik. Die Asahiflex I het 'n nie-terugkeerspieël en 'n sluiterspoed van 1/25 tot 1/500. Die kamera het die M37 skroefmontering gebruik. Dit het na 'n paar klein veranderinge, soos flitsgebruik, die IA opgelewer. Met die IIB 'n belangrike sprong gemaak: die vinnige terugkeerspieël. Die probleem van die spieël se swart-uit was een van die grootste probleme met vorige SLR ontwerpe, wat hul bruikbaarheid grootliks verminder het en 'n goeie rede was vir die groter gewildheid van die afstandsoeker. Met die IIB is daar na vore gekom met die eerste praktiese vinnige terugkeerspieël, 'n belangrike innovasie en een wat dadelik aangeneem is deur die ander vervaardigers. Met die laaste model in die reeks, die IIA, kon die Asahiflex ook die stadige spoed van 1/25ste van 'n sekonde tot 'n halfsekonde bemeester.

Die fotografiese reuse Canon en Nikon kon eers hul eie SLR kameras in 1959 bekendstel. In teenstelling hiermee is die Pentaxreeks aangebied om hierdie funksies teen 'n relatief lae prys, wat baie fotograwe bekendgestel het aan 35 mm SLR fotografie.


</doc>
<doc id="113872" url="https://af.wikipedia.org/wiki?curid=113872" title="Anime">
Anime

Anime (Japannees: アニメ, [anime])
<nowiki>[laer-alpha 1]</nowiki> is Japannese handgetekende of rekenaaranimasie. Die woord is die verkorte uitspraak van "animasie" in Japannees, waar hierdie term na alle animasie verwys. Buite Japan word "anime" gebruik om spesifiek na animasie uit Japan te verwys of na 'n Japannese animasiestyl wat dikwels gekenmerk word deur kleurvolle grafika, lewendige karakters en fantasietemas. Bes moontlik kan die stileringbenadering tot die betekenis dit moontlik maak dat anime in ander lande as Japan gemaak kan word. Om dit eenvoudig te hou beskou baie Westerlinge anime net as 'n animasieproduk van Japan. Sommige vakkundiges gee te kenne dat deur anime as spesifiek of eg Japannees te definieer, op 'n nuwe vorm van oriëntalisme kan dui.<nowiki>[7]</nowiki>

Die vroegste kommersiële Japannese animasie dateer van 1917. Die produksie van animewerke in Japan het sedertdien geleidelik toegeneem. Die kenmerkende animekunsstyl het in die 1960's ontstaan met die werke van Osamu Tezuka en het in die laat twintigste eeu internasionaal versprei en só 'n groot plaaslike en internasionale gehoor ontwikkel. Anime word in teaters, deur televisie-uitsendings, direk na tuismedia en oor die internet versprei. Dit word in verskeie genres geklassifiseer wat op verskillende algemene en nisgehore fokus.

Anime is 'n uiteenlopende kunsvorm met kenmerkende produksiemetodes en -tegnieke wat met verloop van tyd na aanleiding van nuwe tegnologieë aangepas is. Dit bestaan uit 'n ideale storievertel-meganisme, wat grafiese kuns, karakterisering, kinematografie en ander vorme van verbeeldingryke en individualistiese tegnieke kombineer.<nowiki>[8]</nowiki> Die produksie van anime fokus minder op die animasie van beweging en meer op die realisme van die toneelplasing, asook die gebruik van kamera-effekte, insluitend panning, zoem en hoekskote. Aangesien anime per hand geteken word, word dit van die werklikheid geskei deur 'n belangrike fiksiegaping, wat 'n ideale pad na ontvlugting bied waarin gehore hulself met relatiewe gemak kan verdiep.<nowiki>[8]</nowiki> Uiteenlopende kunsstyle word gebruik en karakters se proporsies en gelaatstrekke kan baie uiteenlopend wees, wat kenmerkend groot, emosionele of realisties grootte oë insluit.

Die animebedryf bestaan uit meer as 430 produksie-ateljees, insluitend groot name soos Studio Ghibli, Gainax en Toei Animation. Al bestaan dit net uit 'n klein deeltjie van Japan se plaaslike rolprentmark, maak anime die meerderheid van Japan se DVD-verkope uit. Dit het ook internasionale suksesvol geword vandat al hoe meer programme in Engels oorgeklank word. Hierdie toename in internasionale gewildheid het gelei tot nie-Japannese produksies wat die animekunsstyl gebruik, maar hierdie werke word gewoonlik beskryf as animasie wat deur anime beïnvloed is, eerder as egte anime.

Anime is 'n kunsvorm, spesifiek animasie, wat alle genres in die rolprentkuns insluit, maar dit word verkeerdelik as 'n genre geklassifiseer.<nowiki>[9]</nowiki> In Japannees verwys die term "anime" na alle vorme van animasie van regoor die wêreld. In Engels word "anime" (/ˈænəˌmeɪ/) meer beperkend gebruik om 'n "Japannese styl geanimeerde rolprent of TV-vermaak" aan te dui of as " 'n styl van animasie wat in Japan geskep is".

Die etimologie van die woord "anime" is omstrede. Die Engelse term "animation" word in Japannees geskryf as "katakana" -- アニメーション

("animēshon", uitgespreek [animeːɕoɴ]) en is アニメ

("anime") in sy verkorte vorm. Sommige bronne beweer "anime "is afgelei van die Franse term vir animasie, "dessin animé", maar ander glo dit is 'n mite wat ontstaan het uit die Franse gewildheid van die medium in die laat 1970's en 1980's. In Engels funksioneer "anime - "wanneer dit as 'n selfstandige naamwoord gebruik word - normaalweg as 'n massanaamwoord. (Byvoorbeeld: "Kyk jy anime?" of "Hoeveel anime het jy al versamel?") Voor die algemene gebruik van "anime" was die term "Japanimation" algemeen in die 1970's en 1980's. In die middel-1980's het die term "anime" "Japanimation "begin verdring.<nowiki>[15]</nowiki> Oor die algemeen verskyn die term nou net in pediodewerk waar dit gebruik word om Japannese animasie te onderskei en te identifiseer.<nowiki>[15]</nowiki>

Die woord "anime" is ook al gekritiseer, byvoorbeeld in 1987, toe Hayao Miyazaki gesê het hy verag die verkorte woord "anime" want vir hom verteenwoordig dit die troosteloosheid van die Japanse animasiebedryf. Hy het die troosteloosheid in verband gebring met animeerders se gebrek aan motivering en massa-geproduseerde té ekspressiewe produkte wat staatmaak op vaste ikonografie vir gesigsuitdrukkings en uitgerekte en oordrewe aksietonele, maar met 'n gebrek aan diepte en sofistikasie omdat hulle nie probeer om emosie of idees weer te gee nie.

Die eerste formaat van anime was vir rolprentteaters wat aanvanklik in 1917 met kommersiële produksie begin het. Aan die begin was die geanimeerde blaaie onafgewerk en het gespeelde musikale dele nodig gehad, voordat klank en stemdele later tot produksies bygevoeg is. Op 14 Julie 1958 het Nippon Televisie "Mogura no Abanchūru" ("Mole's Adventure") uitgesaai, wat sowel die eerste uitgesaaide anime as die eerste anime in kleur was. Dit was eers teen die 1960's dat die eerste televisiereeks uitgesaai is, en sedertdien het dit 'n gewilde medium gebly. Werke wat regstreeks in videoformaat uitgereik word, word "oorspronklike videoanimasie" (OVA) of "oorspronklike videoanimasie (OAV) genoem; hulle word gewoonlik nie in teaters uitgereik of op TV uitgesaai voordat hulle as tuismedia uitgereik word nie.  Die ontstaan van die internet het daartoe gelei dat sommige animeerders hulle werk aanlyn versprei in 'n formaat wat "oorspronklike net-anime" genoem word.

Die tuisverspreiding van anime-uitreikings het in die 1980's gewild geword met die VHS- en laserskyf-formate.<nowiki>[20]</nowiki> Die VHS NTSC-videoformaat wat in sowel Japan as die VSA gebruik is, word beskou as een van die redes vir die groeiende gewildheid van anime in die 1990's.<nowiki>[20]</nowiki> Die laserskyf- en VHS-formaat is vervang deur die DVD-formaat, wat unieke voordele gebied het, onder meer onderskrifte in verskillende tale en oorgeklankte snitte op dieselfde skyf.<nowiki>[23]</nowiki> Die DVD-formaat het ook sy nadele in die gebruik van streekskodering, wat die bedryf aanvaar het om lisensie-, roofkopiëring- en uitvoerprobleme die hoof te bied. Die DVD is dan beperk tot die streek wat die DVD-speler aandui.<nowiki>[23]</nowiki> Die Video CD (VCD)-format was gewild in Hongkong en Taiwan, maar het net 'n mindere formaat in die VSA geword, wat vereenselwig is met roofkopieë.<nowiki>[23]</nowiki>

Japannese animasie het in die vroeë 20ste eeu begin, toe Japannese rolprentmakers geëksperimenteer het met die animasietegnieke waarin baanbrekerswerk ook in Frankryk, Duitsland, die VSA en Rusland gedoen is. Na bewering is die vroegste Japannese animasie "Katsudō Shashin", 'n ongedateerde en private werk deur 'n onbekende skepper. Die eerste professionele werke wat in die openbaar vertoon is, het in 1917 begin verskyn. Animeerders soos Ōten Shimokawa en Seitarou Kitayama het talle werke geproduseer, met die oudste oorlewende fliek een van Kouchi, "Namakura Gatana", 'n twee minuut lange kortfliek oor 'n samoerai wat 'n nuwe swaard op sy teiken uitprobeer, net om 'n nederlaag te ly. Die Groot Kantō-aardbewing van 1923 het wydverspreide vernietiging van Japan se infrastruktuur tot gevolg gehad, asook van Shimokawa se pakhuis, waar die meeste van hierdie vroeë werke vernietig is.

Teen die 1930's was animasie in Japan goed gevestig as 'n alternatiewe formaat vir die lewendige-aksie-bedryf. Dit het mededinging gekry van buitelandse produsente en baie animeerders, soos Noburō Ōfuji en Yasuji Murata, wat steeds in goedkoper uitknipselanimasie gewerk het pleks van raampieanimasie. Ander skeppers, Kenzō Masaoka en Mitsuyo Seo, het nietemin groot vordering gemaak in animasietegnieke; hulle het voordeel getrek uit begunstiging van die regering, wat animeerders in diens geneem het om opvoedkundige kortflieks en propaganda te vervaardig. Die eerste praatfliek-anime was "Chikara to Onna no Yo no Naka", vervaardig deur Masaoka in 1933. Teen 1940 was daar talle anime-kunstenaarsorganisasies, insluitend die Shin Mangaha Shudan en Shin Nippon Mangaka. Die eerste vollengte geanimeerde rolprent was "Momotaro's Divine Sea Warriors", in 1944 met regie deur Seo en 'n borgskap van die Keiserlike Japanse Vloot.

Die sukses van The Walt Disney Company se 1937-speelprent "Snow White and the Seven Dwarfs" het baie Japanse animeerders sterk beïnvoed. In die 1960's het die mangakunstenaar en animeerder Osamu Tezuka baie Disney-animasietegnieke aangepas en vereenvoudig om koste te verminder en die aantal raampies in produksies te beperk. Hy het dit as 'n tydelike maatreël beskou om hom in staat te stel om materiaal op 'n knap skedule met onervare animasiepersoneel te vervaardig. "Mittsu no Hanashi (Drie verhale)", wat in 1960 uitgesaai is, was die eerste anime wat op televisie vertoon is. Die eerste anime-TV-reeks was "Otogi Manga Karenda (Otogi Manga-kalender) "wat van 1961 tot 1964 uitgesaai is.

Die 1970's het die gewildheid van "manga", Japannese strokiesboeke en grafiese romans skerp toegeneem, waarvan baie later animasie gemaak is. Die werke van Osamu Tezuka het veral aandag getrek: hy staan bekend as 'n "legende" en die "god van manga". Sy werk – en die van ander baanbrekers op dié terrein – het eienskappe en genres geïnspireer wat tot vandag toe grondliggende elemente van anime uitmaak. Die reuse robot-genre (wat bekend staan as "mecha" buite Japan) het byvoorbeeld onder Tezuka vorm aangeneem, is ontwikkel in die Superrobot-genre onder Go Nagai en ander, en is aan die einde van die dekade totaal hervorm deur Yoshiyuki Tomino wat die Werklike Robot-genre ontwikkel het. Robot-anime soos "Gundam" en "The Super Dimension Fortress Macross-"reeks het in die 1980's oornag klassieke werke geword, en die robotgenre van anime is vandag steeds een van die mees algemene genres in Japan en in die wêreld. In die 1980's het anime meer aanvaarbaar in die hoofstroom in Japan (hoewel minder as manga) geword, wat gelei het tot 'n oplewing in produksie. Na 'n paar suksesvolle aanpassings van anime in oorsese markte in die 1980's, het anime al hoe meer aanvaarding in dié markte in die 1990's beleef, en selfs meer teen die begin van die 21ste eeu. In 2002 het "Spirited Away", 'n Studio Ghibli-produksie met regie deur Hayao Miyazaki, die Goue Beer by die Berlyn Internasionale Rolprentfees gewen en in 2003 is dit by die 75ste Academy Awards as die Beste Geanimeerde Vollengte Fliek aangewys.

Anime word dikwels geklassifiseer volgens die teikendemografie, insluitend "kodomo" (vir kinders), "shōjo" (vir meisies), "shounen" (vir seuns) en 'n verskeidenheid van genres wat op 'n volwasse gehoor fokus. Shoujo- en shounen-anime bevat soms elemente wat by albei geslagte kinders gewild is in 'n poging om oorkruistrefkrag te bewerkstellig. Volwasse anime word dikwels gekenmerk deur 'n stadiger tempo of ingewikkelder storielyn wat jonger gehore gewoonlik minder aanloklik vind, asook deur volwasse temas en situasies.<nowiki>[38]</nowiki> 'n Onderafdeling van volwasse anime-werke bevat pornografiese elemente en word as "R18" in Japan geklassifiseer, maar internasionaal word hierdie werke saam gegroepeer onder die term "hentai" (Japannees vir "pervert"). In teenstelling hiermee sluit 'n verskeidenheid van anime-subgenres oor demografiese groepe heen "ecchi" in – seksuele temas of ondertone sonder die uitbeelding van seksuele omgang, soos getipeer in die komiese of harem-genres. Vanweë sy gewildheid onder tiener- en volwasse anime-entoesiaste word die insluiting van ecchi-elemente in anime beskou as 'n vorm van diens aan aanhangers.<nowiki>[40]</nowiki>

Anime se genreklassifisering verskil van ander vorme van animasie en om 'n eenvoudige identiteit te bepaal, is nie maklik nie.<nowiki>[41]</nowiki> Gilles Poitras het die beskrywing van "Gundam 0080" en sy komplekse uitbeelding van die oorlog as "reuserobot-anime" daarmee vergelyk om Tolstoy se "Oorlog en vrede" 'n "oorlogroman" te noem.<nowiki>[41]</nowiki> Wetenskapfiksie is 'n vername animegenre en sluit belangrike historiese werke soos Tezuka se "Astro Boy" en Yokoyama se "Tetsujin 28-go" in. 'n Belangrike subgenre van wetenskapfiksie is mecha, met die "Gundam-"metareeks wat ikoniese status het.<nowiki>[42]</nowiki> Die uiteenlopende fantasiegenre sluit in werke wat gebaseer is op Asiatiese en Westerse tradisies en folksoorlewings; voorbeelde sluit in die Japannese feodale sprokie "InuYasha", en die uitbeelding van Skandinawiese godinne wat na Japan toe trek om 'n rekenaar genaamd Yggdrasil in "O My Goddess! "in stand te hou.<nowiki>[43]</nowiki> Genreoorkruising in anime kom ook algemeen voor, soos die vermenging van fantasie en komedie in "Dragon Half", en die inbring van verspotte humor in die misdaadanime "Castle of Cagliostro".<nowiki>[44]</nowiki> Ander subgenres wat in anime voorkom, is onder meer towermeisies, harems, sport, gevegskuns, literêre aanpassings, Middeleeuse temas en oorlog.<nowiki>[46]</nowiki>

Daar het ook genres ontstaan wat handel oor homoseksuele liefdesverhale. Hoewel dit aanvanklik pornografiese terminologie gebruik, is "yaoi" (manlike homoseksualiteit) en "yuri" (vroulike homoseksualiteit) die breë terme wat internasionaal gebruik word om enige fokus op die temas of die ontwikkeling van romantiese homoseksuele verhoudings te beskryf. Voor 2000 is homoseksuele karakters gewoonlik vir komiese effek gebruik, maar sommige werke beeld dié karakters ernstig of simpatiek uit.<nowiki>[47]</nowiki>

Anime verskil heelwat van ander vorme van animasie deur sy uiteenlopende kunsstyle, animasiemetodes, produksie en proses. Visueel is anime 'n diverse kunsvorm wat 'n wye verskeidenheid van kunsstyle bevat wat van die een skepper, kunstenaar en ateljee na die volgende verskil. Hoewel nie een kunsstyl anime as 'n geheel oorheers nie, deel hulle eenderse eienskappe wat animasietegnieke en die ontwerp van karakters betref.

Anime volg die tipiese produksie van animasie, insluitend die skep van 'n beelddraaiboek, stemtoneelspel, karakterontwerp en selproduksie. Sedert die 1990's gebruik animeerders toenemend rekenaaranimasie om die doeltreffendheid van die produksieproses te verbeter. Kunstenaars soos Noburō Ōfuji het die baanbrekerswerk met die eerste animewerke gedoen, wat eksperimenteel was en bestaan het uit beelde wat op skryfborde geteken is, stopaksie-animasie van papieruitknipsels en silhoeëtanimasie. Selanimasie het in gewildheid toegeneem totdat dit uiteindelik die medium oorheers het. In die 21ste eeu is die gebruik van ander animasietegnieke grootliks beperk tot onafhanklike kortflieks, insluitend die stopaksie-marionet-animasiewerk wat deur Tadahito Mochinaga, Kihachirō Kawamoto en Tomoyasu Murata vervaardig word. Rekenaars het in die 1990's deel van die animasieproses geword, met werke soos die "Ghost in the Shell" en "Princess Mononoke" wat selanimasie met rekenaar-gegenereerde beelde vermeng.<nowiki>[53]</nowiki> Fuji Film, 'n groot selproduksiemaatskappy, het aangekondig dat hy gaan ophou om selwerke te vervaardig, wat paniek in die bedryf gesaai het om selinvoer te verkry en het die oorskakeling na digitale prosesse bespoedig.<nowiki>[53]</nowiki>

Voor die digitale era is anime vervaardig deur tradisionele animasie-metodes te gebruik wat gegrond is op 'n poseer-tot-poseer-benadering. Die meerderheid van hoofstroomanime gebruik minder ekspressiewe sleutelrame en meer tussenin-animasie.

Japannese animasieateljees was baanbrekers van baie beperkte animasie-tegnieke, en het anime 'n onmiskenbare versameling konvensies gegee. In teenstelling met Disney-animasie, waar die klem op die beweging is, beklemtoon anime die kunsgehalte en laat beperkte animasie-tegnieke vergoed vir die gebrek aan tyd wat op beweging bestee is. Sulke tegnieke word dikwels gebruik, nie net om sperdatums te haal nie, maar ook as artistieke hulpmiddels. Anime-tonele plaas die klem daarop om driedimensionele beelde te verkry, en agtergronde is instrumenteel in die skep van die atmosfeer van die werk. Die agtergronde is nie altyd uitgedink nie en is soms gebaseer op werklike plekke, soos vergestalt in "Howl's Moving Castle" en "The Melancholy of Haruhi Suzumiya".<nowiki>[56]</nowiki> Oppliger sê anime is een van die seldsame mediums waar jy 'n sterbesetting saamstel waar dit dikwels "geweldig indrukwekkend" lyk.

Die filmeffekte van anime onderskei hom van die verhoogopvoerings wat in Amerikaanse animasie voorkom. Anime word kinematografies verfilm asof deur 'n kamera, insluitend panning, zoem, afstand- en hoekskote tot meer komplekse en dinamiese skote wat moeilik sou wees om in die werklikheid te skep.<nowiki>[59]</nowiki> In anime word die animasie voor die stemtoneelspel geskep, in teenstelling met Amerikaanse animasie wat die stemtoneelspel eerste doen; dit kan lei tot lipsinchronisasiefoute in die Japannese weergawe.<nowiki>[62]</nowiki>

Die liggaamsverhoudings van menslike animekarakters is 'n akkurate weerspieëling van die proporsies van die menslike liggaam. Die hoogte van die kop word deur die kunstenaar beskou as die basiseenheid van die proporsies. Kophoogtes kan verskil, maar die meeste animekarakters is sowat sewe tot agt koppe lank. Animekunstenaars maak soms doelbewuste aanpassings aan liggaamsverhoudinge om super-misvormde karakters te skep met 'n buite verhouding klein liggaam teenoor die kop; baie super-misvormde karakters is twee tot vier koppe lank. Party animewerke soos "Crayon Shin-chan" slaan glad nie ag op hierdie proporsies nie, tot so 'n mate dat hulle na Westelike strokiesprente lyk.

'n Algemene animekarakterontwerptradisie is oordrewe ooggrootte. Die animasie van karakters met groot oë is afkomstig van Osamu Tezuka, wat baie beïnvloed is deur sulke vroeë animasiekarakters soos Betty Boop, wat met buite verhouding groot oë geteken is. Tezuka is 'n sentrale figuur in anime- en mangageskiedenis, waarvan die ikoniese kunsstyl en karakterontwerpe dit moontlik gemaak het om die hele omvang van menslike emosies bloot deur die oë weer te gee.<nowiki>[64]</nowiki> Die kunstenaar voeg veranderende kleurskakerings tot die oë toe, veral in die kornea om aan hulle meer diepte te gee. Gewoonlik word 'n mengsel van 'n ligte kleurskakering, die toonkleur en 'n donker kleurskakering gebruik. Die kulturele antropoloog Matt Thorn voer aan dat Japannese animeerders en gehore sulke gestileerde oë nie inherent as effens uitlands beskou nie.  Maar nie alle anime het groot oë nie. Die werke van Hayao Miyazaki is byvoorbeeld bekend daarvoor dat sy karakters se oë realistiese afmetings het, asook met realistiese haarkleure.<nowiki>[68]</nowiki>

Hare in anime is dikwels onnatuurlik lewendig en kleurvol of in 'n unieke styl. Die beweging van hare in anime is oordrewe en "hare-aksie" word gebruik om die aksie en emosies van die karakters te beklemtoon vir bykomende visuele effek.<nowiki>[69]</nowiki> Poitras trek haarstylkleure na vir omslagillustrasies in manga, waar opvallende kunswerke en kleurvolle kleurskakerings aanloklik is vir manga vir kinders.<nowiki>[69]</nowiki> Al word dit vir 'n plaaslike mark vervaardig, het anime karakters wie se ras of nasionaliteit nie altyd duidelik gemaak word nie; dit is dikwels 'n doelbewuste besluit, soos in die geanimeerde "Pokémon-"reeks.<nowiki>[70]</nowiki>

Anime- en mangakunstenaars put dikwels uit 'n gemeenskaplike bron van ikoniese gesigsuitdrukking-illustrasies om besondere buie en gedagtes aan te dui. Hierdie tegnieke lyk dikwels anders as hul eweknieë in Westerse animasie, en sluit 'n vaste ikonografie in wat gebruik word as snelskrif vir sekere emosies en buie. 'n Manlike karakter se neus kan byvoorbeeld begin bloei wanneer hy seksueel gestimuleer word. 'n Verskeidenheid van visuele simbole word gebruik, insluitend sweetdruppels om senuweeagtigheid uit te beeld, 'n karakter kan bloos om verleentheid te wys, of gloeiende oë wat 'n kwaai gluur wys.

Die opening- en krediete-sekwense van die meeste anime-TV-episodes gaan gepaard met Japannese pop- of rockliedjies, dikwels deur bekende groepe. Hulle word soms met die reeks in gedagte geskryf, maar is ook gemik op die algemene musiekmark, en verwys daarom dikwels net vaagweg of glad nie na die temas of storielyn van die reeks. Pop- en rockliedjies word ook soms gebruik as bykomende musiek ("inlasliedjies") in 'n episode, dikwels om besonder belangrik tonele uit te lig. Meestal word agtergrondmusiek gebruik as 'n bykomende gevoel vir reekse om óf die storielyne aan te dryf óf om bloot spesifieke tonele en geanimeerde sekwense te verfraai. Daarby stel sommige reekse al die betrokke musiek beskikbaar in die vorm van 'n oorspronklike klankbaan.

Die animasiebedryf bestaan uit meer as 430 produksiemaatskappye. Die vernaamste maatskappye is Toei Animation, Gainax, Madhouse, Gonzo, Sunrise, Bones, TMS Entertainment, Nippon Animation, Studio Pierrot en Studio Ghibli.<nowiki>[75]</nowiki> Baie van die ateljees is saamgesnoer in 'n handelsvereniging, die Vereniging van Japannese Animasie. Daar is ook 'n vakbond vir werkers in die bedryf, die Japannese Animasieskeppersvereniging. Ateljees sal dikwels saamwerk om meer komplekse en duurder projekte te vervaardig, soos wat met Studio Ghibli se "Spirited Away" gedoen is.<nowiki>[75]</nowiki> 'n Anime-episode kan tussen $100,000 en $300,000 kos om te vervaardig. In 2001 het animasie gesorg vir 7% van die Japannese rolprentmark, hoër as die 4.6%-aandeel in die mark vir lewendige-aksie-werk.<nowiki>[75]</nowiki> Die gewildheid en sukses van anime kan gesien word in die winsgewendheid van die DVD-mark, wat byna 70% van die totale verkope bydra.<nowiki>[75]</nowiki> Volgens 'n 2016-artikel in Nikkei Asian Review het Japannese televisiestasies "oor die laaste paar jaar" meer as ¥60 miljard se anime van die produksiemaatskappye gekoop, in vergelyking met minder as ¥20 miljard uit die buiteland. Daar was 'n styging in die verkope van programme aan televisiestasies in Japan, wat veroorsaak word deur laatnag-anime met volwassenes as die teikengroep. Hierdie soort anime is minder gewild buite Japan, waar dit as "meer van 'n nisproduk" beskou word. "Spirited Away" (2001) is internasionaal die animefliek met die grootste inkomste, VS$330 miljoen, asook met die grootste inkomste in Japan. Animeflieks verteenwoordig jaarliks 'n groot deel van Japannese flieks in Japan wat die meeste geld verdien, met ses van die toptien in 2014 en ook in 2015.

Anime moet deur maatskappye in ander lande gelisensieer word om wettig uitgereik te kan word. Hoewel anime al sedert ten minste die 1960's deur hul Japannese eienaars gelisensieer is vir gebruik buite Japan, het die praktyk goed gevestig geraak in die VSA in die laat 1970's tot die vroeë 1980's, toe TV-reekse soos "Gatchaman" en "Captain Harlock"  van hul Japannese moedermaatskappye gelisensieer is vir verspreiding in die Amerikaanse mark. Die neiging van die Amerikaanse verspreiding van anime het tot in die 1980's voortgeduur met die lisensiëring van titels soos "Voltron" en die "skepping" van die nuwe reekse soos "Robotech" deur die gebruik van bronmateriaal uit verskeie oorspronklike reekse.<nowiki>[80]</nowiki>

In die vroeë 1990's het etlike maatskappye begin om te eksperimenteer met die lisensiëring van minder kinder-georiënteerde materiaal. Sommige, soos A.D. Visie en Central Park Media en sy drukkersname het taamlik groot kommersiële sukses behaal en het later groot spelers in die nou baie winsgewende Amerikaanse animemark geword. Ander, soos AnimEigo, het beperkte sukses behaal. Baie maatskappye wat direk deur Japannese moedermaatskappye geskep is, het nie so goed gedoen nie, waarvan die meeste slegs een of twee titels uitgereik het voordat hulle hul Amerikaanse bedrywighede opgeskort het.

Lisensies is duur en kos dikwels honderdduisende dollars vir een reeks en tienduisende vir een fliek. Die pryse wissel heelwat; "Jinki: Extend" kos byvoorbeeld slegs $91,000 om te lisensieer terwyl "Kurau Phantom Memory" $960,000 kos. Gelyktydige internet-stroomregte kan goedkoper wees, met pryse van sowat $1,000-$2,000 per episode, maar kan ook duurder wees, met sommige reekse wat meer as $200,000 per episode kos.

Die animemark vir die VSA was in 2009 ongeveer $2.74 miljard werd. Oorgeklankte animasie is van 2000 af in die VSA uitgesaai op netwerke soos The WB en Cartoon Network se Adult Swim.<nowiki>[85]</nowiki> In 2005 het dit gelei tot vyf van die toptien animetitels wat voorheen op Cartoon Network uitgesaai is.<nowiki>[85]</nowiki> As 'n deel daarvan om dit na die plaaslike mark te verplaas, kan van die kulturele verwysings geredigeer word om die verwysings na die nie-Japannese kultuur beter te kan volg. Die koste van die Engelse lokalisering kos gemiddeld VSA$10,000 per episode.

Die bedryf het sowel lof as veroordeling ingeoes vir fansubs, die toevoeging van ongelisensieerde en ongemagtigde onderskrif-vertalings van anime-reekse of rolprente.<nowiki>[88]</nowiki> Fansubs, wat aanvanklik in die 1980's op VHS-roofkassette versprei is, is sedert die 1990's vryelik aanlyn beskikbaar.<nowiki>[88]</nowiki> Aangesien hierdie praktyk kommer wek oor kopiereg- en plagiaatkwessies, is fansubbers geneig om aan 'n ongeskrewe morele kode te voldoen om anime te vernieitg of nie langer te versprei nie sodra 'n amptelik vertaalde of weergawe met onderskrifte gelisensieer word. Hulle probeer ook om kykers aan te moedig om 'n amptelike afskrif van die produk te koop sodra dit in Engels uitkom, hoewel fansubs gewoonlik voortgaan om dit deur lêerdeelnetwerke te versprei.<nowiki>[89]</nowiki> Nogtans lyk dit of die ontspanne regulasies van die Japannese animasiebedryf geneig is om hierdie kwessies oor die hoof te sien, wat dit toelaat om ondergronds te groei en dit dus in gewildheid laat toeneem totdat daar 'n vraag vir amptelike hoëgehalte-uitgawes vir animasiemaatskappye is. Dit het gelei tot 'n toename in die wêreldwye gewildheid van Japannese animasie, wat verkope van $40 miljoen in 2004 bereik het.

Die wettige internasionale beskikbaarheid van anime op die internet het die laaste paar jaar verander, met die gelyktydige uitsendings van reekse wat op webwerwe soos Crunchyroll  beskikbaar is.

Die animebedryf het verskeie jaarlikse toekennings wat die jaar se beste werke vereer. Groot jaarlikse toekennings in Japan sluit in die Ōfuji Noburō-toekenning, die Mainichi Film-toekenning vir Beste Animasiefliek, die Animation Kobe-toekennings, die Japan Media Arts Festival-animasie-toekennings, die Tokio Anime-toekenning en die Japan Academy-prys vir Animasie van die Jaar. In die VSA ding animeflieks mee in die ICv2.com Anime-toekennings<nowiki>[91]</nowiki> Daar was ook die American Anime-toekennings, wat ten doel gehad het om uitnemendheid in animetitels wat deur die bedryf bedoen is te erken. Dit is net een keer gehou, in 2006.<nowiki>[91]</nowiki> Animeproduksies is ook al benoem vir en het toekennings gewen wat nie uitsluitlik vir anime is nie, soos die Academy Award vir Beste Geanimeerde Rolprent of die Golden Bear.

Anime het kommersieel winsgewend geword in Westerse lande, soos getoon deur die vroeë kommersieel suksesvolle Westelike aanpassings van anime, soos "Astro Boy". Vroeë Amerikaanse aanpassings in die 1960's het daartoe gelei dat Japan na die kontinentale Europese mark uitgebrei het, aanvanklik met produksies wat op Europese en Japannese kinders gemik is, soos "Heidi", "Vicky the Vicking" en "Barbapapa", wat in verskeie lande uitgesaai is. Veral in Italië, Spanje en Frankryk het belangstelling toegeneem in Japan se produksies, as gevolg van sy lae verkoopprys en produktiewe uitset. Veral Italië het die meeste anime buite Japan ingevoer. Hierdie massa-invoer het gelei tot die gewildheid van anime in Suid-Amerikaanse, Arabiese en Duitse markte.<nowiki>[93]</nowiki>

Japannese anime-reekse is in die begin van die 1980's in die VSA bekend gestel. In die 1990's het Japannese animasie al hoe gewilder geword in Amerika. Mediamaatskappye soos Viz en Mixx het animasie in die Amerikaanse mark begin publiseer en vrystel. Die groei van die internet het aan Westerse gehore 'n maklike manier gegee om toegang tot Japannese inhoud te verkry. Dit is veral die geval met internetdienste soos Netflix en Crunchyroll. As 'n regstreekse gevolg het verskeie belangstellings rondom Japan toegeneem.

Animeklubs het aanleiding gegee tot animekonvensies in die 1990's met die "anime-oplewing", 'n tydperk wat gekenmerk is deur die toenemende gewildheid van anime. Hierdie konvensies word gewy aan anime en manga en sluit elemente in soos cosplay-wedstryde en bedryf-gesprekspanele. Cosplay, 'n saamgestelde woord vir "costume play", is nie uniek aan anime nie en het gewild geword in wedstryde en vermommings by animekonvensies. Die Japannese kultuur en woorde het deel geword van Engels deur die gewildheid van die medium, insluitend "otaku", 'n neerhalende Japannese term wat algemeen in Engels gebruik word om te verwys na 'n aanhanger van anime en manga. Nog 'n woord wat gebruik word om aanhangers in die VSA te beskryf, is wapanese, wat wit individue beskryf wat graag Japannees wil wees. Dit het later gelei tot "weeaboo" vir individue wat 'n sterk belangstelling in die Japannese animesubkultuur het. Die term het ontstaan uit beledigende opmerkings wat op die gewilde bulletinbordwebwerf 4chan.org gelaai is. Anime-entoesiaste het al aanhangerfiksie en aanhangerkuns geskep, insluitend rekenaarskermpatrone en anime-musiekvideo's.

Een van die belangrike punte wat anime anders maak as gewilde Westelike strokiesprente is die emosionele inhoud. Sodra die verwagting dat die visuele intrige of animasie net op kinders gerig is, uit die weg geruim is, kan die gehoor besef dat baie emosies soos swaarkry, dood, pyn, gesukkel en vreugde almal storievertelelemente kan wees wat in anime net soos as in ander vorme van media gebruik word. Maar namate anime self al hoe gewilder geword het, het animestilering onvermydelik die onderwerp van sowel satire as ernstige kreatiewe produksies geword. "South Park "se "Chinpokomon"- en "Good Times with Weapons"-episodes, Adult Swim se "Perfect Hair Forever", en Nickelodeon se "Kappa Mikey" is voorbeelde van satiriese uitbeeldings van die Japannese kultuur en anime. Sommige werke het aanleiding gegee tot besprekings oor die vervagende skeidslyn tussen satire en ernstige "anime styl"-produksies, soos die Amerikaanse animestyl-produksie "Avatar: The Last Airbender". Hierdie animestyl-werk word gedefinieer as "animasie wat deur anime beïnvloed is" in 'n poging om al die animestylwerke van nie-Japannese oorsprong te klassifiseer. Sommige skeppers van hierdie werke noem anime as 'n bron van inspirasie en sommige soos die Franse produksiespan van "Ōban Star-Racers" het na Tokio getrek om saam met 'n Japannese produksiespan te werk. Wanneer anime gedefinieer word as 'n "styl" eerder as 'n nasionale produk, laat dit die moontlikheid oop van anime wat in ander lande vervaardig word. 'n U.A.E.-Filipino-vervaardigde TV-reeks genaamd "Torkaizer" staan bekend as die "Midde-Ooste se Eerste Animeprogram", en is tans in produksie. Daar word nog gesoek na finansiering. Die web-gebaseerde reeks "RWBY" word vervaardig in 'n anime-kunsstyl en word as anime beskryf. Daarbenewens gaan die reeks in Japan uitgereik word, onder die etiket van "anime" volgens die Japannese definisie van die woord en word beskryf as "Amerikaans vervaardigde anime". Netflix het die maatskappy se voorneme om anime te vervaardig bekend gemaak. Daarmee bied die maatskappy 'n meer toeganklike kanaal vir die verspreiding aan Westelike markte. Die omskrywing van anime as 'n styl is omstrede onder ondersteuners, met John Oppliger wat verklaar: "Die hardnekkige volharding om na die oorspronklike Amerikaanse kuns as Japannese "anime" of "manga" te verwys, ontneem die werk van sy kulturele identiteit."




</doc>
<doc id="113873" url="https://af.wikipedia.org/wiki?curid=113873" title="Konjunktivitis">
Konjunktivitis

Konjunktivitis, algemeen bekend as pienkoog, is inflammasie van die buitenste laag van die wit deel van die oog en die binneste oppervlak van die ooglid. Die oog vertoon pienk of rooi. Daar kan ook pyn, branderigheid of jeuk teenwoordig wees. Die geaffekteerde oog mag meer traan  en soggens kan die ooglede "vassit". Swelling van die wit deel van die oog kan ook voorkom. Jeuk van die oog is meer algemeen in gevalle wat te wyte is aan allergieë. Konjunktivitis kan een of albei oë aantas.

Die mees algemene aansteeklike oorsake is viraal gevolg deur bakteries. Die virale infeksie kan voorkom saam met ander simptome van 'n verkoue. Virusse en bakterieë versprei maklik tussen mense. Allergieë vir stuifmeel of dierehare is ook 'n algemene oorsaak. Die diagnose word dikwels gebaseer op tekens en simptome. Soms word 'n monster van die afskeiding gestuur vir 'n kweking.

Voorkoming word bevorder deur hande te was. Die behandeling word bepaal deur die onderliggende oorsaak. In die meerderheid van virale gevalle is daar geen spesifieke behandeling nie. Meeste bakteriële infeksies sal opklaar sonder behandeling; die gebruik van antibiotika kan egter die siekte verkort. Mense wat kontaklense dra en diegene met óf gonorree of klamidia as die oorsaak van hul pienkoog moet behandel word. Allergiese gevalle kan behandel word met antihistamien of mas-sel inhibeermiddel.

Ongeveer 3 tot 6 miljoen mense kry elke jaar konjunktivitis in die Verenigde State van Amerika.  Virale oorsake is meer algemeen in volwassenes , terwyl bakteriële oorsake meer algemeen is in kinders. Mense ervaar beterskap binne een of twee weke. Verdere diagnose en behandeling mag nodig wees wanneer daar visuele verlies, aansienlike pyn, sensitiwiteit vir lig, tekens van herpes of 'n persoon is wat nie binne 'n week beterskap toon nie. Konjunktivitis in pasgebore babas, wat bekend staan as neonatale konjunktivitis, mag ook spesifieke behandeling vereis.

Rooi oë, swelling van die bindvlies en waterige oë is die simptome in alle vorme van konjunktivitis. Die pupille moet egter normaal reaktief wees en die gesigskerpte normaal.

Virale konjunktivitis hou dikwels verband met 'n infeksie van die boonste lugweë, 'n gewone verkoue en/of 'n seer keel. Die simptome sluit in oormatige waterigheid en jeuk. Die infeksie begin gewoonlik met die een oog maar kan maklik na die ander oog versprei.

Virale konjunktivitis toon 'n fyn, verspreide pienkerige kleur van die konjunktiva, wat maklik verkeerdelik aangesien word as die siliêre infeksie van iris (Iritis), maar daar is gewoonlik bevestigende tekens op mikroskopie, veral talle limfoïede follikels op die tarsale oogbindvlies, en soms gespikkelde keratitis.

Ander virusse wat die oog kan besmet sluit in Herpes simpleks-virus en Varicella zoster.

Allergiese konjunktivitis is die ontsteking van die konjunktiva (die membraan wat die wit deel van die oog bedek) as gevolg van allergie.

Simptome behels rooiheid van die oog (hoofsaaklik as gevolg van vasodilatasie van die perifere klein bloedvate), swelling van die konjunktiva, jeuk en 'n verhoogde produksie van trane. Wanneer hierdie simptome gekombineer word met rinitis, word die toestand  "allergiese rhinokonjunktivitis" genoem. Die simptome is te wyte aan die vrystelling van histamien en ander aktiewe stowwe deur die mastselle, wat dilatasie van bloedvate stimuleer, die senuwee-eindpunte irriteer en die afskeiding van trane verhoog.

Bakteriële konjunktivitis veroorsaak die vinnige aanvang van konjunktiewe rooiheid, swelling van die ooglid, en mucopurulent afskeiding (bestaande uit slym en etter). Simptome ontwikkel tipies eers in die een oog, maar kan uitbrei na die ander oog binne 2-5 dae. Bakteriële konjunktivitis as gevolg van piogene (ettervormende) bakterieë veroorsaak hewige grinterigheid/irritasie en 'n draderige, ondeurskynende, grys of geel mukopurulente afskeiding wat kan veroorsaak dat die ooglede aan mekaar vassit – veral nadat mens geslaap het. Ernstige korsvorming van die besmette oog en die omliggende vel kan ook voorkom. Die krapperige gevoel is soms gelokaliseerd genoeg vir pasiënte om te glo dat  daar 'n vreemde voorwerp in die oog is. Algemene bakterieë verantwoordelik vir nie-akute bakteriële konjunktivitis is stafilokokkusse en streptokokkusse.

Chemiese oogbesering is die gevolg van óf 'n suur óf alkaliese stof wat in die oog beland. Alkalië brand gewoonlik erger as suur. Ligte brandwonde sal konjunktivitis veroorsaak, terwyl meer ernstige brandwonde kan veroorsaak dat die kornea wit word. Lakmoespapier is 'n maklike manier om 'n diagnose te maak deur te verifieer of die pH binne die normale 7.0—7.2 is. Uitspoeling van die oog in groot volumes  is die voorkeurbehandeling en moet voortgaan totdat die pH 6-8 is.  Verdowende oogdruppels kan gebruik word om die pyn te verlig.

Konjunktivitis wat deur prikkelmiddels of gif veroorsaak word, vertoon opmerklik rooi. Sommige chemikalieë, veral bytende alkalië soos natriumhidroksied, kan nekrose (afsterwing) van die konjunktiva veroorsaak met die wit van die oog bedrieglik wit as gevolg van vaskulêre afsluiting, gevolg deur vervelling van die dooie epiteel.

Konjunktivitis wat veroorsaak word deur 'n infeksie is gewoonlik die gevolg van 'n virale infeksie. Bakteriële infeksies, allergieë, irriteermiddels en droogheid is ook algemene oorsake. Beide bakteriële en virale infeksies is aansteeklik en word oorgedra van persoon tot persoon, maar kan ook versprei deur besmette voorwerpe of water.

Die mees algemene oorsaak van virale konjunktivitis is adenovirusse (sien: Adenovirale keratokonjuntivitis).

Die mees algemene oorsake van akute bakteriële konjunktivitis is "Stafilokokkus aureus", "Streptokokkus pneumoniae", en "Haemophilus influenzae".  Chroniese gevalle van bakteriële konjunktivitis is daardie wat langer as 3 weke duur en word gewoonlik veroorsaak deur "Stafilokokkus aureus", "Moraxella lacunata", of gram-negatiewe enteriese flora.

Konjunktivitis kan ook veroorsaak word deur allergene soos stuifmeel, parfuum, skoonheidsmiddels, rook, stofmyte en oogdruppels.

Konjunktivitis is deel van die driegroep van reaktiewe artritis wat vermoedelik veroorsaak word deur 'n outo-immuun kruis-reaktiwiteit;  wat die gevolg is van sekere bakteriese infeksies. Reaktiewe artritis word meestal geassosieer met HLA-B27. Konjunktivitis word geassosieer met die  outo-immuun siekte terugkerende polychondritis.

Kwekings word selde geneem of benodig omdat die meeste gevalle opklaar oor tyd of met tipiese antibiotika. Deppers vir bakteriële kwekings is nodig as die geskiedenis en tekens dui op bakteriële konjunktivitis, maar dit reageer nie op behandeling met topikale antibiotika nie. Virale kweking kan toepaslik wees in epidemiese gevalle.

'n Velpriktoets of velpaktoets word gebruik om die veroorsakende allergeen te identifiseer indien konjunktivitis veroorsaak word deur allergieë.

Klassifikasie kan gedoen word hetsy volgens die oorsaak of die omvang van die ontsteekte gebied.

Daar is talle ernstige toestande waar rooi oog teenwoordig is soos bv. aansteeklike keratitis, toehoek gloukoom en iritis. Hierdie toestande vereis die dringende aandag van 'n oftalmoloog. Die tekens wat hierdie toestande meebring sluit in afname in visie, verhoogde sensitiwiteit vir lig, onvermoë om oog oop te hou, 'n pupil wat nie op lig reageer nie en erge hoofpyn met gepaardgaande naarheid. Indien enige van hierdie simptome prominent is, is dit belangrik om ander toestande in aanmerking te neem. Dit sluit in gloukoom, uveitis, keratitis en selfs meningitis of karotis-kaverneuse fistel.

Die beste effektiewe voorkoming is higiëne en om nie die oë met besmette hande te vryf nie. Inenting teen adenovirus, haemophilus influenzae, pneumokokkus, en Neisseria meningitis is ook effektief.

Konjunktivitis klaar in 65% van die gevalle sonder behandeling op – binne twee tot vyf dae. Die gebruik van antibiotika is in die meeste gevalle onnodig.

Konjunktivitis is die mees algemene oog siekte.

'n Voormalige superintendent van die Plaaslike Instituut van Oftalmologie in Madras (die hedendaagse Chennai) Tamil Nadu, Indië, Kirk Patrick, was die eerste wat die adenovirus ontdek het wat konjunktivitis veroorsaak – daarom die naam "Madras-oog" vir die siekte.


</doc>
<doc id="113874" url="https://af.wikipedia.org/wiki?curid=113874" title="Smaak">
Smaak

Smaak, gustatoriese persepsie, of smaaksin is een van die vyf tradisionele sintuie wat tot die gustatoriese stelsel behoort.

Smaak is die sensasie wat voortgebring word wanneer 'n stof in die mond chemies reageer met reseptor selle wat geleë is op smaakknoppies in die mondholte - meestal op die tong. Smaak, saam met reuk (olfaksie) en trigeminale senuwee stimulasie (die registrasie van tekstuur, pyn en temperatuur), bepaal geure van kos of ander stowwe. Mense het smaak reseptore op smaakknoppies en ander gebiede, insluitend die boonste oppervlak van die tong en die keelklep.

Die tong is bedek met duisende klein knoppies wat papillae genoem word en wat sigbaar is met die blote oog. Binne elke papil is daar honderde smaakknoppies. Die uitsondering hierop is die filiform papillae wat nie smaakknoppies bevat nie. Daar is tussen 2000 en 5000 smaakknoppies wat agter op die tong  en op die voorkant van die tong geleë is. Ander is geleë op die dak, kante en agterkant van die mond, en in die keel. Elke smaakknoppie bevat 50 tot 100 smaakreseptorselle.

Die sensasie van smaak sluit vyf basiese smake in: soet, suur, sout, bitterheid, en umami. Smaakknoppies kan onderskei tussen verskillende smake deur die interaksie met verskillende molekules of ione. Soet, umami, en bitterheid word veroorsaak deur die binding van molekules met G-proteïengekoppelde reseptore op die selmembrane van smaakknoppies. Sout en suur word waargeneem wanneer alkaliemetaal- of waterstofione onderskeidelik die smaakknoppies binnedring.

Die basiese smake dra slegs gedeeltelik by tot die sensasie en smaak van die kos in die mond — die ander faktore wat meewerk is reuk, waargeneem deur die olfaktoriese epiteel van die neus; tekstuur, wat waargeneem word deur middel van 'n verskeidenheid van meganoreseptore, spiere, senuwees, ens.; temperatuur wat waargeneem word deur thermoreseptore; en "koelheid" (bv. menthol) en "hitsigheid" (pikantheid).

Aangesien die smaaksintuig beide skadelike en voordelige dinge kan waarneem, word al die basiese smake as óf afkeurend óf aptytwekkend geklassifiseer, afhangende van die effek wat die dinge op ons liggame het. Soetheid help om energieryke voedsel te identifiseer, terwyl bitterheid dien as 'n waarskuwing teen gifstowwe.

By die mens begin smaakwaarneming vervaag rondom 50-jarige ouderdom as gevolg van die verlies aan tongpapillae en 'n algemene afname in speekselproduksie.

Bitter kos word oor die algemeen as onaangenaam ervaar, terwyl suur, sout, soet, en vleisgeur oor die algemeen 'n aangename sensasie verskaf. Die vyf spesifieke smake wat ontvang word deur smaakreseptore is sout, soet, bitter, suur en umami, wat  "lekker" beteken in Japannees en dit kan as soutig beskou word. Vroeg in die twintigste eeu het fisioloë en sielkundiges geglo daar is vier basiese smake: soet, suur, sout en bitter. Destyds was umami nie voorgestel as 'n vyfde smaak nie maar nou erken 'n groot aantal deskundiges dit as die vyfde smaak.

Die waarneming van sout is belangrik vir baie organismes, maar spesifiek vir soogdiere omdat dit 'n kritieke rol speel in die ioon en waterhomeostase in die liggaam.

Suur- en soutsmake kan lekker wees in klein hoeveelhede, maar in groter hoeveelhede word dit meer onaangenaam om te proe. Dit is vermoedelik omdat die suursmaak 'n teken kan wees van onryp vrugte, vrot vleis, en ander bedorwe voedsel wat gevaarlik kan wees vir die liggaam as gevolg van bakterieë wat in sulke media groei. Daarby dui vrank of suur smake ook op sure wat ernstige weefselskade kan versoorsaak.

Die bitter smaak is byna universeel onaangenaam vir mense. Dit is omdat baie stikstofbevattende organiese molekules - wat 'n farmakologiese uitwerking op die mens het – bitter smaak. Dit sluit kafeïen, nikotien en strignien in wat onderskeidelik die stimulant in koffie is;  die verslawende agent in sigarette en die aktiewe verbinding in baie plaagdoders.

Soetheid dui op die teenwoordigheid van koolhidrate. Aangesien koolhidrate 'n baie hoë kalorietelling het (sakkariedes het talle verbindings en dus baie energie) is dit begeerlik vir die menslike liggaam.

Die umami smaak dui op die teenwoordigheid van die aminosuur L-glutamaat en veroorsaak 'n aangename reaksie en moedig die inname van peptiede en proteïene aan.

In Asiatiese lande binne die sfeer van hoofsaaklik Sjinese en Indiese kulture, is pikantheid (hitsigheid) tradisioneel beskou as 'n sesde basiese smaak. In 2015 het navorsers by Purdue Universiteit 'n nuwe basiese smaak voorgestel wat oleogustus (die smaak van vet) genoem word.

'n Stimulus in die menslike liggaam verwys na 'n vorm van energie wat 'n fisiologiese of psigologiese aksie of reaksie ontlok. Sensoriese reseptore is die strukture in die liggaam wat hierdie stimulus van een vorm van energie verander na 'n ander.  Sensoriese reseptore  is gewysigde eindpunte van sensoriese neurone; die neuron is die primêre komponent van die senuweestelsel wat boodskappe van die sensoriese reseptore uitstuur oor die hele liggaam.

Smaak is 'n vorm van chemoresepsie wat plaasvind in die gespesialiseerde smaakreseptore in die mond. Tot op hede is daar vyf verskillende tipe smaakreseptore bekend: sout, soet, suur, bitter en umami. Elke reseptor het 'n ander wyse van sensoriese transduksie  - dit is om die teenwoordigheid van 'n spesifieke verbinding waar te neem en 'n aksie te begin om die brein te waarsku. Navorsers glo dat die brein komplekse smake interpreteer deur patrone te ondersoek uit 'n groot versameling van neuron reaksies.  Daar is ook die mening dat serotonien optree as 'n tussenliggende hormoon wat kommunikeer met smaakselle binne 'n smaaknoppie en die seine bemiddel wat na die brein gestuur word. Reseptormolekules word aangetref bo-op  mikrovilli van die smaakselle.

Die tong kan ook ander sensasies voel wat oor die algemeen nie ingesluit is in die basiese smake nie. Dit word hoofsaaklik waargeneem deur die somatosensoriese stelsel. Mense se smaak word oorgedra deur drie van die twaalf kraniale senuwees. Die gesigsenuwee (VII) dra smaak sensasie van die voorste twee derdes van die tong, die tong-keelholte-senuwee (IX) dra smaak sensasie van die agterste derde van die tong terwyl 'n vertakking van die swerfsenuwee (X) smaak sensasie oordra van die agterkant van die mondholte.

Die trigeminale senuwee (kopsenuwee V) verskaf inligting oor die algemene tekstuur van kos sowel as die peperagtige of warm smaakverwante sensasies van speserye.

'n Super-proeër of fynproewer is 'n persoon wie se smaaksin beduidend meer sensitief is as die gemiddelde. Die oorsaak van hierdie verhoogde reaksie is waarskynlik te wyte aan 'n verhoogde getal swamvormige papillae. Studies het getoon dat fynproewers minder vet en suiker in hul kos benodig om dieselfde bevredigende effek te verkry. Hierdie mense is geneig om meer sout te verbruik as die gemiddelde persoon. Dit is die gevolg van hul verhoogde smaak vir bitterheid; die teenwoordigheid van sout verdoof die smaak van bitterheid.

Nasmake ontstaan nadat kos ingesluk is. 'n Nasmaak kan verskil van die kos wat geproe is. Medisyne en tablette kan ook 'n talmende nasmaak meebring omdat dit kunsmatige geurverbindings bevat, soos aspartaam (kunsmatige versoeter).

'n Aangeleerde smaak verwys dikwels na 'n waardering vir kos of drank wat waarskynlik nie geniet sal word deur 'n persoon wat nie voorheen aansienlike blootstelling daaraan gehad het nie. Daar is gewoonlik 'n onbekende aspek van kos of drank – dit kan 'n sterk of vreemde reuk, smaak of voorkoms behels.

Pasiënte met Addison se siekte, pituïtêre ontoereikendheid of sistiese fibrose het soms 'n hiper-sensitiwiteit vir die vyf primêre smake.


In die Weste het Aristoteles in c. 350 VHJ veronderstel dat soet en bitter die twee basiese smake is. Hy was een van die eerstes om 'n lys van basiese smake te ontwikkel.


</doc>
<doc id="113876" url="https://af.wikipedia.org/wiki?curid=113876" title="Amerikaanse bison">
Amerikaanse bison

Die Amerikaanse bison ("Bison bison"), ook bekend as die Amerikaanse buffel, is 'n Noord-Amerikaanse spesie van bisons wat eens in groot troppe oor die grasvelde van Noord-Amerika getrek het. Hulle het byna uitgesterf deur 'n kombinasie van kommersiële jag en slagting in die 19de eeu en die blootstelling aan siektes in mak beeste, maar toon 'n onlangse oplewing in getalle wat grootliks beperk is tot 'n paar nasionale parke en reservate. Hul historiese beweegarea het rofweg bestaan uit 'n driehoek tussen die Groot Beremeer in Kanada se verre noordwes, suid-om die Meksikaanse deelstate Durango en Nuevo Leon, en oos van die Atlantiese kus van die Verenigde State vanaf New York tot in Georgia en volgens sommige bronne suid tot in Florida. Bisons is so onlangs as 1750 in Noord-Carolina waargeneem, naby Buffalo Ford langs die Catawbarivier.

Twee subspesies of ekotipes is reeds beskryf: die vlaktebison ("B. b. bison") – kleiner in grootte en met 'n meer geronde bult, en die bosbison ("B. b. athabascae") – die groter van die twee met 'n langer, vierkantige bult. Verder blyk dit dat die vlaktebison moontlik bestaan uit 'n noord- ("B. b. montanae") en 'n suid-subspesie, dit bring die totaal op drie te staan. Die bosbison is een van die grootste wildspesies van bovides in die wêreld, en word slegs oortref deur die Asiatiese gaur en wilde waterbuffels. Dit is die grootste lewende landdier in die Amerikas.

Die Amerikaanse bison is die nasionale soogdier van die Verenigde State van Amerika.


</doc>
<doc id="113879" url="https://af.wikipedia.org/wiki?curid=113879" title="Jackie Chan">
Jackie Chan

Jackie Chan (Chinees: 成龍 / 成龙, pinyin: "Chéng Lóng", Kantonees: "Sing Lung"; * 7 April 1954 in Brits-Hongkong as Chan Kong-sang) is 'n Hongkong-Chinese filmregisseur en -vervaardiger, akteur en regisseur. Hy is veral bekend vir sy komiese "kung fu"-films. Jackie Chan word soms as opvolger van die in 1973 oorlede Bruce Lee beskou, hoewel hy dit self verwerp. 

Hy praat Kantonees, Mandaryns, Engels en Amerikaanse Gebaretaal asook 'n bietjie Duits, Koreaans, Japannees, Spaans en Thai.




</doc>
<doc id="113882" url="https://af.wikipedia.org/wiki?curid=113882" title="Amelda Brand">
Amelda Brand

Amelda Brand is 'n Suid-Afrikaanse dramaturg, akteur en drama-terapeut.

Amelda Brand matrikuleer aan die D.F. Malan Hoërskool in Bellville in die Kaap. Sy studeer drama aan die Universiteit van Stellenbosch en behaal haar M.A.-Drama-graad met ’n tesis oor gemeenskapsteater. Hierna is sy betrokke by die Klein Libertasteater in Stellenbosch en spandeer dan twee jaar in Kanada saam met haar man, ’n dokter. Hulle bly hier in Lac La Biche in die Alberta-provinsie. By haar terugkeer raak sy as aktrise, sanger, poppemeester en regisseur betrokke by gemeenskapsteater by die Klein Libertasteater (waarvan sy tussen 1995–1998 die voorsitter is) en die Breughel-teater in Stellenbosch. Sy werk hoofsaaklik met die groepe Pretty Ladies en Blue Belles, waarvan meeste van die lede op die plaas Nagenoeg naby Stellenbosch woon. Sy werk onder andere hier nou saam met Saartjie Botha en vanaf 1998 is sy regisseur van verskeie produksies van die groepe by die Klein Karoo Nasionale Kunstefees en elders. Oor haar ondervinding met gemeenskapsteater skryf sy later die boek “"Drama therapy community intervention among the Western Cape rural poor: setting the stage"”. As aktrise tree sy op in opvoerings soos “"Rooikêppetjie"” in 2002 en “"Drie susters: ’n plek"” in 2003, terwyl sy as regisseur saam met die Pretty Ladies in 1998 die drama “"Hoe issie lewe oor die Krismis"” opvoer. In 2004 behartig sy die regie van die drama “"Meermin"” van Malan Steyn by die Klein Karoo Nasionale Kunstefees.

Sy verwerf haar M.A. graad in Kreatiewe Kuns terapie vanaf die Concordia Universiteit in Montreal, Kanada in 2009. Sy werk ook as 'n gerigestreede drama-terapeut.

Sy is medeskrywer (saam met Erik de Waal en Angerie van Wyk) van die poppekabaret “Waarvan die mond van vol is” wat in 1994 by die ATKV-Kampustoneelfees opgevoer word. Die stuk handel op een vlak oor die vraatsug en geestelike honger van die mens. Die poppe én manipuleerders word deel van die uitdra van die storielyn, met die poppemeesters wat nie soos normaalweg in die pop se skadu beweeg nie.  Sy debuteer as dramaturg in 2002 wanneer haar drama “Vuur” by Aardklop opgevoer word. Hierin ondersoek sy die menslike behoefte aan geestelike sekuriteit en hoe dit deur sekere geestelike leiers misbruik word vir eie gewin. Sy skryf saam met Malan Steyn die drama “Drie susters: ’n plek” wat tydens Aardklop in 2003 naaswenner van die toekenning vir beste teks is en vertolk self ’n belangrike rol daarin. Sy is ook grootliks verantwoordelik vir die teks van “Where’s the love/Watse liefde?” Hierin word liefde met baie dinge vergelyk, onder andere met ’n rivier in vloed wat alles verwoes as dit deur die plek gespoel het. Die liefde maak seer en die liefde bring hoop. Hierdie produksie word ook met die Pretty Ladies op die planke gebring.



</doc>
<doc id="113884" url="https://af.wikipedia.org/wiki?curid=113884" title="Hendrik Brand">
Hendrik Brand

Hendrik Brand is die skuilnaam van S.H. Skaife, (*12 Desember 1889, Londen, Engeland – †6 November 1976, Houtbaai, Suid-Afrika) ’n insekkundige en stigter van die Natuurlewe Vereniging van Suider-Afrika, wat onder andere ook verkies word as voorsitter van "The Zoological Society of South Africa". As skrywer maak hy naam met sy speurverhale oor die speurder Adriaan Hugo.

Sydney Harold Skaife (wat Afrikaanse fiksie onder die skuilnaam Hendrik Brand skryf) is op 12 Desember 1889 in Londen gebore as die seun van John en Katherine Skaife, waarna hy in Bath in Somersetshire groot word. Hy ondergaan sy opleiding aan St. Marks Grammar School in Bath, Reading University College waar hy in 1911 ’n Onderwysdiploma behaal, London University waar hy in 1911 ’n B.A.-graad behaal en Leipzig Universiteit, waar hy in 1912 Duits studeer terwyl hy by die Schober-gesin tuisgaan. Hy gee in hierdie tyd onderwys in Engels om sy inkomste aan te vul.

In Januarie 1913 vestig hy hom in Suid-Afrika en aanvaar ’n pos as Biologie onderwyser aan Rondebosch Boys High School. Met die begin van die Eerste Wêreldoorlog in 1914 poog hy om by die vegtende magte aan te sluit, maar word op mediese gronde afgekeur weens ’n onreëlmatige hartklop. Later word vasgestel dat dit skadeloos is. In 1916 tree hy in diens van die Departement van Landbou as insektekundige aan die Rosebank Navorsingsentrum in Kaapstad. Hier doen hy navorsing oor insekte wat van gestoorde graan lewe, ’n onderwerp wat van nasionale belang was omdat groot hoeveelhede graan in oorlogstyd in die Kaap gestoor is. Op 29 September 1917 trou hy met die pianis Elsie Mary Croft en uit die huwelik word ’n seun (John) en ’n dogter (Mary Katherine) gebore. Na sy huwelik dien hy in die personeel van die Cedara Landbouskool in Natal, waar hy veral navorsing doen oor bye. Hy word in 1918 die eerste Suid-Afrikaner om ’n Carnegie-beurs vir verdere studie te verwerf en in 1920 behaal hy ’n M.Sc.-graad aan die Natal Universiteitskollege.

Hy trek terug Kaapstad toe en vanaf Januarie 1921 is hy in diens van die Kaaplandse Onderwysdepartement as organiserende inspekteur van landbou en wetenskap. Hierdie betrekking beklee hy tot 1945. Hy behaal in 1922 sy Ph.D.-graad aan die Universiteit van Kaapstad. Vanaf 1924–1931 is hy die redakteur van "Nature Notes" en hy is ook een van die eerste persone in Suid-Afrika wat ’n radio-uitsending maak, in 1926 met ’n program oor skerpioene. In 1929 is hy stigter van die Wildlife Society of Southern Africa, grootliks weens sy kommer oor die grootskaalse uitdelging van wild in Zoeloeland as resultaat van die program om tsetsevlieë te beheer. In sy kapasiteit as voorsitter van hierdie liggaam help hy met die stigting van die Outeniqua Zebra-reservaat, die Bontebokpark en die Addo Olifantpark. In 1935 loods hy as direkteur die skoolradiodiens en dit brei onder sy leiding uit sodat dit ’n landswye diens word. Die Kaap van Goeie Hoop Natuurreservaat tussen Kaappunt en Simonstad word in 1939 geskep, hoofsaaklik deur sy toedoen. Hy word in 1940 president van die Entomological Society of Southern Africa. Na afloop van sy diens as inspekteur, vestig hy hom in 1945 in Houtbaai en dien onder andere tussen 1945 en 1951 as Voorsitter van die Vissery Ontwikkelingskorporasie en as lid van die Raad van die Suid-Afrikaanse Uitsaaikorporasie. Hy is in 1948 President van die Southern African Association for the Advancement of Science, in 1950 President van die Royal Society of South Africa en vanaf 1950 tot 1957 lid en ondervoorsitter van die Raad van Trustees van die Suid-Afrikaanse Museum. In 1951 word hy aangestel as voorsitter van die Fisheries Commission of Northern Rhodesia en in 1960 word hy President van die Zoological Society of South Africa.

Na sy aftrede in 1952 doen hy uitvoerige navorsing, wat uitloop op publikasies oor die sosiale gedrag van bye, miere en termiete. In 1952 ontvang hy dan ook die South African Medal en ’n toekenning vir verdere studie van die South African Association for the Advancement of Science. In 1953 besoek hy die Verenigde Koninkryk waar die BBC ’n onderhoud oor sy werk uitsaai en hy die Jaarlikse kongres van die British Association in Belfast in Noord-Ierland bywoon. Tydens sy aftrede is hy gaslektor aan die Universiteit van Kaapstad oor Mediese Entomologie en hy dien ook as President van die South African Association for the Advancement of Science. Hy is op 6 November 1976 in Houtbaai oorlede.

Hendrik Brand is een van die eerste skrywers van speur- en misdaadverhale in Afrikaans en sy speurderkarakter "Adriaan Hugo" (in die Sherlock Holmes-tradisie) word baie bekend by Afrikaanse lesers. Hierdie boek verskyn aanvanklik as ’n reeks verhale in "Die Huisgenoot" voordat dit in boekvorm gepubliseer word. Brand skryf hierna verskeie boeke met Adriaan Hugo as held en hierdie boeke beleef vele herdrukke. Aanvanklik verskyn "Die swart hand" (wat ook vir die verhoog verwerk word en landswyd opgevoer word deur André Huguenet se geselskap) en "Die verlore prins" ook as vervolgverhale in "Die Huisgenoot". Die speurdrama "Die skerpioen" word in 1946 verfilm, nadat dit voorheen as "Tamboere in die nag" deur André Huguenet vir die radio opgeneem is, Van die Adriaan Hugo-kortverhale word opgeneem in die versamelbundel "Vangnet" onder redaksie van Lindeque de Beer.

Vir die kinders skryf hy onder sy regte naam in "Die Kleinspan" ’n natuurreeks oor "Die vreemde ondervindinge van Jan Harmse", oor ’n mannetjie wat hom tot die grootte van Klein Duimpie kon verklein. In hierdie formaat beleef hy dan verskeie avonture, waardeur die kind onbewustelik baie inligting oor die natuur bekom. Hierdie stories verskyn in vier dele onder die titels "Dr. Tertius en die insekte", "Dr. Secundus en die voëls", "Dr. Primus en die seegediertes" en "Dr. Tertius en die bye", en is deur M.E.R. in Afrikaans vertaal. Die illustrasies vir sommige van sy boeke doen hy self.

Verskeie wetenskaplike boeke verskyn uit sy pen, waaronder "Animal life in South Africa", "The strange old man", "South African nature notes", "African insect life", "Dwellers in darkness: an introduction to the study of termites", "Reminiscences of a naturalist", "The study of ants", "The weaker sex", "A naturalist remembers", "The amazing world of the ant", "The outdoor world of Africa" en "African insect life". 

Wetenskaplike artikels verskyn ook in vaktydskrifte soos "Transactions of the Royal Society of South Africa" en "Journal of the Entomological Society of South Africa", terwyl "The Weaker Sex" ’n brosjure is wat gebaseer is op ses van sy radiopraatjies oor die Engelse Diens van die Suid-Afrikaanse Uitsaaikorporasie gedurende Februarie en Maart 1961.

In 1952 ontvang hy die South African Medal en ’n toekenning vir verdere studie van die South African Association for the Advancement of Science. Die Universiteit van Natal ken in 1957 ’n eredoktorsgraad (D.Sc. honoris causa) aan hom toe.




</doc>
<doc id="113885" url="https://af.wikipedia.org/wiki?curid=113885" title="Johannes Brill">
Johannes Brill

Johannes Brill (*25 Desember 1842, Zutphen, Nederland- †10 Desember 1924, Bloemfontein, Suid-Afrika) was vanaf 1873 rektor van Grey-Kollege in Bloemfontein, wat in ’n belangrike lesing in 1875 op taalkundige grondslae verklaar dat Afrikaans ’n selfstandige taal is en daarmee die stryd om erkenning van die taal ’n groot hupstoot gee. Hy skryf ook verskeie ander artikels oor Afrikaans en lewer na sy aftrede verskeie publikasies oor die onderwys.

Johannes Brill is op Sondag 25 Desember 1842 in Zutphen in Nederland gebore as die seun van die Utrechtse professor Willem Gerard Brill. Sy vader is die skrywer van geskiedkundige opstelle, ’n handboek oor taalkunde en stylleer, godsdienstige traktaatjies en is ook die uitgewer van die "Dagverhaal van Jan van Riebeeck" in die reeks "Werken van het Historischen Genootschap van Utrecht". Johannes gaan skool in die Gimnasium te Zutphen en word in 1859 student in die lettere aan die Universiteit van Utrecht. By die universiteit raak hy bevriend met die Vrystaatse teologie student G. Radloff, wat sy belangstelling in Suid-Afrika prikkel. Hy behaal in 1867 sy doktorsgraad magna cum laude met die proefskrif "Commentatio Litteraria inauguralis continens Quaestiones Scenicas ad Choragiam Pertinentes".

Vanaf 1865 tot 1868 gee hy onderwys aan die Deventer Gimnasium en daarna aan Kampen Gimnasium, waarna hy op grond van ’n advertensie aansoek doen om die pos as rektor van die Grey-kollege in Bloemfontein.

Hy begin sy werksaamhede in Bloemfontein in Maart 1873. Hier vorm hy, saam met H.A.L. Hamelberg (joernalis en digter van die Vrystaatse volkslied), president Brand (met ’n Hollandse graad in die regsgeleerdheid) en sy studentevriend ds. G. Radloff die kern van die Dietse kultuurdraers in die Vrystaat. In Mei 1875 hou hy in die stadsaal in Bloemfontein ’n lesing oor "De Landstaal" as deel van ’n reeks openbare voorlesings, waarin hy verklaar dat Afrikaans nie verbasterde Nederlands of ’n dialek is nie, maar dat dit soos Engels en Nederlands volgens normale taalwette ontstaan het. Hiermee gee hy die taalstryd ’n groot stoot vorentoe. Hy word in 1876 lid van die Maatschappij der Nederlandsche Letterkunde te Leiden. Sy reuse ontwikkelingswerk in die Vrystaat sluit in die oprigting van die Maatschappij van Letterkunde en Wetenschap in Bloemfontein en die oprigting van Het Historisch Argief van die Republiek van die Vrystaat, waarvan hy ook die bewaarder was. In 1908 tree hy af as rektor van Grey Kollege. Hy was lid van die Raad van die Kaapse Universiteit en van 1880 tot 1899 lid en onder-voorsitter van die Raad van Eksaminatore van die Oranje-Vrystaat.

Op 12 Desember 1872 is hy getroud met Anna de Beveren, oorspronklik van Amersfoort in Nederland. Die egpaar het vyf kinders. Hy is op Woensdag 10 Desember 1924 in Bloemfontein oorlede.

Sy lesing oor "De Landstaal" word deur S.J. du Toit so belangrik geag dat hy dit in sy geheel opneem in "Geskiedenis van die Afrikaanse Taalbeweging", terwyl P.J. Nienaber dit ook opneem in sy bundel "Eerste sooie".

Om te help met die onderwys van Nederlands stel Brill ’n kort grammatika saam onder die titel "Beknopte Nederlandsche Spraakkunst voor Schoolgebruik in Zuid-Afrika".

In pamfletvorm verskyn van hom "De Treurende maar opgebeurde patriot werkende aan de behoudenis van zyn vaderland: voorgesteld in twee leerreedenen."

By ’n konferensie van die prinsipale van regeringskole in die Oranjerivierkolonie in 1904 lewer hy die referaat oor "The teaching of the Dutch language in South Africa", wat saam met ’n brief van Edmund Beale Sargant aan hom gerig in pamfletvorm uitgegee word. Hierin pleit hy vir meer tyd vir die onderrig van Nederlands in die Vrystaat as die toegelate drie ure per week.

Hy publiseer ook die artikel "Over het Afrikaansch" in "Ons Tijdschrift" (deel IV 1899–1900).

Na aftrede publiseer hy in 1910 in "The South African Journal of Science" die artikel "Classics in our Secondary Schools", terwyl hy hom jarelank besig hou met die vertaling van die "Iliad" van Homeros, waarvoor hy nie ’n uitgewer kon vind nie.

Verder skryf hy ook die geskiedenis van Grey Kollege, wat tussen 1915 en 1918 in "The School Magazine" gepubliseer word. M.C.E. van Schoor publiseer in 1949 "Dr. Johannes Brill as onderwysfiguur in die Oranje-Vrystaat, 1873–1907" oor die enorme invloed wat hy op onderwys in die Vrystaat gehad het.





</doc>
<doc id="113886" url="https://af.wikipedia.org/wiki?curid=113886" title="H.D. Campagne">
H.D. Campagne

H.D. Campagne (*1763, Tiel - †26 Maart 1828, Beverwijk) was ’n Nederlandse digter uit die agtiende eeu aan die Kaap.

Huibert Dirk Campagne is in 1763 in Tiel gebore as seun van Andries Campagne, ’n koopman, en Geertruida Berendina Janin. Op 25 Junie 1763 word hy gedoop. Hy is een van die dienare van die Hollandse gesag aan die Kaap wat tydens die Engelse besetting in 1795 gevangenskap bo ’n betrekking in die diens van die Engelse verkies. Hy skryf verskeie satiriese gedigte oor hierdie tyd in die geskiedenis, waarin hy skerp standpunt inneem teen die oorlopers en die moed prys van diegene wat standpunt inneem teen die besetting. Menige wat nie die knie wou buig nie, is na Engeland in gevangenis gestuur. Ook Campagne is in 1796 in hegtenis geneem terwyl hy op besoek in Kaapstad was en na Engeland gedeporteer om daar sy straf te ontvang. Hy swerf baie rond in sy lewe en nadat hy feitlik al die kolonies van sy tyd besoek het, keer hy terug na sy vaderland en vestig hom in sy geboortedorp. Campagne is nooit getroud nie. Na ’n veelbewoë lewe is hy op 26 Maart 1828 in ’n kranksinnige gestig te Beverwijk oorlede.

Sy skryfwerk is hoofsaaklik daarop gerig om aktuele sake van die dag, veral in verband met die kolonies, te beskryf. So verskyn die werk “Memorie en bijzonderheden wegens overgave der Kaap de Goede Hoop 1795”, waarin hy breedvoerig verslag doen van die gebeurtenisse rondom die oorname van die Engelse aan die Kaap in 1795. In hierdie “"Memorie"” maak hy verskoning vir sy slegte styl en growwe foute, maar die “foute” wys almal in die Afrikaanse rigting wat die taal betref en die gees wat uit die prosa sowel as uit die spotverse spreek is dié van die Dietse Afrikaner. Hierdie boek word later deur P.W. Marnitz in Engels vertaal, met kommentaar, en uitgegee as “"The Dutch surrender of the Cape of Good Hope 1795"”. Ander aktuele en politieke geskrifte is “Java, zijnde een overzigt van deszelfs waardij en handel, met betrekking tot Nederland”, “De Goudkust, of overzigt van de aangelegenheden der Kust van Guinea”, “Aan den schrijver der brieven, betreffende het bestuur der Koloniën” en “"Kort overzigt van den voormaligen handel der Nederlanders van Azië in Azië, zijnde een vervolg van Java"”.

Ook sy gedigte staan meermale in diens van politieke protes en hy bedryf veral die satire om kommentaar te lewer op onaanvaarbare optredes. In die lang historiese gedig “"Gedachten bij de beschouwing van het voorleeden en toekomstige lot van de Kaap"” word gewaarsku teen diegene wat die Engelse verwelkom en hulle landgenote wat weier om onder Engelse heerskappy te staan in ballingskap stuur. Die lied “"Afscheidsgroet van de Weledele Heren Bloemendaal, Coopmans, De Sitter en Van Barneveld, by gelegenheid van hun vertrek van de Kaap de Goede Hoop in Krijgsgevangenschap naar Engeland"” besing die lof van diegene wat eerder gevangenskap sal uitdien as om onder Engelse bewind te staan. Sy verontwaardiging oor die bevordering van die oorloper Stephanus van Ryneveld van fiskaal tot regter onder die Engelse bewind, dokumenteer hy in die gedig “"De Bevordering van den Heer Willem Stephanus van Ryneveld aan Mejuffrouw Catharina Allegonda van Lier"”. Deur die titel van die gedig word onthul dat die bekende digteres Catharina Allegonda van Lier goed bevriend was met die oorloper. In “"De Verwaandheid in Africa"” bespot hy die grootdoenerigheid van die Kapenaars wat verlei word deur die hoë betrekkinge wat die Engelse veroweraars hulle aanbied. Groot is sy vreugde wanneer die Hollanders weer beheer oorneem in die Kaap en hy besing hierdie gebeurtenis in die vers “"Ter gelegenheid van het nederhalen der Britsche en weder-ophysen der Bataafsche vlag, aan de Kaap de Goede Hoop, op den 21sten van February, 1803"”. ’n Fragment van hierdie gedig word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. “"De zedelijke grootheid"” is ’n digstuk van hom en van sy gedigte word ook opgeneem in Uylenbroek se versameling “"Kleine dichterlijke handschriften"”, waar dit nie groot indruk maak nie.



</doc>
<doc id="113887" url="https://af.wikipedia.org/wiki?curid=113887" title="Antoinette Carinus-Holzhausen">
Antoinette Carinus-Holzhausen

Antoinette Elizabeth Carinus-Holzhausen (* 22 Julie 1883, † 15 Maart 1945) was ’n Afrikaanse skrywer en digter, wat veral bekendheid verwerf vir haar vele vertalings van buitelandse dramas vir opvoering deur die rondreisende Afrikaanse toneelgeselskappe. Haar eie werk was hoofsaaklik gemik op kinders, en sy het verskeie kinderverhale en versies, waarvan baie bybels van aard was, in haar loopbaan gepubliseer.

Antoinette Elizabeth Holzhausen is op 22 Julie 1883 in die Kaapkolonie gebore as dogter van Anthonie Michael Holzhausen en Anna Aletta Maria Taljaard. Sy bring ’n gedeelte van die Anglo-Boereoorlog in ’n konsentrasiekamp op Irene deur. Later gaan sy na Wellington, waar sy aan die Universiteitskollege haar graad behaal. Sy is ’n briljante student wat die Koninklike goue medalje vir tale verwerf. Sy trou rondom 1906 met Joubert Naudé Carinus (seun van Hermanus Francois Carinus en Anna Francina Naudé), wat op 2 November 1918 in Pretoria oorlede is wanneer hy een van die slagoffers word van die griepepidemie. Sy is in 1919 sekretaresse van die Pretoria tak van die Suid-Afrikaanse Vrouefederasie. Hierna word sy hoof van ’n meisieskool op Bethlehem en later lektrise aan die Heidelberg Normaalkollege. Onder Gustav Preller is sy vir ’n tyd verbonde aan die redaksie van "Ons Vaderland" en later saam met Mabel Malherbe aan die redaksie van "Die Boervrou". Sy is die eerste sekretaresse van die Afrikaanse Kultuurvereniging en Toneelskool wat deur Danie Smal gestig is. Saam met Danie speel sy ’n leidende rol om die Afrikaanse toneel te bevorder deur African Theatres te oorreed om ’n proefrondreis van Afrikaanse toneel te borg, wat aanleiding gee tot die eerste reis van Paul de Groot. Later lewer sy werk vir al die toneelgroepe deur toneelstukke in Afrikaans te vertaal en te verwerk. Sy is op 15 Maart 1945 in Pretoria oorlede.

Haar oorspronklike kreatiewe werk is hoofsaaklik kinderversies, maar die oorgrote volume wat sy op hierdie gebied publiseer is vertalings uit die oorspronklike Duits en Engels. Hierdie versies word gepubliseer in boekies soos “Blomkindertjies”, “Dokter Sprinkaan”, “Kiepie die Weglopertjie”, “Prinsessie in die veld”, “Die oulike bytjie” en “Sterrekindertjies”. Saam met onder andere die illustreerder Ida Botha publiseer sy ook verskeie boekies waarin sy die versies vir die tekeninge verskaf. Die baie bekende “"Trekliedjie"” se woorde word deur haar geskryf en op die musiek van Walter Kittredge word dit in die FAK-Volksangbundel opgeneem, waar dit ’n klassieke Afrikaanse kinderliedjie word. Haar gedig “"Die Trekker se ABC"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”, terwyl “"Aan die idealis"” ’n geleentheidsgedig is wat opgeneem word in “"Pitkos"”, ’n huldigingsbundel aan Danie Smal. Sy vertaal ook meer as vyftig dele van die “"Ons Leesuurtjie"”-reeks, wat insluit werke van Grimm, Daniel Defoe se “"Robinson Crusoe"”, William Thackeray se “"Neerlaag van Generaal Braddock"”, Robert Louis Stevenson se “"Skateiland"” en baie ander. Ander werke wat sy vertaal sluit in Waldemar Bonsels se “"Mario en die diere"”, “"Kinderjare van ’n Rooihuid"” en “"Die oerwoud roep"”. Sy vertaal ook kantates.

Sy verwerf veral bekendheid (as A.E. Carinus-Holtzhausen) vir haar vele vertalings van Duitse, Franse en Engelse toneelwerke vir die Afrikaanse toneelgeselskappe. Enkele van die vertalings wat sy vir die verhoog gedoen het, is Dario Niccodemi se “"Scampolo"” as “"Oorskotjie"”; Herman Sudermann se “"Heimat"” as “"Huistoe"”; Jan van Ees se “"Felix, jij en ik"” as “"As mans huishou"”; Alexandre Dumas se “"Un mariage de convenance"” as “"’n Gerieflike huwelik"”; Octave Mirbeau se “"Les affaires sont les affaires"” as “"Besigheid is besigheid"”; A. den Hartog se “"Levend dood"” as “"Haar tweede man"”; “"Within the law"” van Bayard Veiller as “"Onskuldig veroordeel"”; “"The patsy"” van Barry Connors as “"Die verstoteling"”; W.G. van Nieuwhuijs se “"Het goudvischje"” as “"Goudvissie"”; Josina Simons-Mees se “"Het einde"” as “"Oorwonne"”; “"The lie"” van Henry Arthur Jones as “"As ’n boerenooientjie liefhet"”; en Henrik Ibsen se “"A doll’s house"” as “"Geleende geld"”. Sy doen vertalings vir feitlik al die toneelgeselskappe van die tyd, soos dié van Paul de Groot, die Hanekoms, André Huguenet en Plaat-Stultjes, asook vir die Pretoriase Universiteitspelers. Haar verwerking van “Die president”, ’n drama oor Paul Kruger deur Marjorie Juta en Harold Mortlake, word in 1941 deur die Keurkomitee in ag geneem by die toekenning van die Hertzogprys.

Vir die jeug lewer sy ook godsdienstige en geskiedkundige werke. Sy skryf die teks vir talle Bybelse prenteboekies en Bybelse verhale en stel die verjaardagboekie “Gulde gedagtes” saam. Laasgenoemde boek bewys haar groot belesenheid, aangesien dit behalwe uitgesoekte en paslike Bybeltekste en gesangverse ook aanhalings uit werke van bekende skrywers uit die wêreldletterkunde bevat. Haar geskiedkundige werke (meestal vertalings) word gepubliseer as, onder andere, “"Die ou Egiptenare"”, “"Wat ons aan die Grieke verskuldig is"”, “"Die gode van die klassieke"” en “"Stories uit die Ilias of die beleg van Troje"”. Die uitgebreide werk oor die Groot Trek van Eugène de Kalb, “"Far enough"”, vertaal sy as “"Ver genoeg!"”.




</doc>
<doc id="113888" url="https://af.wikipedia.org/wiki?curid=113888" title="Matthys du Toit">
Matthys du Toit

Ds. Matthys Michielse du Toit (Montagu, Kaapkolonie, 3 Desember 1874 – Kaapstad, 18 Augustus 1959) was van 1905 tot hy sy emeritaat in 1941 aanvaar het, leraar in ses gemeentes van die Nederduitse Gereformeerde Kerk, waarvan een in Suidwes-Afrika, twee in die Oranje-Vrystaat en drie in die destydse Kaapprovinsie: Barrydale (1905–'12), Reddersburg (1912–'20), Excelsior (1920–'21), Moria (nou Otjiwarongo), Hopetown (1922–'25) en laastens Joubertina (1925–'41). Volgens sy eie dankbare getuienis "het die Here se seën in 'n ryke mate op die werk gerus sodat baie siele tot die Lig gekom het".

Veral in laasgenoemde gemeente het die sendingsaak onder sy leiding verbasende vordering gemaak. Hy was lang jare ’n troue en ywerige lid van die Algemene Sendingkommissie. Selfs nadat hy sy emeritaat aanvaar het, het hy nog verskeie gemeentes tydelik bedien en onder meer hospitaalwerk gedoen. Ten tyde van sy dood in die ouderdom van 85 jaar was hy die enigste oorlewende van die 17 proponente wat einde 1904 gelegitimeer is.

Matthys Michielse du Toit is as die oudste seun van sy ouers op Montagu gebore waar hy nadat hy die skool verlaat het, in die algemenehandelaarsaak van sy vader begin werk het. Maar tydens 'n geseënde geestelike opwekking wat Montagu in 1891 ondervind het, het hierdie jong man tot die kragdadige bekering gekom wat hom 'n nuwe lewensrigting laat inslaan het. Die roeping tot die evangeliebediening was vir hom so duidelik dat hy eers op Montagu en later Stellenbosch die lang studiekursus aangedurf het wat hom in Desember 1904 saam met nog 16 kandidate toegang tot die heilige bediening verleen het.

Op 13 Maart 1906 is die jong leraar in die Paarl met mej. Anna Johanna le Roux (gebore 4 September 1879) in die eg verbind. Ná 'n besonder gelukkige huwelikslewe van meer as 33 jaar, het sy hom op Sondagaand, 17 Desember 1939 op Joubertina deur die dood ontval. Hulle was die ouers van vier knap seuns wat almal gegradueerdes van die Universiteit van Stellenbosch geword en goeie betrekkings beklee het. Ná sowat 16 maande van eensaamheid in die groot pastorie van Joubertina, het ds. Du Toit weer 'n toegewyde eggenote gevind in die weduwee E.M. de Wet (gebore Lombard) van Queenstown. Enkele weke later het hy sy emeritaat aanvaar en van toe af het hulle gewaardeerde hulpdiens in verskeie gemeentes verrig en eindelik 'n welverdiende rus in Rondebosch geniet.

Prop. Du Toit is in 1905 in Barrydale bevestig. In daardie dae moes 'n predikant drie dienste op 'n Sondag waarneem. Hy het dit te veeleisend vir sy keel gevind en die kerkraad versoek om van een van die drie dienste op 'n Sondag vrygestel te word. Die dokter het hom ook so aangeraai. Gedurende hierdie tyd word die nuwe kerk gebou en daarheen oorgetrek. Op 12 Desember is tydens 'n spesiale diens, gelei deur oudleraar G.P. van der Merwe, afskeid geneem van die ou kerkie wat 'n volle 28 jaar lank die plek van aanbidding vir die gemeente was. Ongelukkig is min oor sy dienstyd hier bekend, want A.A.J. van Niekerk, skrywer van die gemeente en gemeenskap se honderdjarige gedenkboek, kon geen geskrewe getuienisse oor hulle werk gevind nie en selfs die oudste inwoners (in 1980) was te jonk om enigiets uit die vorige eeu te onthou. Selfs die enkeles wat al oor die negentig was, kon net onthou dat daar wel so iemand in die gemeente was, maar niks meer nie.

In "Ons Kerk Album" word wel vermeld hy het hom baie in belang van die sending beywer en het by die gemeente "veel liefde opgewek vir die saak van die grote Koning".

Op sy vergadering van 4 April 1921 het die kerkraad van die destydse Moria, later Otjiwarongo genoem, belowe om £100 by te dra as die ring 'n leraar vir een jaar kon vind met die oog op beter bearbeiding van die gemeente. Hierin het die Ring geslaag en so verskyn ds. M.M. du Toit, vroeër van Reddersburg (1912–'20) en Excelsior (1920–'21), op die kerkraadsvergadering van 6 Augustus 1921 op Omaruru met 'n aanbevelingsbrief van die konsulent. Ds. Du Toit het onmiddellik handelend opgetree, die belange van die verskillende wyke probeer behartig deur persoonlike besoeke en in besonder aandag geskenk aan mense langs die spoor aangesien die spoorwegwerkers ’n groot deel van die gemeente se lidmate uitgemaak het. In die artikels oor sy werk in "Die Kerkbode" (10 November 1921 – 22 November 1922) gee hy 'n interessante beskrywing van toestande. Hy het veel gereis, meer as 11 000 myl in daardie jaar. Die meeste plekke was nou al per spoor bereikbaar, maar hy moes van baie soorte vervoermiddels gebruik maak: “passasierstrein, goederetrein, motorkar, motortrollie, paardekar, muilkar, donkeykar en oskar. Ja, zelfs hebben wij, bij wijze van proefneming, het 'n eind met 'n kameel geprobeerd".

Ds. Du Toit het blykbaar daarin geslaag om die samewerking van verskeie amptenare te verkry. Van Gys Hofmeyr, die destydse administrateur, sê hy: “Hij is niet alleen een getrouwe ondersteuner en liefhebber van zijn Kerk, doch iemand, die niet schroomt om zijn Heer in 't openbaar te belijden.” In Die kerkbode van 27 Desember 1922 is 'n ernstige beroep van die administrateur op die Kerk gepubliseer om beter voorsiening te maak vir die geestelike bearbeiding van ons lidmate, toe reeds aangegroei tot sowat 6 500 in Suidwes-Afrika. Maar ook W. Badenhorst, stasiemeester op Karibib, en W. Hauptfleisch, posmeester aldaar, was “staatmakers”; en J. Hamilton, 'n Ierse katoliek van vroeër, het Sondagskool op Swakopmund gehou en was tot groot seën. Uit sy insiggewende verslag voor die Ring van Britstown (1922) blyk dat ds. Du Toit hom merendeels tot Moria (Otjiwarongo) bepaal het: hy het 191 dienste gehou, waarvan 167 in Moria en net 24 in Gibeon (die middelpunt van die latere gemeente Mariental; 20 jong lidmate is aangeneem en 41 kinders gedoop.

Met die bevestiging van ds. Du Toit in die NG gemeente Hopetown in 1922 was ook eerw. J. de Villiers, wat die sendeling was, daar om te deel in die verwelkoming en bevestiging. Ds du Toit het drie jaar lank die veeleisende taak gehad om in "ondragelike hitte, die grote afstande oor die uitgestrekte vlaktes" die drie diamantdelwerye wat binne die gemeentegrens geval het, en die gemeente self te bedien. Hy het toe 'n beroep na Joubertina aanvaar. Die taak wat op sy skouers gerus het, het sy gesondheid aangetas. Hy het hiervan vertel in sy herinneringe wat opgeneem is in die gemeente se 75-jarige gedenkboek. Hy het met dankbaarheid onthou hoe die skuldlas van £3 200 uitgewis is. Hy het die herlewing in die gemeente met Pinkstertyd onthou en genoem daar was ’n baie goeie verhouding tussen sy gemeente en die sendinggemeente. Hy het met deernis gedink aan die gemeentelede wat liefde geopenbaar het deur hulle bemoediging en bystand.

ln 1923 is die delwerye wat op die plaas Brakfontein van W. Higgs (magistraat van die dorp) ontstaan het as openbare delwerye geproklameer. Vanweë groot vondste het ál meer voornemende delwers toegestroom. Sak- en sinkhuise het oornag soos paddastoele opgeskiet. ln die tyd dat ds. Du Toit leraar was, is besluit om die huurskape van die kerk te verkoop. Met hierdie geld en nog 'n groot bedrag, gekollekteer deur die leraar se ywerige poging, is die skuld op die kerk afbetaal. Die gemeente was baie dankbaar. Met die res kon die kerkraad vir die predikant 'n motor as vervoermiddel koop om die delwersdorpe te bedien. In 1925 het die kerkraad eerw. G. Oosthuizen ook van 'n motor voorsien.

Die kerk se binnekant is destyds verander; nie meer die hoë preekstoel, waar die hoorders wat naby gesit het, moes opkyk na die prediker nie. Die banke is nou op 'n skuins verhewe vloer geplaas sodat die een oor die hoof van die ander kon sien. Vanaf 1917 het die gemeentevroue die onderhoud van die begraafplaas self behartig.

Ná die heengaan van ds. Van Rensburg van die NG gemeente Joubertina in die Langkloof is beroepe uitgebring op di. P.J. van der Merwe (Murray, De Doorns), W.N. van der Merwe (Wellington) en Du Toit (Hopetown). Laasgenoemde het aangeneem en op Vrydag 25 September 1925 is hy en sy gade met hul seuns tot by Twee Riviere tegemoet gery waarvandaan 'n stoet van 18 motors, 38 karre en 68 perderuiters hulle na die verwelkoming op die dorp vergesel het. Die bevestigingsrede is Saterdagaand deur ds. C.H. Stulting (Humansdorp) gehou. Sondagoggend was Nagmaal en die namiddag het ds. Du Toit se intreerede oor 2 Kor. 12 gehandel: “Ik zoek u. (i) Wat wy zoeken, (2) Den Weg waarlangs wy dat zoeken, (3) Hoe gy ons in 't zoeken behulpzaam kunt zyn."

Die eerste Pinkstertyd wat ds. Du Toit saam met die gemeente beleef het, was 'n geseënde, en treffend moes dit seker gewees het om by die slotbyeenkoms na 82 gebede te luister waarvan 48 deur jong mense en kinders opgestuur is. Met elke Nagmaalsnaweek was daar vyf eredienste. Saterdagmiddag was voorbereidingsdiens, Saterdagaand was daar nog ’n diens en ná die diens was die kerkraadsvergadering. Sondagoggend vroeg was daar ’n kinderdiens in die kerksaal en net daarna was dit die Nagmaalsdiens. Sondagmiddag was daar weer ’n diens saam met die doop en Sondagaand was dit nabetragtingsdiens.

Onderhandelings wat in 1918 aangeknoop is, het in die volgende jaar daartoe gelei dat die kerkraad van die Kritzinger-broers 800 morg grond in die berghoek Diepkloof teen £320 aangekoop het. Gedurende die tyd van ds. Du Toit is die aanplant van bome in die berg herhaaldelik bespreek en vroeër is die gedagte selfs geopper dat daar 'n bosbouneersetting opgerig kon word.

Deur die plotselinge heengaan van die heer Giel Bokkie op 28 April 1928 het die gemeenskap van die Langkloof en die gemeente 'n steunpilaar verloor. Hy was jare lank ouderling, afslaer by die gemeentelike dankfeeste en van die stigting van die gemeente tot in 1922 “feitelik byna kosteloos” ook kassier. Op kerklike, opvoedkundige en maatskaplike gebied het hy vir Joubertina byna onmisbaar geword. Gedurende die eerste jare van die gemeente se bestaan het mev. Olivier die registers vir die kerk bygehou en toe sy haar man op 24 September 1930 gevolg het, het sy vir die gemeente £350 nagelaat.

Ná die uittrede van Olivier, het ene McLachlan as kassier waargeneem. In 1923 is John van der Spuy aangestel, maar toe hy ná 'n paar maande sou vertrek, het McLachlan maar weer ingespring totdat J.G. Deyzel op 7 Oktober 1925 formeel en met algemene stemme aangestel is. Dié betrekking het hy minstens ’n kwarteeu lank beklee.

Aangesien die behoefte aan meer sitplekke in die kerk ál nypender geword het, is sedert 1928 stappe gedoen om die twee galerye wat met die bou van die kerk beplan is, aan te bring. Terselfdertyd moes die toring van 'n horlosie voorsien word. Die uurwerk is in 1929 deur A. Fischer en Kie. verskaf en uit Sondagskoolbydraes betaal. Met die galerye is daar vanweë die drukkende geldskaarste getalm, maar toe daar in 1934 £3 000 in die kas was, het ds. Du Toit die erns van die saak nog eens beklemtoon, met die gevolg dat argitek W.H. Louw van die Paarl geraadpleeg is en die bouaannemer Oberholster die werk in 1936 voltooi het. Daar was nou ongeveer 200 meer sitplekke in die kerk. “Daar de fondsen tans zo klein zyn, zal men vooreerst maar zonder musiek zingen," het 'n besluit kort ná die inwyding van die kerk gelui.

Die eerste orrel waarvan ’n rekord bestaan, is eers in 1917 teen £23 aangekoop, nadat mej. Augusta Cronje (later mev. M.J. Kritzinger) in Desember 1913 'n harmonium aan die kerk geskenk het. 'n Groter orrel is in 1930 aangeskaf. Die gemeentelike sang is dus deur mevv. McLachlan, Fourie, J.L. du Preez en andere op hierdie instrumente begelei, totdat daar met die aanbreek van beter dae op geldelike gebied, in Augustus 1935 besluit kon word om 'n pyporrel vir ongeveer £1 000 te bestel en, indien moontlik, saam met die nuwe galerye in gebruik te neem. Die eerste amptelike orreliste was mej. M. Delport. Om die orrel sy plek agter die kansel te gee, is daardie deel van die gebou verander en moes die ou Oppersaal verdwyn. Hierdie veranderings, saam met nuwe tapyte vir die kerk, het sowat £34 gekos, maar aangesien die bedrag reeds in hande was, was geen ekstra beroep op die gemeente nodig nie. Die ontploffing van die ou gas-installasie het meegebring dat daar in 1931 'n Westinghouse- elektriese masjien aangebring is om die kerklike geboue van lig te voorsien.

'n Oorskakeling wat in Joubertina gelukkig sonder ernstige slag of stoot verloop het, was die ingebruikname van kelkies by die Nagmaal. In November 1929 het die kerkraad kennis geneem van 'n skenking van £100 vir hierdie doel deur die weduwee van M.J. Olivier as aandenking aan wyle haar eggenoot en hulle het dadelik so 'n stel aangekoop. Twee jaar later is die ou Nagmaalbekers vir die sendingstasie Malingunde in Niassaland aangebied.

Nie alleen vir haar eggenoot en kinders nie, maar ook vir die gemeente en vir die Godsryk was dit 'n droewige dag toe mev. Du Toit ná 'n swaar siekbed in die pastorie oorlede is waar sy agt maande lank aan haar bed gekluister en vir almal 'n inspirasie was. Volgens ds. H.C. Hopkins was sy “ 'n waardige vrou en moeder, 'n toegewyde, geëerde en innig geliefde diensmaagd van die Here en vir die Pastorie en die gemeente 'n sieraad. Haar belesenheid, takt en vindingrykheid het van haar 'n gewilde, bekwame en besielende leidster gemaak. Die Sendingsaak het swaar op haar hart gedruk en sy was 'n getroue voorbidster vir die werk van die Here.”

Ds. Stulting, sr. (Humansdorp) wat 'n paar maande vantevore ook sy eggenote afgegee het, het op Dinsdagnamiddag, 19 Desember 1939, te midde van die grootste belangstelling die roudiens gelei en van hart tot hart gespreek oor Joh. 14:1 en Spr. 31:10. By die graf is huldebetuigings uitgespreek deur oudl. Naas Kritzinger namens die kerkraad en mev. P.B. Geldenhuys namens die VSB en Biduursusters. Vir die graf tussen die kerk en die saal het die gemeentesusters 'n paslike steen voorsien.

Die naweek van 25 tot 26 Mei 1941 sou nie lig deur die gemeente vergeet word nie, want toe moes hulle afskeid neem van die leraar wat tot dusver die langste onder hulle gearbei het en van sy eggenote met wie hulle kort vantevore kennis gemaak het. Op Sondagoggend het ds. Du Toit in 'n stampvol kerk 'n treffende en praktiese afskeidsboodskap gelewer oor: “Dit is die Here ( Joh. 21:7) wat sy diensknegte roep, gebruik en beloon."

Maandagnamiddag is nog 'n predikant van Joubertina tot op die hoogte uitgeleide gedoen. Met die afskeid van ds. Du Toit het die kerkraad hul waardering laat boekstaaf vir sy “getroue dienste, hoflikheid, vriendelikheid en hulpvaardigheid". Die Kerk in Kaapland het hy 'n groot aantal jare lank onder meer in die belangrike Sending- en Sinodale Kommissies gedien en op Joubertina, so het ds. Hopkins in 1957 voorspel, sou “sy naam en die van wyle sy eggenote veral op sendinggebied voortleef”.



</doc>
<doc id="113891" url="https://af.wikipedia.org/wiki?curid=113891" title="Fort Drury">
Fort Drury

Fort Drury is in 1846 in Bloemfontein gebou om die enigste bron van water te beskerm.

In April 1846 het maj. H.D. Warden 'n Britse militêre pos op die plaas Bloemfontein gestig. 'n Eenvoudige blokhuis van klip en klei is onder leiding van sers. Charles Drury op die koppie net noord van die standhoudende fontein gebou. Die vesting is nie lank gebruik nie en was in 1861 reeds vervalle. Die terrein van die destydse fort is vandag die stadsgebied by Fonteinstraat en begrens deur St. Andrewsstraat, Markgraafstraat en Selbornelaan.



</doc>
<doc id="113892" url="https://af.wikipedia.org/wiki?curid=113892" title="Jan Combrink">
Jan Combrink

Jan Combrink (*23 Januarie 1944, Pretoria-) is 'n Afrikaanse skrywer van hoofsaaklik ontspannigslektuur. Hy publiseer onder sy eie naam sowel as die skuilname Jasper M. Cloete en M. Jan Cronje. As Jan Combrink (sy eie naam) skryf hy hoofsaaklik jeuglektuur, onder meer die "vrolike vyf"-reeks. As Jasper M. Cloete is hy veral bekend vir die reeks oor Noot Retief, speurder en Blou Bul rugbyspeler, wat in die Klub 707-reeks uitgegee is. As M. Jan Cronjé fokus hy op spanningsverhale.

Jan Combrink is op 23 Januarie 1944 in Pretoria gebore. Hier gaan hy skool in die Oos-Moot en matrikuleer in 1961 by die Hoërskool H.F. Verwoerd, waarna hy in 1962 sy militêre opleiding aan die Lugmaggimnasium ondergaan.

Daarna begin hy werk in die Staatsdiens, word dan ’n bankklerk en keer terug na die Staatsdiens voor hy by ’n rolprentmaatskappy aansluit. Vanaf 1965 tot 1970 is hy voltyds vermaaklikheidspromotor en werk saam met meeste van die land se bekende sangers. Hy skryf in hierdie tyd verskeie liedjies waarvan talle opgeneem word. In hierdie hoedanigheid kry hy ook te doen met toermaatskappye en is betrokke by die stigting van Atlastoere.

Na ’n motorongeluk in 1970 begin hy werk by die versekeringsmaatskappy Sanlam, terwyl hy steeds betrokke is by winkelsentrumreklame in die Eiendoms-sektor. Hy bemark ook ander eiendomme.

In 1966 trou hy met Dorothea Meiring en hulle het drie kinders, Andries, Tim en Mandi. Hy bly in Mosselbaai.

Sy belangstelling in skryf is aangemoedig deur sy vader, wat self vir die tydskrif "Outspan" geskryf het. Hy lewer werk onder sy eie naam en onder die skuilname Jasper M. Cloete en M. Jan Cronjé.

As Jan Combrink skryf hy hoofsaaklik jeugboeke. "Atlan, Prins van Atlantis" verskyn eers as ’n vervolgverhaal in "Huisgenoot". Die sestienjarige Albert Marais kan die vakansie by sy argeoloog-pa in Egipte deurbring. Hy neem foto’s terwyl wêreldberoemde argeoloë die Sfinks die eerste keer heeltemal uit die sand grawe. Sy fotonemery bring hom egter byna in groot moeilikheid toe hy die eeue oue grafsuil van Tothmes met sy kamera omstamp, wat ’n vlak opening agter die grafsuil openbaar. Aan die agterkant van die vierkantige klip wat daarin pas, is ’n goue plaatjie met die woorde, in hiërogliewe daarin uitgekap: “Die seël van Atlan, Prins van Atlantis”. Onder die goue plaatjie is ’n plat dosie met ’n glasplaatjie daarin, wat ’n laserskyfie of holograaf van die bouplan van die Sfinks is, met ’n deur voor die kolos se bors waarvan niemand geweet het nie. Albert verken op sy eie en kom op ’n goue troon in ’n sykamertjie af. So begin die vreemdste avontuur denkbaar.

In "Kamp van onheil" hou Poens en sy twee maats van Pretoria vakansie op Mosselbaai. Hulle sien dat die geheimsinnige ligseine op die see van die land af beantwoord word vanuit die vreemde strandhuis wat snags deur ’n reus van ’n man bewaak word. Later kom hulle op die wrakstukke van ’n visserboot af en die duister gesprek wat hulle die vorige aand afgeluister het, kry betekenis. Hulle nuuskierigheid laat hulle in die moeilikheid beland wanneer hulle gevang word en in die Knysna-woude in ’n terroristekamp gevange gehou word.

"Saboteurs land" vertel van buitelandse saboteurs wat van plan is om ’n Britse oorlogskip in Tafelbaai te kelder, maar deur kinders uitoorlê word.

In die jeugreeks oor "Die vrolike vyf" beleef Mannetjies, Piesang, Mandi, Sus en haar hondjie Buksie verskeie avonture.

In "Die vrolike 5 ondek 'n ska"t begin die vakansie op die Eiland rustig, maar dan ontdek hulle ’n ou kaart en hoor die legende van ’n seerowerskat. Heel gou besef hulle dat daar ook ander mense op die Eiland is wat op soek is na die verborge skat. Hierdie mense stuit vir niks nie en die vier maats se lewe word bedreig. 

"Die vrolike 5 vlug vir 'n gedrog" speel af tydens ’n vakansie in die Bosveld. ’n Gedrog laat die arme Mandi lelik skrik en bring onwelkome besoeke aan hulle kampplek. Dit neem die maats ook nie lank om vas te stel dat alles nie pluis is op die vakansieplaas, Ou Afrika, nie. Iets geheimsinnig gebeur agter die deure van die verlate laboratorium op die buurplaas.

In "Die vrolike 5 se Eiland-avontuu"r is die maats weer met vakansie op die Eiland as gaste van ouma Boshoff. Dis haar manier om dankie te sê vir die skat wat hulle die vorige vakansie ontdek het en wat haar in staat gestel het om die grond te behou. Mannetjies het intussen bewyse gekry dat daar nog ’n groter skat in sy seerowervoorvader se kasteel begrawe lê en hy is vuur en vlam om die skat op te spoor. Ander mense snuffel egter reeds in die kasteel rond. 

In "Vrolike 5 en die satellietgeheime" hou die maats ’n vakansie op Agulhas waar Mannetjies-hulle se ma ’n draaiboek moet gaan skryf. Hierdie keer dink die vyfmanskap hulle gaan net lekker vakansie hou, maar sommer die eerste aand al sien Piesang hoe ’n geheimsinnige man teen ’n paal by die huis oorkant die straat uitklouter. Toe die vyf gaan ondersoek instel, hoor hulle boonop spookstemme uit die huis kom.

As Jasper M. Cloete is hy veral bekend vir die reeks oor Noot Retief, speurder en Blou Bul rugbyspeler, wat in die Klub 707-reeks uitgegee is.

Die Kitaar-komplot (1970) is die eerste van Noot Retief se avonture. Hy kry te doene met ’n gewetenlose bende dwelmsmokkelaars wat hul dodelike handelsware op ongewone wyse versprei. Sy enigste leidraad is die laaste woorde van ’n musikant-vriend wat deur die dwelmsmokkelaars uit die weg geruim is. Dit wys die vinger na die talle musiekgroepe wat in Johannesburg se klubs hul bestaan maak. Gou is Noot die misdadigers se teiken en hy beleef talle aanslae teen hom.

In "Een lyk te min" (1971) kan Noot Retief nie vir Santjie Behrens weerstaan toe sy hom vra om haar pa se dood te ondersoek nie. Die vinger wys na die tentprediker en oudkonsertinaspeler Hans de Wet en sy trawante, en dit lyk of Santjie se stiefma ook betrokke kan wees. Kort voor lank klap die vuiste en skote.

In "Die rolprent is 'n riller" (1972) word die manlike ster van rolprentvervaardiger Bernstein Pretorius se nuutste film se lewe bedreig. Noot Retief word gehuur om die vermeende moordenaar aan die man te bring. Dit is gou vir Noot duidelik dat daar bose magte is wat Pretorius se rolprent tot elke prys wil saboteer. Eindelik bevind hy hom in die kattebak van drie verdagte moordenaars se motor, met die lyk van ’n dooie vrou by hom. Dit wil lyk asof sy laaste dag aangebreek het.

"Een musikant minder" (1976) begin met ’n klag van diefstal. Teen die tyd dat Noot Retief betrokke raak, is Koekoes de Beer se broer André reeds vermoor en Noot moet die skuldige vind. Die manne van Hospitaalheuwel glo dat dit China Nel is wat Koekoes se broer so gruwelik vermoor het, maar Noot glo dat China onskuldig is. Hy bevind hom in die skemerwêreld van musikante, dwelms en gewelddadige motorfietsryers. Enigeen van hierdie mense kan die sluwe moordenaar wees wat enige oomblik nog ’n lewe kan opeis.

"Waar lewende dooies loop" (1979) speel af in die Malgassiese Republiek. Noot moet hier ’n blondine red uit die hande van die invloedryke baron Diable, wat die plaaslike bevolking terroriseer. Hy beland op ’n eiland waar daar Zombies rondloop en die bygelowige inboorlinge deur ’n bose man gebruik word vir sy eie twyfelagtige planne.

In "Die Blou Bul-eskapade" (1986) besluit die afrigter van Noord-Transvaal dat sy spelers te sag geword het en neem hulle na ’n plaas in Malawi, waar hulle teen die berg Mlanje wat drie keer so hoog is as Tafelberg, kan oefen en fiks word. Hier raak Noot Retief en sy makkers egter deurmekaar met terroriste.

"Stoute Kabouters" (1991) is die laaste Noot Retief-verhaal. Hy reageer op sy vriendin Koekoes de Beer se oproep om hulp en word dan betrek by diamantsmokkelary, onwettige dobbelary en moord.  Dit is nie Koekoes self wat sy hulp nodig het nie, maar haar vriendin, Mona Ras, wat nie eens van Noot hou nie. Noot doen gou boonop soveel beserings op dat sy rugbyloopbaan in gevaar is.

Jasper M. Cloete skryf ook ander verhale. In "Die kaarte voorspel moord" (1982) begin Attie en Marta ’n bou-onderneming in Mosselbaai. Hulle raak deurmekaar met die bedrieglike Bertie de Richter, wat hul lewens later totaal beheer. Attie verdwyn geheimsinnig, blykbaar in Zimbabwe. Op sy ma se aanvraag besluit Koekoes, ’n fisioterapeut, om ondersoek in te stel en haar verhouding met sersant Koos dra by tot die sukses daarvan.

"Monsieur swartskaap" (1982) is ’n ou Kaapse verhaal. Jean de la Fontaine is die slagoffer van die vete van sy vader met die bure, die Vexins. Hy is slegs veertien jaar oud, maar moet vir sy lewe vlug. As matroos besoek hy die Kaap die Goeie Hoop en vestig hom hier as Jean Fourie. Jean se aangenome suster, Katharina de Lally, gaan soek na hom op versoek van sy oorlede vader. Sy weet nie van die Vexins se haat nie, en aanvaar dankbaar hulle aanbod van hulp in die soektog.

As M. Jan Cronjé fokus hy op spanningsverhale. "Soort soek soort" word eers by Hartbees Uitgewers gepubliseer en later word dit as "Sharon in die skaduwees" as ’n e-boek beskikbaar gestel. Sharon Roux beskou ryk Boel de Wet as die antwoord op al haar drome. Lukas Lampen klou egter soos ’n neet aan haar met slegs een doel, naamlik om so vinnig moontlik geld te maak.

In "Die honde van Tant Petronella" sterf tant Petronella skielik. Haar boedel bemaak sy aan die familielid wat onder al haar honde die een kan uitwys wat die naaste aan haar was. Dit het ’n groot toestroming van familielede tot gevolg. Dit is egter nie seker dat tant Petronella se dood aan natuurlike oorsake te wyte was nie.



</doc>
<doc id="113894" url="https://af.wikipedia.org/wiki?curid=113894" title="Johan Combrink">
Johan Combrink

Johan Combrink (*2 Mei 1939, Westdene, Johannesburg - †25 Julie 1999, Stellenbosch) was ’n taalkundige, professor in Taalkunde aan die Universiteit van Stellenbosch, voorsitter van die Taalkommissie van die Suid-Afrikaanse Akademie vir Wetenskap en Kuns en skrywer van verskeie taalkundige boeke.

Johannes Gert Hendrik Combrink is op 2 Mei 1939 op Westdene in Johannesburg gebore. In 1955 matrikuleer hy aan D.F. Malan Hoërskool in Johannesburg en studeer hierna verder in tale (Afrikaans-Nederlands, Duits en Sesotho) aan die Universiteit van die Witwatersrand. Hy behaal die B.A.-graad met lof in 1958 en die B.A. Honneurs-graad in Afrikaans-Nederlands in 1959 met lof.

Aan die Munisipale Universiteit in Amsterdam in Nederland verwerf hy in 1962 die D.Litt. et Phil.-graad met lof en aan die Universiteit van Pretoria verwerf hy in 1966 die Ph.D.-graad met lof met ’n proefskrif oor “"Betekenis en sintaksis"”. Vir post-doktorale studie bring hy ook tyd deur aan die Universiteite van Londen en Cambridge in Brittanje, die Universiteite van North Carolina en Maryland in die Verenigde State van Amerika, die Katholieke Universiteit van Leuven in België en die P.J. Meertens Instituut in Amsterdam in Nederland. Vanaf 1959 tot 1960 is hy tydelike lektor in Afrikaans-Nederlands aan die Universiteit van Witwatersrand.

In 1963 aanvaar hy ’n pos as lektor in Afrikaans-Nederlands aan die Universiteit van Natal in Pietermaritzburg en word dan senior lektor aan die Universiteit van Natal in Durban in die periode 1965 tot 1970. Hierna word hy professor in Algemene Linguistiek aan die Universiteit van Port Elizabeth, waar hy ook hoof van die departement is. Vanaf 1975 tot met sy aftrede in 1995 is hy professor in Taalkunde aan die Universiteit van Stellenbosch en hier is hy hoof van die departement vir drie periodes van drie jaar elk. Hy is getroud met Louise, senior lektor in Afrikaans en Didaktiek aan die Departement van Opvoeding aan die Universiteit van Stellenbosch en voorsitter van Vriende van Afrikaans. Hulle het drie kinders, Herman, Freja en Wienand.

Deur sy talle radiobydraes, taalrubrieke en optredes speel hy ’n groot rol in die bewusmaking van die wonder van ons taal. Saam met sy kollega, Johan Spies, behartig hy die koerantrubrieke oor "Ons taalgereedskap" en "Taalskatkis". By die Suid-Afrikaanse Akademie vir Wetenskap en Kuns is hy sedert 1975 ’n lid van die Taalkommissie, vanaf 1977 tot 1981 as sekretaris en sedert Januarie 1991 as voorsitter. Hy is ook lid van die Terminologiekomitee, lid van die Nasionale Pleknaamkomitee en lid van die Linguistevereniging. Vir die Afrikaanse Diens van die SAUK (later Radiosondergrense) en ook televisie vervaardig hy programme oor Afrikaans en neem onder andere gereeld deel aan die radioprogram "Tel jou woorde", waarin taalkundiges uit die Noorde en die Suide mekaar die stryd aangesê het. Op deeltydse basis is hy kopieskrywer vir Afrikaanse reklame.

Na sy aftrede is hy as hoof van taalbeplanning betrokke by die Stigting vir Afrikaans en is projekleier vir die stigting en later voorsitter van Vriende van Afrikaans (VVA). By die VVA is hy ook verantwoordelik vir die publikasie "Doendinge". Hy is ook ’n stigterslid van die Suid-Afrikaanse Vertalersinstituut.

Op 29 Mei 1997 is hy in ’n ernstige motorongeluk betrokke naby Albertinia in die Oos-Kaap. Hy is op 25 Julie 1999 op Stellenbosch oorlede.

"Afrikaanse semantiek" is ’n boekie in die Afrikaanse Taalmonografieë-reeks.

"Waar kom daardie woord vandaan?" is ’n saambundeling van ’n aantal radiopraatjies wat hy oor die Afrikaanse Diens van die SAUK gelewer het.

In samewerking met Leon de Stadler skryf hy "Afrikaanse fonologie" (’n studie van die klanke in taal vanuit die perspektief van hulle betekenis onderskeidende funksie), waarin die veranderende stand van die generatiewe fonologie bespreek word in ’n tyd toe daar redelik ingrypende wysigings aan die klassieke generatiewe model aangebring is. Hierin word onder andere die uitspraakverskynsels in die eietydse spreektaal aangespreek.

"Afrikaanse morfologie" (subtitel "Capita exemplaria") is ’n omvangryke studie van die vorm van woorde, waarin onder andere die basisvorm of stam van die woord, die voorvoegsels en agtervoegsels en afleidings van elk en hulle funksies behandel word. In twintig hoofstukke word die Afrikaanse morfologie ontleed met betrekking tot onder andere die betekenis, die sintaksis, die fonologie en die invloed van Engels. Daar is ook drie omvangryke addenda met baie inligting. Hy skryf ’n groot aantal artikels oor onderwerpe soos die Afrikaanse fonologie, morfologie, semantiek, sintaksis, persoonsname, taalgeskiedenis, leksikografie, idioomskat en etimologie wat in vakkundige tydskrifte soos "Tydskrif vir Geesteswetenskappe" verskyn en lewer ook talle bydraes tot boeke.

Benewens die boeke onder sy eie naam is hy ook medeskrywer van "Afrikaanse etimologieë", wat in 2000 gepubliseer word en mederedakteur van "Inleiding tot die Afrikaanse taalkunde", onder redaksie van T.J.R. Botha.

In 1991 ken die Suid-Afrikaanse Akademie vir Wetenskap en Kuns die C.J. Langenhoven-prys vir Afrikaans en Algemene Linguistiek aan hom toe en herhaal hierdie toekenning na sy dood in 2000.

Postuum word hy in 2002 deur die Linguistiese Vereniging van Suid-Afrika vereer vir die beste Suid-Afrikaanse handboek oor linguistiek.



</doc>
<doc id="113895" url="https://af.wikipedia.org/wiki?curid=113895" title="Derick Jacobs">
Derick Jacobs

Derick Jacobs (*31 Desember 1944, Upington -) is ’n Afrikaanse skrywer van ontspanningslektuur, onder sy eie naam en verskeie skuilname, onder meer Stefan Radlof, Len Anthony, Rena de Kock, Henriette Fouché, Susan Maree

Derick Jacobs is op 31 Desember 1944 op Upington gebore. Wanneer hy slegs ’n paar maande oud is, verhuis die gesin na Windhoek in Suidwes-Afrika, waar hy sy laerskool- en hoërskoolopleiding voltooi. Na matriek begin hy vir sowat twee jaar werk as verslaggewer en later sportredakteur by ’n koerant. Hierna aanvaar hy ’n pos as nuusskrywer by die Suid-Afrikaanse Uitsaaikorporasie (SAUK). In 1969 word hy deur die tydskrif "Ster" ’n pos aangebied om voltyds vir die groep se tydskrifte stories te skryf en hy verhuis na Durban. Van sy leermeesters hier is skrywers soos Dewald Brink, Gerrie Radlof, Adriaan Roodt, Basil Stoltz en Johan van der Post. Later sal hy self verskeie aspirant-skrywers bystaan om hulle werk gepubliseer te kry. Hy is getroud met Christene-Ray Knox wat self boeke en verskeie kortverhale en vervolgverhale vir tydskrifte geskryf het. 

Reeds op skool is hy deur sy standerd nege-onderwyser aangemoedig om sy skryftalent uit te bou. In hierdie tyd skryf hy dikwels drie tot vier Afrikaanse opstelle en verkoop dan almal, behalwe die beste een, om in sy koeldrank en roomys te voorsien. By die SAUK begin hy speurverhale skryf en agtien kortverhale van hom word afgekeur voordat die tydskrif "Ster" in 1969 een aanvaar. Nadat hy by "Ster" begin werk, skryf hy talle kortverhale en vervolgverhale vir tydskrifte soos "Die Huisgenoot", "Rooi Rose", "Sarie" en die destydse "Radio & TV Dagboek". Sy eerste vervolgverhaal skryf hy onder die naam Henriette Fouché en hierdie verhaal word later gepubliseer as "Nabot se wingerd" onder die naam Rena de Kock. Onder sy eie naam skryf hy die vervolgverhale "Onrus oor Casa Mia" vir die tydskrif "Pronk" en "Onrus oor La Boheme" vir die tydskrif "Ster", wat albei ook later in boekvorm uitgegee word. Die groep het ook die destydse fotoverhale soos "Mark Condor", "Ruiter in swart", "Kaptein Duiwel" en "Saal 10" gepubliseer en hy raak gou by die skryf van hierdie fotoverhale betrokke. As medeskrywer is hy betrokke by die skryf van twee draaiboeke. Hy is ook medesamesteller van verskeie "Siembamba"-boeke vir die jeug. As vertaler is hy verantwoordelik vir die vertaling van verskeie boeke vanuit Engels in Afrikaans, waaronder "Wen alles verloor alles" van Wilbur Smith.

Hy skryf boeke onder sy eie naam (Derick Jacobs) en onder verskeie skuilname soos Len Anthony, Rena de Kock, Henriette Fouché, Susan Maree en Stefan Radlof. As Derick Jacobs skryf hy die reeks speurverhale oor luitenant-kolonel Hannes Marais, speurhoof van Suidwes-Afrika. Hierdie bot, swygsame man is soos ’n bulhond wanneer hy ’n saak ondersoek, hy stop nie totdat die geheim opgelos is nie. 

Casa Cuna is in "Onrus oor Casa Cuna" (1975) die naam van ’n tehuis in Windhoek, wat beteken “huis vir weeskinders”. Hier word ’n moord gepleeg en Hannes Marais se pad kruis met dié van Louis van der Walt, die skrander seuntjie met slaanmerke oor sy hele lyf; Lucas Erwee, die seun van sestien wat oornag ’n man geword het; Rickey Albach, die pragtige meisie wat die vorige jaar tweede geëindig het in die Mej. S.A.-kompetisie; Pieter Lotriet, die knap rugbyspeler en hartebreker; en Donald Scheepers, die man wat lank gelede ’n seun gehad het van wie hy ’n soldaat wou maak en vir wie hy toe moes begrawe. 

"Onrus oor La Boheme" (1975) is weer ’n speurverhaal opgelos deur Hannes Marais. Die hotel La Bohéme is Windhoek se beste hotel, waar die eienaar, Willem Geertsma, gewoonlik slegs skatryk gaste onthaal. Wanneer Hannes Marais ’n moord moet ondersoek, wonder hy onmiddellik oor die swartgeklede, skraal en bitter vrou in een van die suites. Sy sê sommer met hul eerste kennismaking vir hom dat die wiel van die lewe stadig draai, maar dat dit vir Willem Geertsma sal inhaal. 

"Jy ook, Lize?" (1976) is die woorde wat deur iemand se gedagtes geflits het, oomblikke voordat hy sy vuurwapen op ’n meisie gerig en die sneller getrek het. Haar lyk word in ’n droë rivierloop suid van Windhoek gevind op dieselfde oggend wat Windhoek se jaarlikse karnaval begin. Moontlike verdagtes is Rudolf de Jager, die besoeker uit Johannesburg, wat skielik ’n dag voor sy bestemde tyd en skynbaar enkele ure na die meisie se dood vertrek; en Helmut Preller, die sokkerheld wat vir die eerste keer in sy lewe lief geword het vir ’n meisie en wat bitter gemaak is deur haar ontrou. Daar is ’n mate van koelbloedigheid in die wyse waarop Hannes Marais hierdie saak ondersoek, want ook hy het tevore iets verloor wat vir hom die waardevolste besitting van sy lewe was.

In "Die geur van vryheid" (1983) word ’n moord op ’n Sondagaand in ’n plaashuis buite Mariental gepleeg. Alles begin op die Kalahariplaas Jungfrau, waar Johannes Snyman alleen en met verlange na sy kinders agter gebly het. Daar was vrede en vryheid, totdat dit bedreig is deur die persoon wat die Sondagaand vermoor is. Daar is egter ’n groot aantal verdagtes.

In "'n Gas om middernag" (1987) is Roelof nie ’n man wat doelbewus vyande maak nie. Nogtans het hy geen vriende in die Vallei nie. Almal is teen hom vandat hy met Albie, lieflingskind van die Vallei, rusie gemaak het en later vir Petra ook nog die deur wys. Hannes Marais moet probeer uitvind of dit werklik genoeg rede was om hom te vermoor. Dit beteken egter dat hy self vyande maak in die Vallei, want hy krap in baie mense se sake, krap geheime oop wat maar kon gebly het; geheime soos buite-egtelike verhoudings, geldverduistering en moord.

In "Nag vanvergelding" (1987) word agt mense een stormnag in en om Schloss Freimut vasgekeer, terwyl die negende een dood is. Enigeen van die agt kon die moord gepleeg het. Dit is een van die moeilikste sake wat Hannes Marais nog moes oplos, want telkens wanneer hy iemand verdink, ontdek hy ’n nuwe leidraad wat hom oortuig dat sy verdagte nie die moordenaar kan wees nie. 

"'n Laksman op loer" (1987) is ’n Klub 707 boek. Roelien trek in die losieshuis in Melville in, maar voel onmiddellik aan dat alles nie pluis is nie. ’n Week tevore is ’n meisie selfdood in die kamer waarin sy bly en dieselfde nag kom sy op die lyk van ’n meisie af wat klaarblyklik ook selfdood is. Die ergste is dat sy van moord verdink word. Speurder-sersant Leendert van Wyk is egter deeglik en hy het genoeg bewyse om enigeen van die inwoners van die losieshuis in hegtenis te neem vir moord. Enigeen kan skuldig wees. 

"Aan jou my beminde" (1981) is ’n roman oor die lewe van Beethoven.

Onder die naam Stefan Radlof verskyn "Die donker uur" (1986), ’n spanningsverhaal in die Klub 707-reeks waarin Ryno de Villiers die hoofkarakter is. Ander verhale onder hierdie naam is uitsluitlik ou-Kaapse avontuurverhale, insluitende "’n Slaaf vir Jacqueline", "Mevrou die Goewerneur", "Swig voor my swaard" en "Slavin Jacqueline" (1980). 

In "'n slaaf vir Jacqueline" (1977) land ’n skip van die Hollandsch Oos-Indiesche Compagnie in die Kaap. Die skip is vol slawe en seerowers, wat dan in die kasteel aangekla word en waarvoor die enigste straf die dood is. Onder hulle is een man, José Alberto, wat beweer dat hy nie werklik ’n seerower is nie. maar die kaptein van ’n Spaanse handelskip. Jacqueline, die vurige rooikop uit die Franse adelstand, ’n perdeteler en boervrou, koop hom as ’n slaaf. 

In "Mevrou die Goewerneur" (1978) is baron Hubert von Tilburg en sy vrou, Isabella, per skip op pad na die Kaap die Goeie Hoop. Tydens ’n storm op see val Isabella oorboord en verdrink. Janella Borgward, oppasster van hul twee dogtertjies, Maria en Saskia, het egter gesien wat werklik gebeur het. In die Kaap ontmoet Janella vir Estienne Mansart, waarnemende sekunde. 

In "Swig voor my swaard" (1978) begin die drama reeds op die skip Die Gelderland se reis na die Kaap die Goeie Hoop. Aan boord Die Gelderland is Nicola de Beaumarchais, ’n fraai klein weeshuismeisie, wat as goewernante onderweg is na haar nuwe meester, baron Gustave von Boelare aan die Kaap. Daar is ook ’n Franse hofdame, madame Genevieve Dijon, wie se rede vir haar reis soms twyfel wek. Vlootoffisier Guido Lateur is, sonder dat enigiemand anders dit weet, veronderstel om benewens sy gewone pligte ook ’n wakende ogie oor die pragtige Nicola te hou. Dan is daar die vrag: onder meer twee verseëlde kiste met ’n inhoud wat weldra diepgesetelde gierigheid in die harte van sommige van die passasiers laat ontvlam. Elke nag sluip ’n gemaskerde man oor die dek en deur die ruime van Die Gelderland. 

Vir Jacqueline Toussaint in "Slavin Jacqueline" (1979) was die lewe in die Burger-weeshuis in Amsterdam heeltemal aanvaarbaar, al was sy die dogter van baron Lazare Toussaint. Na haar ouers se dood steek die gepeupel die hele Frankryk aan die brand. Jacqueline en haar lyfeienes Honoré Renault, wat meer soos ’n suster vir haar was,  is toe hier in die weeshuis geplaas. Jacqueline en Honoré word meegedeel dat hulle na die Kaap die Goeie Hoop gaan reis, waar Jacqueline as bruid vir ’n deftige Kaapse edelman uitgegee sal word. Honoré het egter hoër ambisies en haar gierigheid dryf haar. Wanneer die skip waarmee hulle reis deur seerowers aangeval word, oorrompel sy vir Jacqueline en sy ontsnap op ’n sloep saam met ’n aantal vroue en kinders. Hul aanvoerder is Gustave de Villiers, ’n aantreklike jong edelman van die Kaap. Die beseerde Jacqueline word vermom en bereik die Kaap veilig, waar algemeen aanvaar word dat sy Honoré Renault is. Later daag Honoré ook aan die Kaap en sy gee voor dat sy die barones Toussaint is.

Onder die naam Len Anthony verskyn onder andere "Skat van die Namib" (1976) waar vyf mense onder moeilike omstandighede in die Namib-woestyn beland. Algaande word hulle gestroop van alle maskers en word hulle ware self ontbloot.


</doc>
<doc id="113904" url="https://af.wikipedia.org/wiki?curid=113904" title="Canon EOS 350D">
Canon EOS 350D

Die Canon EOS 350D (ook bekend as die Canon EOS Digital Rebel XT in Noord-Amerika en die Canon EOS Kiss Digital N in Japan) is 'n 8.0-megapieksel intreevlak digitale enkellensreflekskamera wat deur Canon vervaardig is. Die model is aanvanklik in Februarie 2005 aangekondig. As deel van die EOS-reeks, was dit die opvolger van die EOS 300D, en die voorganger van die EOS 400D (of Digital Rebel XTi), wat in Augustus 2006 vrygestel is.

Die 350D is 'n opgegradeerde weergawe van die Canon EOS 300D, en was die eerste digitale SLR wat minder as VS$ 1000 gekos het in 2003. Die kamera het 'n 8-megapieksel sensor (3456 × 2304) grootte 22,2 mm × 14.8 mm. Dit is moontlik om "RAW"-beelde deurlopend te skiet tot 5 teen maksimum resolusie. Die kamera het sewe outofokuspunte.

Daar is 'n paar verskille tussen die 350D en die 300D. Heelparty van die funksies wat deur Canon in die 300D weggelaat of ontkoppel is, is teruggevoeg in hierdie kamera. Bykomend tot hierdie ontslote funksies is daar ook 'n aantal verbeterings. Sommige van die belangrikste opgraderings sluit in:


Die Canon EOS 350D kom met "Digital Photo Professional" wat die gebruiker in staat stel om JPEG- of TIFF-lêers vanuit RAW-lêers te skep. Dit was voorheen slegs beskikbaar met Canon se professionele kameras. Wanneer die rou data gestoor word, gebruik die kamera 'n verlieslose kompressie-algoritme, en nie beelddata soos witbalans nie.

Produksie van die 350D is in 2005 gestaak.

Canon het verenigbaarheidsprobleme met die Lexar Professionele 80x-spoed CompactFlash (CF)-geheuekaart ondervind, wat gelei het tot óf 'n totale beeldverlies, óf die kamera wat gevries het. In die gevalle waar die kamera gevries het, kon die beelde nog opgespoor word met behulp van 'n eksterne VGL-kaartleser.

Die kamera sal die teenwoordigheid van 'n warmskoenbeskermer interpreteer as die teenwoordigheid van 'n hulpflitslig en sodoende die aanskakel van die ingeboude opwipflits verhoed. Die verwydering van die warmskoenbeskermer sal die ingeboude flits weer in werking stel. 'n Mikroskakelaar in die warmskoen bespeur die teenwoordigheid van die flits.

Wanneer derdepartylense gebruik word, veral ouer Sigmalense, kan daar 'n verenigbaarheidsprobleem wees. Volgens gebruikers se verslae word "Err99" foute vertoon wanneer hulle sulke lense probeer gebruik. Die probleem is meer uitgesproke wanneer 'n ouer lens gebruik word wat nie die funksie van 'n HSM fokusdrywer het nie. 'n Ander oorsaak van Err99 boodskappe betrek EF-S 18-55 lense (die oorspronklike toerustinglens vir die 350D en 20D) wat foutief is; die aankoop van gebruikte EF-S 18-55 lense op die grysmark en internetveilings dra natuurlik ook 'n risikofaktor.


</doc>
<doc id="113905" url="https://af.wikipedia.org/wiki?curid=113905" title="Victoria Woodhull">
Victoria Woodhull

Victoria Claflin Woodhull, later Victoria Woodhull Martin (23 September 1838 – 9 Junie 1927) was 'n Amerikaanse aktivis en politikus. Sy was die eerste vrou om as Amerikaanse presidentskandidaat te staan. Sy was ook die eerste vrou wat 'n komitee van die Amerikaanse Kongres toegespreek het.

Woodhull is in 1872 deur die "Equal Rights"-party genomineer om teen die Republikeinse presidentskandidaat, Ulysses S. Grant, te staan. Dit was nog voordat vroue stemreg in Amerika gehad het.

Woodhull het net drie jaar skoolgegaan. Sy en haar suster het uiteindelik as suksesvolle makelaars op Wallstraat gewerk. Hulle was ook van die eerste vroue om 'n koerant te begin, die "Woodhull & Claflin's Weekly", wat in 1870 met publikasie begin het.

Die Victoria Woodhull-gedenkkloktoring in Granville, Ohio, is ter ere van haar opgerig.


</doc>
<doc id="113906" url="https://af.wikipedia.org/wiki?curid=113906" title="Canon EOS 300D">
Canon EOS 300D

Die Canon EOS 300D, vervaardig deur Canon, was bemark in Noord-Amerika as die EOS Digital Rebel, in Japan as die EOS Kiss Digital, en was ook verkoop as die DS6041. Dit is 'n 6.3-megapieksel intreevlak digitale enkellensreflekskamera. Dit is op 20 Augustus 2003 vrygestel teen 'n prys van $899 sonder 'n lens, of $999 met 'n lens ingesluit in die verkoopspak. Dit is deel van die Canon EOS-reeks van kameras. Dit was 'n belangrike mylpaal vir digitale kameras, omrede dit die eerste digitale SLR kamera was wat vir onder VS$ 1000 te koop was.

Dit word dikwels vergelyk met die prosumer Canon EOS 10D, wat oor feitlik dieselfde CMOS-beeldsensor en beeldverwerkingskyfie beskik. Verskeie 10D-eienskappe kan ontsluit word en gebruik word in die 300D deur gebruik te maak van nie-amptelike firmware.

Die 300D se polikarbonaat (plastiek)kas was oorspronklik net in silwer beskikbaar in Noord-Amerika, terwyl die Japannese weergawe is ook in swart beskikbaar was. Latere swart weergawes van die 300D is ook in die VSA en Europa vrygestel.

Die 300D was die eerste kamera om die Canon EF-S lensmontering te gebruik. Dit neem ook die EF-monteringlense. Canon het die EF-S 18-55mm as die verkoopspaklens saam met die 300D bekend gestel. Dit is beskikbaar in 'n USM (ultrasoniese motordryf) weergawe in Japan en as 'n nie-USM weergawe elders. Baie laat produksie swart 300D kameras was beskikbaar met die USM weergawe in Europa.


</doc>
<doc id="113907" url="https://af.wikipedia.org/wiki?curid=113907" title="Nikon F65">
Nikon F65

Die F65 (of N65 soos bekend in die VSA) is 'n 35 mm-film SLR-kamera wat deur Nikon in 2001 vrygestel is. Soos sy voorganger, die F60, was dit gemik op die onderkant van die amateur-outofokus SLR-mark.

Sy funksies sluit in outofokus, verskillende vorme van deur-die-lensligmeting en die verskillende werksmodusse. Dit het ook diepte-van-veldvoorskou en afgeleë sluitervrystelling ingesluit, twee eienskappe merkbaar afwesig in die F60.

Die F65D-variant verskyn ook met 'n datum/tyddrukfasiliteit.



</doc>
<doc id="113909" url="https://af.wikipedia.org/wiki?curid=113909" title="Litiumioonbattery">
Litiumioonbattery

'n Litiumioonbattery (soms "Li-ion battery") is 'n lid van 'n familie van herlaaibare batterye wat litiumione beweeg van die negatiewe elektrode na die positiewe elektrode tydens ontlading, en terug wanneer die battery weer herlaai word. Litiumioonbatterye gebruik 'n organiese litiumverbinding as een elektrodemateriaal, in teenstelling met die metaal litium wat gebruik word in 'n nie-herlaaibare litiumbattery. Die elektroliet, wat voorsiening maak vir ioniese beweging, en die twee elektrodes is die samestellende komponente van 'n litiumioonbatterysel.
Litiumioonbatterye is algemeen in huiselektronika. Hulle is van die mees populêre vorme van herlaaibare batterye vir draagbare elektroniese toestelle, met 'n hoë energie-digtheid, klein geheue effek en 'n lae self-ontlading. Buiten in verbruikerselektronika, groei litiumioonbatterye ook in gewildheid vir militêre, elektriese batteryvoertuig- en lug- en ruimtevaarttoepassings. 

Litiumioonbatterye is tans besig om 'n gemeenskaplike plaasvervanger vir loodsuurbatterye te word, wat histories gebruik is vir gholfkarretjies en nutsvoertuie. In plaas van swaar loodplate en suurelektroliet, is die neiging om eerder liggewig litiumioonbatterypakke te gebruik wat dieselfde spanning bied as loodsuurbatterye, sodat daar geen verandering aan die voertuig se aandryfstelsel nodig is nie.

Die batterye het in 2013 bekend geraak toe hulle brande aan boord van die Boeing 787 Dreamliner veroorsaak het.



</doc>
<doc id="113910" url="https://af.wikipedia.org/wiki?curid=113910" title="Nikon F6">
Nikon F6

Die Nikon F6 is 'n 35mm-film enkellensreflekskamera wat kommersieel beskikbaar gestel is gedurende 2004, en is die sesde top-van-die-lyn professionele filmkamera in Nikon se reeks sedert die bekendstelling van die Nikon F in 1959. Die Nikon F6 is ontwerp deur Nikon en vervaardig in hul Sendai-aanleg.

Die F6 is die huidige model van Nikon se F-reeks en dit is nog steeds in produksie. Dit vervang die Nikon F5, vervaardig van 1996 tot 2004. Die Nikon F6 aanvaar byna enige Nikon F-monteerlens, met die volledige metingfunksie.



</doc>
<doc id="113911" url="https://af.wikipedia.org/wiki?curid=113911" title="Wu">
Wu

Wu (Vereenvoudigde Chinees: 吴语, Tradisionele Chinees: 吳語, pinyin: "Wúyǔ", letterlik: "Wu-taal") is 'n Sino-Tibettaanse taal of 'n dialek van Chinees wat in die Volksrepubliek China, Hongkong en deur Chinese oorsese gemeenskappe in Japan, Suid-Korea en die Verenigde State van Amerika gepraat word. 

Die taal het sowat 80 miljoen sprekers, veral aan die Yangtzemonding en in Sjanghai, en is daarmee die tweede mees verspreide dialek van Chinees naas Mandaryns. Dit word veral in die Oos-Chinese provinsies Zhejiang, Jiangsu, Anhui, Jiangxi en Fujian gepraat.

Soos die ander Chinese tale word Wu met Chinese karakters geskryf.


</doc>
<doc id="113915" url="https://af.wikipedia.org/wiki?curid=113915" title="CompactFlash">
CompactFlash

CompactFlash (CF) is 'n flitsgeheue massastoortoestel wat hoofsaaklik gebruik word in draagbare elektroniese toestelle. Die formaat is gespesifiseer en die toestelle die eerste keer deur SanDisk vervaardig in 1994.

CompactFlash het die suksesvolste van die vroeë geheuekaartformate geword, deur beide Miniature Card en SmartMedia te oortref. Die daaropvolgende formate, soos SD/MMC, verskeie Memory Stick formate, en xD-Picture Card het strawwe kompetisie gebied. Die meeste van hierdie kaarte is kleiner as die CompactFlash terwyl dit vergelykbare kapasiteit en spoed bied. Handelsmerkgeheuekaartformate vir gebruik in professionele klank en video, soos P2 en SxS, is vinniger, maar fisies groter en veel duurder.
CompactFlash bly gewild en word ondersteun deur baie professionele toestelle en hoëwaarde verbruikerstoestelle. Teen 2014 het beide Canon en Nikon CompactFlash vir hul vlagskip digitale kameras gebruik. Canon gebruik ook CompactFlash as die opnamemedium vir sy professionele hoë-definisie bandlose videokameras. Ikegami professionele videokameras kan digitale video op CompactFlashkaarte opneem deur middel van 'n addisionele passtuk.

In 2008 is 'n variant van CompactFlash, CFast aangekondig. CFast (ook bekend as CompactFast) is gebaseer op die serie-ATA-koppelvlak eerder as die parallele-ATA-koppelvlak wat gebruik word deur die oorspronklike CompactFlashkaarte.

In November 2010 het SanDisk, Sony, en Nikon 'n volgende generasie kaartformaat aan die CompactFlash-vereniging bekendgestel. Die nuwe formaat het 'n soortgelyke vormfaktor as CF/CFast maar is gebaseer op die PCI Express koppelvlak in plaas van parallelle of serie-ATA. Met moontlike lees- en skryfspoed van 1 Gbit/s (125 Mb/s) en stoorvermoë groter as 2 TiB is die nuwe formaat gemik op hoë-definisie camcorders en hoë-resolusie digitale kameras, maar die nuwe kaarte is nie terug-versoenbaar met óf CompactFlash of CFast nie. Die XQD-kaartformaat is amptelik deur die CompactFlash-vereniging aangekondig in Desember 2011.

CF-kaarte kan direk gebruik word in 'n PC Card-gleuf met 'n inprop-passtuk, wat gebruik word as 'n ATA (IDE) of PCMCIA stoortoestel met 'n passiewe passtuk of met 'n leser, of aan ander vorme van poorte soos USB of FireWire. Omrede 'n paar nuwe kaarttipes kleiner is, kan hulle direk gebruik word in 'n CF-kaartgleuf met 'n passtuk. Formate wat op hierdie manier gebruik kan word sluit in SD/MMC, Memory Stick Duo, xD-Picture Card in 'n Tipe I gleuf, en SmartMedia in 'n Tipe II gleuf, teen 2005. Sommige multikaartlesers gebruik CF ook vir I/O.

Die CompactFlash koppelvlak is 'n 50-pen substel van die 68-pen PCMCIA konnekteerder. "Dit kan maklik glip in 'n passiewe 68-pen PCMCIA Tipe II tot CF Tipe I passtuk wat ten volle voldoen aan PCMCIA elektriese en meganiese koppelvlakspesifikasies", volgens compactflash.org. Die koppelvlak bedryf, afhangende van die toestand van 'n modus pen met aanskakel, as óf 'n 16-bit rekenaarkaart (0x7FF adres beperk) of as 'n IDE (PATA) koppelvlak.

CompactFlash IDE (ATA) nydigheid spoed is gewoonlik gespesifiseer in die "x" graderings, bv. 8x, 20x, 133x. Dit is dieselfde stelsel wat gebruik word vir CD-Rom's en dui op die maksimum oordragkoers in die vorm van 'n vermenigvuldiger gebaseer op die oorspronklike klank-CD data-oordragtempo, wat 150 kG/s is.

Hierdie is die vervaardiger se spoedgraderings. Werklike oordragspoed kan hoër wees, of laer, soos getoon op die kaart afhangende van verskeie faktore. Die spoedgradering wat aangehaal word, is byna altyd die leesspoed, terwyl die skryfspoed dikwels stadiger is.

Die CF 5.0 spesifikasie ondersteun vermoëns tot op 128 PB met behulp van 48-bit logiese blok aanspreek (LBA). Voor 2006 het CF drywe wat magnetiese media gebruik, die hoogste vermoëns (tot 8 GB) gebied. Nou is daar vastetoestandkaarte met selfs hoër vermoëns (tot 512 GB).

Teen 2011 het vastetoestand drywe (SSDs) beide soorte CF-drywe vir groot kapasiteitvereistes uitgestof.

SanDisk het in September 2006 sy 16 GB "Extreme III"-kaart by die photokina-handelskou aangekondig. Daardie selfde maand het Samsung sy 16, 32 en 64 GB CF-kaarte vrygestel. Twee jaar later, in September 2008, het PRETEC aangekondig dat hulle 100 GB kaarte gaan vrystel.



</doc>
<doc id="113916" url="https://af.wikipedia.org/wiki?curid=113916" title="Min">
Min

Min (Vereenvoudigde Chinees: 闽语, Tradisionele Chinees: 閩語, pinyin: "Mǐnyǔ", letterlik: "Min-taal") is 'n Sino-Tibettaanse taal of 'n dialek van Chinees wat in die Volksrepubliek China, die omstrede Republiek van China op Taiwan, Singapoer en deur Chinese oorsese gemeenskappe in Indonesië, Broenei, Filippyne, Maleisië, Mianmar, Thailand, Kambodja en Laos gepraat word. Die taal het sowat 60 miljoen sprekers en is daarmee die vierde mees verspreide dialek van Chinees naas Mandaryns, Wu en Kantonees. Dit word veral in die Suidoos-Chinese provinsies Fujian, Guangdong, Hainan, Zhejiang en Jiangsu gepraat.

Soos die ander Chinese tale word Min met Chinese karakters geskryf.


</doc>
<doc id="113917" url="https://af.wikipedia.org/wiki?curid=113917" title="Baccalaureus artium">
Baccalaureus artium

Baccalaureus artium (BA of B.A.) is 'n baccalaureusgraad wat toegeken word vir 'n voorgraadse kursus of program in die vrye kunste, die wetenskap, of albei.

Die B.A.-graad is gewoonlik 'n driejarige kursus, na gelang van die land, akademiese instelling en spesifieke rigtings, hoofvakke, ens.



</doc>
<doc id="113919" url="https://af.wikipedia.org/wiki?curid=113919" title="Cristiano Ronaldo">
Cristiano Ronaldo

Cristiano Ronaldo dos Santos Aveiro (Portugees: [kɾiʃ'tjɐnu ʁuˈnaɫdu]; gebore op 5 Februarie 1985 in Funchal, Madeiraeilande, Portugal is 'n Portugese sokkerspeler wat vir Real Madrid speel. Hy het vantevore vir Sporting Lissabon en Manchester United gespeel. Hy het ook 144 keer vir die Portugese nasionale sokkerspan uitgedraf, waartydens hy 78 doelpunte aangeteken het. 



</doc>
<doc id="113925" url="https://af.wikipedia.org/wiki?curid=113925" title="2016 Singapoerse Grand Prix">
2016 Singapoerse Grand Prix

Die 2016 Formule Een Singapoerse Grand Prix is op 18 September 2016 op die Marinabaai Straatrenbaan in Singapoer gehou. Dit was die vyftiende wedren van die kampioenskapseisoen.

Pirelli het die volgende bande verskaf:
Nico Rosberg het vir Mercedes sy sewende voorste wegspringposisie van die seisoen behaal. Daniel Ricciardo van Red Bull was tweede, terwyl hul onderskeie spanmaats Lewis Hamilton en Max Verstappen in die derde en vierde plek geëindig het. As die enigste Ferrari in die laaste deel van kwalifikasie was Kimi Räikkönen vyfde. Die Toro Rosso-duo Carlos Sainz jr. en Daniil Kvyat het goed kwalifiseer in die sesde en sewende plek. Die top 10 word afgesluit met die Force India-renjaers Nico Hülkenberg en Sergio Pérez in die agtste en tiende plek, met die McLaren van Fernando Alonso tussen hulle twee.

Ferrari-renjaer Sebastian Vettel het tydens die eerste deel van kwalifisering probleme ondervind met sy teenrolstaaf, en het daarom nie verder gevorder as die 22ste en laaste plek nie. Tydens die tweede deel van kwalifisering bots Haas-renjaer Romain Grosjean en raak McLaren-renjaer Jenson Button aan 'n muur, waardeur sy wiel te erg beskadig is om verder te ry. Tydens hierdie voorvalle het die beamptes is geel vlae gewaai, wat deur Sergio Pérez geïgnoreer is, en hy ontvang 'n straf van agt beginplekke hiervoor - vyf vir te vinnig ry tydens 'n geelvlagsituatie en drie vir die verbysteek van die Haas van Esteban Gutiérrez gedurende hierdie tydperk. Grosjean moes ná die voorval sy ratkas wissel, wat hom vyf wegspringplekke kos. Vettel vervang ook sy ratkas en ander onderdele aan sy enjin, wat hom 'n straf van twintig wegspringplekke oplewer.


</doc>
<doc id="113926" url="https://af.wikipedia.org/wiki?curid=113926" title="2016 Japannese Grand Prix">
2016 Japannese Grand Prix

Die 2016 Formule Een Japannese Grand Prix het op 9 Oktober 2016 op die Suzuka Internasionale Renbaan in Japan plaasgevind. Dit was die sewentiende wedren van die kampioenskapseisoen.

Mercedesjaer Nico Rosberg lei die F1-Wêreldbestuurderskampioenskap met 'n voorsprong van 23 punte oor spanmaat Lewis Hamilton. Mercedes het 'n voorsprong van 194 punte oor Red Bull Racing in die F1-Wêreldvervaardigerskampioenskap.

Pirelli het die volgende bande aan alle spanne by Suzuka verskaf:
In die eerste draai van die vorige wedren in Maleisië bots Ferrari-renjaer Sebastian Vettel teen die Mercedes AMG van Nico Rosberg, wat veroorsaak dat Vettel weens skade uitval en Rosberg eers in die laaste plek weer kon verder jaag. Vir sy aandeel in hierdie botsing ontvang Vettel na afloop van kwalifisering 'n straf van drie plekke op Sondag se wegspringrooster.


</doc>
<doc id="113927" url="https://af.wikipedia.org/wiki?curid=113927" title="2016 Verenigde State Grand Prix">
2016 Verenigde State Grand Prix

Die 2016 Formule Een Verenigde State Grand Prix het op 23 Oktober 2016 op die Circuit of the Americas in Austin, Texas plaasvind. Dit was die agtiende wedren van die kampioenskapseisoen gewees.

Mercedesjaer Nico Rosberg het die F1-Wêreldbestuurderskampioenskap gelei met 'n voorsprong van 33 punte oor spanmaat Lewis Hamilton. Mercedes het 'n onaantasbare voorsprong van 208 punte oor Red Bull Racing in die F1-Wêreldvervaardigerskampioenskap.

Pirelli het die volgende bande verskaf vir gebruik te Circuit of the Americas:


</doc>
<doc id="113928" url="https://af.wikipedia.org/wiki?curid=113928" title="2016 Maleisiese Grand Prix">
2016 Maleisiese Grand Prix

Die 2016 Formule Een Maleisiese Grand Prix het op 2 Oktober 2016 op die Sepang Internasionale Renbaan in Maleisië plaasgevind. Dit was die sestiende wedren van die kampioenskapseisoen en is gewen deur Daniel Ricciardo in 'n Red Bull-TAG Heuer.

Pirelli het die volgende bande aan alle spanne in Sepang verskaf:
Lewis Hamilton behaal vir Mercedes sy agtste voorste wegspringplek van die seisoen deur sy spanmaat Nico Rosberg te klop, wie in die laaste draai 'n fout begaan het. Max Verstappen eindig in die derde plek vir Red Bull, met sy spangenoot Daniel Ricciardo in die vierde plek. Die Ferrari-duo Sebastian Vettel en Kimi Räikkönen kwalifiseer in vyfde en sesde, met die Force India's van Sergio Pérez en Nico Hülkenberg net agter hulle. Die top 10 is afgerond deur die McLaren-jaer Jenson Button en Valtteri Bottas van Williams.

Na afloop van kwalifisering het McLaren-jaer Fernando Alonso 'n straf van 45 wegspringplekke ontvang omrede sy enjinleweransier Honda nuwe opdaterings aan sy enjin aangebring het. Omdat Alonso al meer as die toegelate vyf enjins gebruik het, het hy die wegspringstraf ontvang.

Na afloop van die Springbokke se toetswedstryd Saterdagaand teen Australië op Loftus Versfeld, het Gert Coetzee in sy Mercedes-Benz C200K op 'n grondpad gaan staan met 'n pap agterband. Dit was ook 'n Pirelli Potenza P7 soos op hierdie motors, eienaardig genoeg?


</doc>
<doc id="113929" url="https://af.wikipedia.org/wiki?curid=113929" title="Secure Digital">
Secure Digital

Secure Digital (SD) is 'n nie-vlugtige geheuekaartformaat wat ontwikkel is deur die SD-kaartvereniging (SDA) om in draagbare toestelle te gebruik.

Die standaard is in Augustus 1999 ingestel deur die gesamentlike pogings van SanDisk, Panasonic (Matsushita Electric) en Toshiba as 'n verbetering op MultiMediaCards (MMC), en het die industriestandaard geword. Die drie maatskappye het SD-3C, LLC, gestig, 'n maatskappy wat lisensies uitreik en intellektuele eiendom beskerm wat verband hou met SD-geheuekaarte en SD-gasheer- en verwante produkte.

In Januarie 2000 het die maatskappye saam die SD-kaartvereniging (SDA), 'n nie-winsgewende organisasie, gevorm om SD-kaartstandaarde daar te stel en te bevorder. SDA het vandag ongeveer 1000 maatskappye wat lede is. Die SDA gebruik verskeie handelsmerk logo's (wat deur SD-3C besit en gelisensieer is) om voldoening aan sy spesifikasies en gebruikers van verenigbaarheid te verseker.

Daar bestaan 'n hele aantal kombinasies van vormfaktore en toestelfamilies, maar teen 2016 is die heersende formate vol- of mikrogrootte SDHC en SDXC kaarte.

Secure Digital sluit vier kaartfamilies in, wat beskikbaar is in drie verskillende vormfaktore. Die vier kaartfamilies is die oorspronklike standaardkapasiteit (SDSC), die hoë-kapasiteit (SDHC), die uitgebreide-kapasiteit (SDXC), en die SDIO, wat inset/uitsetfunksies kombineer met die stoor van data. Die drie vormfaktore is die oorspronklike grootte, die mini-grootte, en die mikro-grootte. Elektriese passiewe passtukke laat 'n kleiner kaart toe om aan te pas en te funksioneer in 'n toestel wat vir 'n groter kaart ontwerp is. Die SD-kaart se klein voetspoor is 'n ideale stoormedium vir kleiner, dunner en meer draagbare elektroniese toestelle.

Die tweede generasie Secure Digital (SDSC of Secure Digital Standaardkapasiteit) kaart is ontwikkel as 'n verbetering op die MultiMediaCard (MMC) standaard, wat verder ontwikkel is, maar in 'n ander rigting. Secure Digital het die MMC ontwerp op verskeie maniere verander:
Volgrootte SD-kaarte pas nie in die skraler MMC-gleuwe nie, en ander kwessies beïnvloed ook die vermoë om een formaat in 'n gasheertoestel wat ontwerp is vir die ander te gebruik.


Baie persoonlike rekenaars van alle soorte, insluitend tablette en selfone, gebruik SD-kaarte, óf deur middel van ingeboude gleuwe of deur middel van aktiewe elektroniese passtukke. Passtukke bestaan vir die PC card, ExpressBus, USB, FireWire, en die parallelle drukkerpoort. Aktiewe passtukke maak ook SD-kaarte bruikbaar in toestelle wat vir ander formate ontwerp is, soos CompactFlash. Die FlashPath passtuk laat toe dat SD-kaarte in 'n slapskyfaandrywer gebruik kan word.

Verkeerd-gemerkte of vervalste Secure Digitalkaarte word algemeen in die handel gevind, wat verslag doen van 'n vals kapasiteit, of wat stadiger loop as wat dit gemerk is.
Sagtewaregereedskap is beskikbaar om vervalste produkte op te spoor.

SD/MMC kaarte het Toshiba se SmartMedia, wat in digitale kameras gebruik word, as die dominante geheuekaartformaat vervang. In 2001 het SmartMedia byna 50% gebruik bereik, maar teen 2005 het SD/MMC meer as 40% van die digitale kameramark beheer.

Teen hierdie tyd het al die voorste digitale kameravervaardigers reeds SD in hul verbruikersprodukreekse begin gebruik, insluitend Canon, Casio, Fujifilm, Kodak, Leica, Nikon, Olympus, Panasonic, Pentax, RICOH, Samsung, en Sony. Voorheen het Olympus en Fuji uitsluitlik xD-Picture Card gebruik, terwyl Sony slegs Memory Stick gebruik het; maar teen vroeg-2010 het al drie SD ondersteun.

Sommige "prosumer" en professionele digitale kameras het voortgegaan om CompactFlash (CF) aan te bied, óf op 'n tweede kaartgleuf of as die enigste stoormedium, omrede CF veel hoër maksimumvermoëns het en histories goedkoper was vir dieselfde kapasiteit.

Secure Digital geheuekaarte kan in Sony XDCAM EX videokameras gebruik word, deur van 'n passtuk gebruik te maak, en in Panasonic P2 kaart-toerusting met 'n MicroP2 passtuk.

Hoewel baie persoonlike rekenaars SD-kaarte akkommodeer as 'n hulpstoortoestel deur middel van 'n ingeboude gleuf of 'n USB-passtuk, kan SD-kaarte nie gebruik word as die primêre hardeskyf deur die aanboord-ATA-kontroleerder nie, want nie een van die SD-kaartvariante ondersteun ATA-sein nie. Hierdie gebruik verlang 'n aparte SD-kontroleerdervlokkie of 'n SD-na-CompactFlash omskakelaar.


</doc>
<doc id="113930" url="https://af.wikipedia.org/wiki?curid=113930" title="Videokamera">
Videokamera

'n Videokamera-opnemer is 'n elektroniese toestel wat 'n videokamera met 'n video-opnemer kombineer. 
In bemarkingmateriaal en in die volksmond word die term "camcorder" gebruik. Die meeste toestelle wat in staat is om video-opnames te maak, is kameraselfone en digitale kameras wat hoofsaaklik bedoel is vir stilfoto's; die term word egter gebruik vir 'n draagbare, selfversorgende toestel, met video-opname as sy primêre funksie.

Die vroegste opnemers was bandgebaseer, met die opname van analoogseine op videobandkassette. In 2006 het digitale opname die norm geword, met die bande wat vervang is deur stoormedia soos interne geheue en SD-kaarte.

Videokameras wat oorspronklik ontwerp is vir televisie-uitsendings was groot en swaar, gemonteer op spesiale voetstukke en bedraad na afgeleë opnemers in afsonderlike kamers. Soos tegnologie verbeter het, het buite video-opname moontlik geraak met kompakte videokameras en draagbare video-opnemers; 'n verwyderbare opname-eenheid kon na 'n skietplek gedra word. Hoewel die kamera self kompak was, het die behoefte aan 'n aparte opnemer gemaak dat videoskietwerk 'n tweemanwerk geword het. Gespesialiseerde videokassetopnemers is bekendgestel deur JVC (VHS) en Sony (U-matic, met Betamax) met die vrystelling van 'n model vir mobiele werk. Draagbare opnemers het daartoe gelei dat video-insetsels tydens die vroeë-aandnuus uitgesaai kon word, omrede dit nie meer nodig was om eers die film te ontwikkel nie.

In 1982 het Sony die Betacam-stelsel bekendgestel. 'n Belangrike komponent was 'n enkele kamera/opnemereenheid, die uitskakeling van 'n kabel tussen die kamera en opnemer, en verbeterde vryheid aan die kamera-operateur. Die Betacam gebruik dieselfde kassetformaat (0.5 duim of 1.3 cm band) as die Betamax, en het die standaardtoerusting vir nuusuitsendings en in-studio videoredigering geword.

Digitale tegnologie het na vore gekom met die Sony D1, 'n toestel wat ongekompakteerde data opgeneem het en  groot bandwydte vir sy tyd benodig het. In 1992 het Ampex DCT bekendgestel, die eerste digitale videoformaat met datakompressie met behulp van die diskrete kosinus transformeer algoritme wat teenwoordig is in die meeste kommersiële digitale videoformate. In 1995 het Sony, JVC, Panasonic en ander video-kameravervaardigers DV vrygestel, wat 'n "de facto" standaard vir inhuis-videoproduksie, onafhanklike rolprentvervaardiging en burgerlike joernalistiek geword het. In daardie jaar het Ikegami ook Editcam bekendgestel (die eerste bandlose video-opnamestelsel).

Panasonic het DVCPRO HD in 2000 van stapel gestuur, deur die uitbreiding van die DV codec om hoëdefinisie (HD) te ondersteun. Die formaat was bedoel vir professionele kamera/opnemers, en gebruik die volgrootte DVCPRO-kassette. In 2003 het Sony, JVC, Canon en Sharp HDV vrygestel as die eerste bekostigbare HD videoformaat, weens sy gebruik van goedkoop MiniDV-kassette.

Sony het die XDCAM bandlose videoformaat in 2003 bekendgestel met die Professionele Skyf (PFD). Panasonic volg in 2004 met sy V2 vastetoestandgeheuekaarte as 'n opnamemedium vir DVCPRO-HD video. In 2006 het Panasonic en Sony AVCHD as 'n goedkoop, bandlose, hoëdefinisie-videoformaat ingestel. AVCHD camcorders word vervaardig deur Sony, Panasonic, Canon, JVC en Hitachi.


</doc>
<doc id="113931" url="https://af.wikipedia.org/wiki?curid=113931" title="Xiang">
Xiang

Xiang of Hsiang (Vereenvoudigde Chinees: 湘语, Tradisionele Chinees: 湘語, pinyin: "Xiāng yǔ", letterlik: "Xiang-taal"), ook bekend as Hunanees (Vereenvoudigde Chinees: 湖南话, Tradisionele Chinees: 湖南話, pinyin: "Húnán Huà", letterlik: "Hunan-taal"), is 'n Sino-Tibettaanse taal of 'n dialek van Chinees wat in die Volksrepubliek China gepraat word. Die taal het sowat 37 miljoen sprekers en is daarmee die vyfde mees verspreide dialek van Chinees naas Mandaryns, Wu, Kantonees en Min. Dit word veral in die Suid-Chinese provinsies Hunan, Guangxi, Guizhou, Sichuan en Shaanxi gepraat.

Soos die ander Chinese tale word Xiang met Chinese karakters geskryf. Xiang is veral bekend as moedertaal van Mao Zedong (die stigter en eerste leier van die Volksrepubliek China).


</doc>
<doc id="113935" url="https://af.wikipedia.org/wiki?curid=113935" title="Hakka">
Hakka

Hakka of Kejia (Vereenvoudigde Chinees: 客家话, Tradisionele Chinees: 客家話, pinyin: "Kèjiāhuà", letterlik: "Hakka-taal") is 'n Sino-Tibettaanse taal of 'n dialek van Chinees wat in die Volksrepubliek China, die omstrede Republiek China op Taiwan, Singapoer en deur Chinese oorsese gemeenskappe in Indië, Indonesië, Japan, Maleisië, Mauritius, Singapoer, Suid-Afrika, Suriname, Thailand en Viëtnam gepraat word. Die taal het sowat 48,5 miljoen sprekers en is daarmee die sesde mees verspreide dialek van Chinees naas Mandaryns, Wu, Kantonees, Min en Xiang. Dit is die naaste verwant aan Gan en word veral in die Suidoos-Chinese provinsies Guangdong, Fujian en Jiangxi deur die Hakka-volk gepraat.

Hakka het 48 210 500 moedertaalsprekers, terwyl sowat 248 000 mense dit as 'n tweede taal praat. Soos die ander Chinese tale word Hakka met Chinese karakters geskryf, maar soms ook met 'n gemodifiseerde Latynse alfabet. In Desember 2017 het Hakka 'n amptelike taal van die Republiek China op Taiwan geword, saam met Chinees en Formosaanse tale.


</doc>
<doc id="113936" url="https://af.wikipedia.org/wiki?curid=113936" title="Banyana-Banyana">
Banyana-Banyana

Banyana-Banyana is die bynaam van Suid-Afrika se vrouesokkerspan. Die nasionale sokkerspan vir mans staan as die Bafana-Bafana bekend.

Banyana-Banyana beteken letterlike "die meisies". Die span word deur die Suid-Afrikaanse Sokkerassosiasie bestuur. Hulle het hul eerste amptelike wedstryd op 30 Mei 1993 teen eSwatini gespeel.

Die span het vir die eerste keer in 2012 vir die Olimpiese sokkertoernooi gekwalifiseer. Suid-Afrika het vir die eerste keer in 2019 vir FIFA wêreldbeker-toernooi vir vroue gekwalifiseer.



</doc>
<doc id="113937" url="https://af.wikipedia.org/wiki?curid=113937" title="Barbie">
Barbie

Barbie (handelsnaam) is 'n gewilde pop in die vorm van ’n slanke jong meisie met ’n groot verskeidenheid modieuse klere. Die poppe word deur die Amerikaanse speelgoedfabrikant Mattel vervaardig. Die eerste Barbie-poppe (die "Barbie Ponytail") is in Maart 1959 uitgebring. Dogtertjies kon tussen die blonde en brunet-weergawes kies.

Ruth Handler, een van die stigters van Mattel, het gesien hoe haar dogter Barbara met papier-aantrekpoppe speel. Dit gee haar die idee om so 'n pop in 3D te maak. Sy reis in 1956 deur Switserland, waar sy die die pop Lilli aantref, wat deur 'n Duitse vervaardiger gemaak is. Mattel het besluit om die regte te koop, en 'n soortgelyke pop in die Verenigde State van Amerika uit te bring.

Die modeontwerper Charlotte Johnson het die eerste kleertjies vir die pop gemaak. Die pop het die naam Barbie gekry, genoem na die troetelnaam van Handler se dogter, omdat sy die inspirasie vir die pop was. Barbie se volle naam is Barbara Millicent Roberts (na die reklame-agentskap "Carson and Roberts" wat destyds 'n groot rol in die bevordering van Barbie gespeel het).

Barbie se "geboortedatum" is 9 Maart 1959. Op hierdie dag is die poppe aan kopers by die "Toy Fair" van 1959 bekendgestel. In dieselfde jaar is met massaproduksie begin.

Barbies se manlike ekwivalent, Ken, so vernoem na Kenneth (Ruth Handler se seun), het twee jaar later die lig gesien. Die Afro-Amerikaanse pop Christie het in 1968 gevolg, en in 1997 is Becky vrygestel, wat in 'n rolstoel sit.



</doc>
<doc id="113939" url="https://af.wikipedia.org/wiki?curid=113939" title="Barbier van Sevilla">
Barbier van Sevilla

Die Barbier van Sevilla (Italiaans: "Il barbiere di Siviglia") is ’n opera deur Gioachino Rossini, gegrond op ’n Franse toneelstuk deur Pierre de Beaumarchais.

Die Barbier van Sevilla is 'n komiese opera (of "opera buffa") met twee bedrywe. Dit is Rossini se bekendste opera, wat verskeie welbekende liedjies bevat. Die opera is die eerste keer op 20 Februarie 1816 in Rome opgevoer. Selfs na twee honderd jaar bly dit steeds 'n gewilde werk.

"Die plein voor dr. Bartolo se huis."

Die storie speel in die dorp Sevilla in Spanje af. Dit is veronderstel om die 17de eeu te wees. In 'n dorpsplein buite dr. Bartolo se huis is 'n groep musikante voor Rosina se venster wat 'n serenade opvoer. Onder hulle is Lindoro, wat voorgee om 'n arm student wees, maar hy is eintlik graaf Almaviva in vermomming. Hy hoop om Rosina se liefde te wen. Hy betaal die musikante wat dan die toneel verlaat.

Figaro kom in. Hy was vantevore Almaviva se dienaar (slaaf) gewees. Die aria wat hy sing is baie bekend en staan as "Largo al faktotum" bekend. Almaviva vra hom om hom te help om Rosina te ontmoet, en bied hom geld aan as hy dit kan regkry. Figaro sê dat hy hom as 'n soldaat moet vermom en voorgee om dronk te wees, en so probeer om toegang tot die huis te kry.

Binne dr. Bartolo se huis sing Rosina die lied "Una voce poco fa" ('n Stem nou net). Rosina skryf aan die graaf, en noem hom Lindoro, omdat sy dink dat dit is sy regte naam is. Soos sy die kamer verlaat, kom Bartolo en Basilio binne. Bartolo is agterdogtig oor die graaf, en Basilio sê dat hulle stories oor hom moet opmaak om hom uit die weg te ruim.

Toe hulle weg is, kom Rosina en Figaro in. Figaro vra Rosina om 'n kort nota aan Lindoro te skryf. Sy het dit egter reeds gedoen. Sy is verras deur Bartolo, maar kry dit reg om hom te flous.

Berta, dr. Bartolo se dienaar, probeer om die huis te verlaat. Sy ontmoet die graaf wat as 'n dronk soldaat vermom is. Bartolo kan nie van die graaf ontslae raak nie, wat dit regkry om 'n vinnige woord met Rosina in te kry. Hy fluister vir haar dat hy Lindoro is en gee haar 'n brief. Bartolo kyk wantrouig toe. Hy wil weet waaroor die brief gaan, maar Rosina flous hom deur hom 'n lys van dinge wat gewas moet word te gee. Bartolo en die graaf begin te stry. Basilio, Figaro en Berta verskyn en die hoof van die wagte hoor die geraas. Bartolo dink dat die graaf in hegtenis geneem is, maar Almaviva vertel die wagte sy regte naam en hy word onmiddellik vrygelaat. Bartolo en Basilio kan nie verstaan hoekom dit gebeur het nie. Rosina lag vir hulle.

"Dr. Bartolo se huis."

Almaviva kom weer by die dokter se huis aan. Hierdie keer vermom as 'n musiekonderwyser. Hy gee voor dat Basilio siek is en dat hy in sy plek gekom het. Aanvanklik is Bartolo verdag, maar hy laat hom in toe hy Rosina se brief sien. Hy gee Rosina 'n sangles. Bartolo dink dat Lindoro een van die graaf se dienaars is, en dat hy meisies vir die graaf probeer kry. Bartolo wil hom nie alleen met Rosina laat nie, en hy kry Figaro (die barbier) om hom te skeer.

Toe Basilio skielik verskyn, koop Almaviva hom met geld om om weg te gaan en te sê dat hy siek is. Bartolo besef op die ou end dat dit 'n truuk is, en kry almal uit die kamer uit. Hy gaan na 'n notaris om 'n troukontrak tussen hom en Rosina te kry. Hy wys Rosina die brief wat sy aan "Lindoro" geskryf het, en laat haar dink dat Lindoro 'n dienaar en geslepe vriend van Almaviva is.

Die verhoog is leeg terwyl die musiek 'n donderstorm naboots. Die graaf en Figaro klim met 'n leer na die balkon en kom die kamer deur 'n venster binne. Rosina wys Almaviva die brief en sê dat sy baie hartseer is. Almaviva vertel haar wie hy regtig is. Rosina het hom nou lief. Figaro sê dat hulle moet loop. Basilio en die notaris kom na die voordeur en probeer om met die leer af te klim, maar dit is nie meer daar nie. Basilio kan óf omkoopgeld aanvaar om 'n getuie tot die huwelik te wees, óf doodgeskiet word. Hy besluit, saam met Figaro, om as getuie vir die ondertekening van die huwelikskontrak tussen die graaf en Rosina op te tree. Bartolo bars in, maar dit is te laat. Bartolo (wat die leer weggevat het) word gelukkig gemaak deur hom te vertel dat hy Rosina se bruidskat kan hou.



</doc>
<doc id="113941" url="https://af.wikipedia.org/wiki?curid=113941" title="Swaelstert-engelvis">
Swaelstert-engelvis

Die Swaelstert-engelvis ("Genicanthus caudovittatus") is 'n vis wat voorkom in die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Swallowtail angelfish".

Die vis word tot 20cm lank. Dit het 'n meer slanker, langer lyf as die tipiese engelvis en die kop het 'n meer ronde profiel. Die mannetjies is ligblou tot wit met verskeie nou, swart strepe wat vertikaal oor die sye en boonste gedeelte van die kop strek. Die stertvin is holvormig met verlengde punte. Daar is rant van die dorsalevin is geel en daar is swart merke op die basis van die dorsalevin. 

Die wyfie se lyf is witgrys en effens donkerder aan die rugkant. Die rante van die stertvin is swart en daar is 'n swart streep bokant die oog. 

Die visse leef in aflandige koraal- en rotsriwwe in water wat 25 tot 70m diep is. Hulle neig om in vlakker te leef in die Rooisee. Hulle kom in klein groepies voor wat gewoonlik uit 'n mannetjie en verskeie wyfies bestaan wat gewoonlik bokant die riwwe swem. Hulle vreet soöplankton.





</doc>
<doc id="113944" url="https://af.wikipedia.org/wiki?curid=113944" title="Edward Carson">
Edward Carson

Edward Henry Carson, Baron Carson (* 9 Februarie 1854, † 22 Oktober 1935), vanaf 1900 tot 1921 bekend as Sir Edward Carson, was 'n Ierse politikus, advokaat en regter. As leier van die Ierse Unioniste-alliansie ("Irish Unionist Alliance") en Ulster-Unionisteparty ("Ulster Unionist Party"), poste wat hy tussen 1910 en 1921 beklee het, het Carson Ierse selfregering ("Home Rule") verwerp en hom vir die handhawing van die politieke unie tussen Ierland en Groot-Brittanje beywer.

Carson het verskeie poste in die Britse kabinet beklee en as "Lord of Appeal in Ordinary" ("Law Lord", "Lordregter") gedien. Die Britse historikus John Brown het opgemerk dat "sy standbeeld, wat meer as lewensgrootte is en gedurende sy leeftyd [in 1933] voor die Noord-Ierse parlementsgebou op Stormont opgerig is, 'n opvatting versinnebeeld wat deur vele gedeel word - dat Noord-Ierland sy skepping is."

Carson was een van min nie-koninklike Britse persoonlikhede wat 'n staatsbegrafnis ontvang het. Carson het sy laaste rusplek in die Kerk van Ierland se Sint Anna-katedraal ("St Anne's Cathedral") te Belfast gevind, net soos sy tweede vrou Ruby Frewen wat ná haar verassing in die katedraal se columbarium ter ruste gelê is.
Media


</doc>
<doc id="113946" url="https://af.wikipedia.org/wiki?curid=113946" title="Goudstert-engelvis">
Goudstert-engelvis

Die Goudstert-engelvis ("Pomacanthus chrysurus") is 'n vis wat voorkom in die westelike Indiese Oseaan: die Golf van Aden en aan die ooskus van Afrika suidwaarts tot by die suide van Mosambiek. In Engels staan die vis bekend as die "Goldtail angelfish".

Die vis word tot 33cm lank en sy lyf is donkerbruin tot swart met 5 tot 6 nou, wit vertikale strepe wat by die punte krom is. Daar is onreëlmatige blou merke op die kop en snoet. Die onvolwasse visse lyk amper soos die volwasse vis, die wit strepe staan meer uit. Hulle leef in vlak koraalriwwe in water wat 1 tot 25m diep is. Die visse vreet sponse, alge en klein ongewerweldes.





</doc>
<doc id="113948" url="https://af.wikipedia.org/wiki?curid=113948" title="Saal-vlindervis">
Saal-vlindervis

Die Saal-vlindervis ("Chaetodon falcula") is 'n vis wat voorkom in die Indiese Oseaan en aan die ooskus van Afrika suidwaarts tot by die suide van Mosambiek. In Engels staan die vis bekend as die "Saddled butterflyfish".

Die vis word tot 20cm lank. Die vis se lyf is wit aan die voorkant wat geel word na agter en aan die rugkant. Daar is twee prominente, swart wigvormige vlekke op die rug en 'n swart streep gaan deur oë. Die stert-, anale- en dorsalevinne is geel. Die onvolwasse vissies lyk net soos die volwasse visse.

Die vis leef in koraalryke areas van strandmere en aflandige riwwe in water wat 5 tot 20m diep is. Hulle is alleenlopers, kom ook in groepe voor. Die vis vreet ongewerweldes, koraal poliepe en alge. 





</doc>
<doc id="113951" url="https://af.wikipedia.org/wiki?curid=113951" title="Gestreepte vlindervis">
Gestreepte vlindervis

Die Gestreepte vlindervis ("Chaetodon lineolatus") is 'n vis wat voorkom in die Stille Oseaan, die Indiese Oseaan: meer spesifiek die Rooisee en aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Lined butterflyfish".

Die vis word tot 30cm lank en is die grootste van al die vlindervisse. Die vis se lyf is wit met nou, vertikale lyne aan die sys. Daar is breë swart streep op die rugkant wat 'n geel rant het en daar is 'n swart band wat deur die oë gaan. Die stert-, dorsale- en analevinne is geel. Die onvolwasse vissies lyk amper soos die volwasse visse; daar is egter nie 'n swart band op die rug nie en daar is 'n swart kol op die stertvin basis.

Die visse leef in aflandige koraalriwwe in water wat 2 tot 170m diep is. Hulle is territoriaal van aard en kom gewoonlik in pare voor. Tydens paartyd kan hulle in groepe voorkom.

Die vis vreet koraal poliepe, bodem ongewerweldes en alge. Die spesie is sku.





</doc>
<doc id="113954" url="https://af.wikipedia.org/wiki?curid=113954" title="Swartrug-vlindervis">
Swartrug-vlindervis

Die Swartrug-vlindervis ("Chaetodon melannotus") is 'n vis wat voorkom in die Stille Oseaan en die Indiese Oseaan; meer spesifiek die Rooisee en aan die ooskus van Afrika suidwaarts tot by sentraal KwaZulu-Natal. In Engels staan die vis bekend as die "Blackback butterflyfish".

Die vis word tot 15cm lank. Dit het 'n wit lyf wat bedek is met 'n reeks swart, nou diagonale strepe. Die snoet en vinne is geel. Daar is ook 'n swart streep oor die oog. Net bo die analevin is 'n swart kol en daar is ook 'n swart vlek op die basis van die stertvin. Die onvolwasse vis lyk net soos die volwasse vis.

Die vis leef in koraal-ryke areas van strandmere, plat riwwe en aflandige riwwe in water wat 2 tot 20m diep is. Hulle is alleenlopers maar kom ook in pare voor. Die visse vreet klein ongewerweldes, alge en sagte en harde korale. Gedurende die nag verander die vis se kleure; die rugkant word donkerder met wit vlekke.





</doc>
<doc id="113955" url="https://af.wikipedia.org/wiki?curid=113955" title="Safa en Marwa">
Safa en Marwa

Safa en Marwa (Arabies: الصفا "Aṣ-Ṣafā", المروة "al-Marwah") is twee klein heuwels wat nou in die Al-Masdjid al-Haram in Mekka, Saoedi-Arabië, geleë is. Moslems loop sewe keer heen en weer tussen die heuwels tydens die bedevaarte hadj en oemra.

In die Islamitiese tradisie het Allah vir Abraham opdrag gegee om sy vrou Hagar en hul seun Ismael alleen in die woestyn te los, tussen Safa en Marwa. Toe hul voorraad opraak, het Hagar gaan water soek. Om makliker en vinniger te loop het sy Ismael alleen agtergelaat.

Sy het eerste die naaste heuwel, Safa, uitgeklim om oor die omringende gebied uit te kyk. Toe sy niks sien nie, het sy na die ander heuwel, Marwa, gegaan. Wanneer Hagar op een van die heuwels was, kon sy Ismael sien en het sy geweet hy is veilig. Op die vlakte tussen die heuwels kon sy hom egter nie sien nie en het sy gehardloop. Sy het sewe keer heen en weer in die hitte gehardloop voordat sy na haar seun teruggekeer het. Daar het sy ’n fontein gesien wat ontspring het waar die aartsengel Gabriël die grond met sy vlerk aangeraak het. Dié fontein is bekend as die Zamzam-put, en het gedien as ’n bron van water vir Hagar en ’n beloning vir haar geduld.

Al-Masdjid al-Haram huisves die Kaäba, die fokuspunt van gebed vir alle Moslems. Safa – van waar die rituele staptog, die saj, begin – is sowat 100 m van die Kaäba af geleë en Marwa sowat 350 m. Die afstand tussen die heuwels is sowat 450 m, en dus is die hele staptog sewe keer heen en weer sowat 3,15 km ver. Die twee heuwels en die pad tussenin is nou onderdak en vorm deel van die moskee.

Die saj (سعى "saʿy", "soektog") is in herinnering aan Hagar se soeke na water en God se genade om gebede te verhoor.

Safa en Marwa word ook in die Koran genoem.

Safa is na bewering die berg waarna verwys word in die algemene spreekwoord "As die berg nie na Mohammed wil kom nie, moet Mohammed na die berg toe gaan". Dit was nadat Mohammed die berg volgens ’n oorlewering beveel het om na hom te kom en die berg onbeweeglik bly staan het. Die spreekwoord word dikwels verkeerdom aangehaal. 


</doc>
<doc id="113958" url="https://af.wikipedia.org/wiki?curid=113958" title="George Best">
George Best

George Best (* 22 Mei 1946 in Belfast; † 25 November 2005 in Londen) was 'n Noord-Ierse professionele sokkerspeler wat as buitespeler vir die Engelse sokkerklub Manchester United en die nasionale sokkerspan van Noord-Ierland gespeel het. In 1968 het hy die UEFA Champions League met Manchester United gewen en is as die Europese Sokkerspeler van die Jaar en FWA-sokkerspeler van die Jaar aangewys. Die "Irish Football Association" het na Best verwys as die "grootste speler wat ooit die groen trui van Noord-Ierland gedra het".

Best, wat in die Cregagh Estate in die suidooste van Belfast as seun van 'n skeepswerfarbeider gebore en ook daar grootgemaak is, het sy klubloopbaan met Manchester United in Engeland begin nadat hy op vyftienjarige leeftyd die aandag van 'n talentsoeker getrek het. Dié het 'n telegram aan die sokkerklub se bestuurder, Matt Busby, gestuur met die woorde: "I think I've found you a genius."

Nadat hy sy debuut vir United op sewentienjarige leeftyd gemaak het, het Best oor 'n tydperk van elf jaar 179 doele in 470 wedstryde aangeteken wat van hom die klub se beste ligaspeler in vyf opeenvolgende seisoene gemaak het.

Ná sy ontydige afsterwe in 2005 - George Best het 'n lang stryd teen alkoholisme gevoer - is "Belfast City Airport" ter geleentheid van sy 60ste verjaardag hernoem na "George Best Belfast City Airport". Die voormalige Scottish Mutual-gebou in Donegall Square South in Belfast se middestad is as 'n luukse hotel herontwikkel wat die naam "The George Best Hotel" dra. Die hotel is op 22 Oktober 2018 geopen.


</doc>
<doc id="113959" url="https://af.wikipedia.org/wiki?curid=113959" title="Oemra">
Oemra

Die oemra (Arabies: عمرة) is ’n bedevaart na Mekka in Saoedi-Arabië wat Moslems enige tyd van die jaar kan onderneem, in teenstelling met die hadj wat een keer per jaar op ’n spesifieke tyd plaasvind. Oemra beteken in Arabies "om ’n bewoonde plek te besoek". In die Sjaria, die godsdienswette van Islam, beteken oemra om die tawaf om die Kaäba en die saj tussen die heuwels Safa en Marwa te voltooi nadat ’n heilige staat, bekend as die ihram, bereik is. 

Dit word soms ’n "mindere pelgrimstog" genoem omdat die hadj die "belangrike" bedevaart is wat verpligtend is vir alle Moslems wat fisiek en finansieel daatoe in staat is. Die oemra is nie verpligtend nie, maar word sterk aanbeveel.

Van die rituele van die oemra sluit in:


Met dié rituele is die oemra voltooi en Moslems kan dan kies of hulle die ihram wil verlaat. Hoewel dit nie deel van die rituele is nie, drink die meeste pelgrims water uit die Zamzam-put.

Verdere rituele is deel van die hadj, wat oor vyf dae plaasvind tydens die laaste maand van die Islamitiese kalender.




</doc>
<doc id="113961" url="https://af.wikipedia.org/wiki?curid=113961" title="Ermland">
Ermland

Die Ermland (Prussies, Pools en Latyns: "Warmia") was aanvanklik 'n nedersettingsgebied van die Prusse, en toe na die verowering deur die Duitse Orde in die 13de eeu, 'n bisdom binne die staat van die Duitse Orde, wat onder die naam Prinsbisdom van Ermland van 1466 tot 1772 'n sekere mate van onafhanklikheid onder die Poolse owerheid geniet het. Die belangrikste stede in hierdie streek was Elbing en Braunsberg, en ook die kasteel van Balga. Die grootste gedeelte van Ermland het vir 'n lang tyd aan Oos-Pruise behoort. Ermland is nou deel van die woiwodskap Ermland-Masurië in Pole.

Die eerste gedokumenteerde melding van "Warmia" dateer uit die jaar 1249. Wormyan, warmun beteken "rooi" in Prussies. "Wormeland" is die streek se naam in 1262, en eers in 1299 verskyn die naam "Ermelandt". Dit is die Duitse Naam van die Oud-Pruisiese streek.

Volgens 'n legende, was Warmo, die negende seun van die koning Widowuto, wat die streek langs die Nava (Mariensee) en die Bassora (Passarge) ontvang het. Hy het vir homself 'n vesting gebou wat hy Tolo genoem het. Volgens hierdie legende het die Duitse naam Ermland sy oorsprong in die naam van "Ermia", die vrou van Warmo.

Die gebied van die bisdom van Ermland het tot 1945 gestrek van 'n smal kusstrook van die Vistula strandmeer/ Vistula- of Weichsel-haf tussen Frauenburg en Braunsberg (Braniewo) in 'n suidoostelike rigting tot by die Masuriese mere te Allenstein (Olsztyn) en Rößel (Reszel). Dit het die nou Poolse gebiede van Oos-Pruise ingesluit tussen die Pruisiese Oberland in die suidweste, Natangen en Barten in die noorde, sowel as Masurië in die suidooste. Die belangrikste riviere is die Passarge (Pasłęka) en die Alle (Lyna). Die bisdom het 'n oppervlakte van 4249 km² gehad en is van noord tot suid, in die Kammerampte Frauenburg, Braunsberg, Mehlsack, Heilsberg, Wormditt, Guttstadt, Rößel, Seeburg, Wartenburg en Allenstein verdeel.

Die volgende stede, wat almal in die middeleeue gestig is, het aan die bisdom behoort (gelys vanaf die kus na die binneland, volgens die grote van die middeleeuse nedersetting): Frauenburg, Braunsberg, Mehlsack, Wormditt, Guttstadt, Heilsberg, Bischofstein, Rößel, Seeburg, Bischofsburg, Wartenburg en Allenstein, wat vandag die grootste stad in die Poolse Oos-Pruise en die woiwodskap se hoofstad is.

In die 13de eeu is die latere Ermland deur die inheemse Prussiese stamme bevolk. Die Warme in die Noordweste, Pogesane en Gallindiers in die suide en die Natanger en Barte in die noordooste. Na die streek se verowering deur die Duiste Orde, het die Orde koloniste uit Duitsland gehaal wat die streek stelselmatig bevolk het. Die twee Ermlandse stede op die kus van die Oossee, Frauenburg en Braunsberg, is na die laaste groot opstand van die Prusse in die jare 1270 deur settlaars uit Lübeck gestig (familie Fleming), terwyl die sentrum van Ermland, wat eers in die eerste helfte van die 14de eeu ontsluit is, koloniste uit Silesië getrek het, wie se eienaardige dialek, die so-genoemde "Breslause", tot die deportasie en verdrywing van die Duitse bevolking in die 20ste eeu behoue gebly het. Die "Silesiese" stede van Ermland was Wormditt, Guttstadt en Heilsberg. Laastens, in die tweede helfte van die 14de eeu is die suidelike Kammerampte Allenstein, Wartenburg, Seeburg, Rößel en Bischofsburg nuut bevolk. Naas die bestaande dorpe van die Pruise is nuwe dorpe deur die koloniste gestig. Die inheemse Prusse in Ermland is volgens die destydse maatstawwe voorbeeldelik behandel. Naas die biskop in sy residensie te Heilsberg het ook die Domkapitel in Frauenburg priesterskole vir die Prusse bedryf. By die biskop se residensie te Heilsberg is ook Pruise deur die biskop aangestel, soms in hoe poste.

In die katoliese Ermland het die Prussiese taal egter reeds in die 16de eeu uitgesterf. In die naburige Protestantse Hertogdom Pruise het Albrecht von Brandenburg-Ansbach-Preussen, die Prussiese taal ondersteun en vertalings in Prussies laat maak en het ook pastore in die taal laat oplei.

Die oorloë van die 15de eeu het veral die suidelike gedeelte van Ermland verwoes en 'n groot bevolkingsverliese tot gevolg gehad. As gevolg van die plaaslike toestande (godsdienstige oorloë) in die laat 15de eeu en in die 16de eeu kon skaars enige setlaars uit Duitsland gewen word. Die Ermlandse administrasie het dus immigrante uit die naburige land Pruise, die Poolse Masowië probeer lok. Hierdie immigrante het 'n eie Ermlandse dialek van die Poolse taal ontwikkel, wat die dominante taal in die landelike gebiede in die suidoostelike Ermland en veral die distrik van Allenstein was. Hierdie dialek het self die Nazi-tydperk oorleef. As gevolg van bevolkingsverskuiwings na die einde van die Tweede Wêreldoorlog het hierdie dialek uitgesterf tydens die Volksrepubliek van Pole.

Die minderheid van Pools-sprekende Ermlanders het hulself ná die ondergang van Oudpole in 1795, nie soseer as deel van die Poolse nasie beskou nie, en was lojale onderdane van die prinsbiskop en die Domkapitel van Ermland, en later van die Duitse konings van Pruise. Tydens die referendum van 1920 het 'n oorweldigende meerderheid Poolssprekende Ermlanders daarvoor gestem dat die suidelike Ermland deel van Oos-Pruise sal bly. In die tydperk tussen die twee wêreldoorloë het heelwat Poolssprekende dorpsskole onder die beskerming van die Duitse staat in die suidelike deel van Ermland bestaan. Met die aanval van Nazi-Duitsland op Pole op 1 September 1939 is die Poolssprekende skole egter gesluit en is 'n aantal van die Poolse aktiviste en onderwysers in hegtenis geneem. Baie van hulle is later in die Nasionaal-Sosialistiese konsentrasiekampe gedood. Na die einde van die Tweede Wêreldoorlog in 1945, het baie Poolssprekende Ermlanders hulle by die Duitssprekende bevolking aangesluit wat uit Ermland gevlug het of later onder dwang gedeporteer is na die beide nuwe Duitse state. In die nuwe Poolse Volksrepubliek na 1945 is die hele bevolking van die oorspronklike Duitse streek gedwing om afstand te doen van hulle Duitse burgerskap. Die wat geweier het is geïnterneer en die oorlewendes is later na Duitsland gedeporteer. Die oorspronklike bevolking van Ermland is na 1945 heeltemal vervang deur hoofsaaklik Pole wat weer uit die oostelike Poolse gebiede gevlug het wat deur die Sowjetunie geannekseer is. As gevolg van die deeglike transformasieproses is daar tans min bewyse oor in dat die streek vir amper 700-jaar 'n hoofsaaklik Duitssprekende bevolking gehad het.




</doc>
<doc id="113962" url="https://af.wikipedia.org/wiki?curid=113962" title="Dark Hedges">
Dark Hedges

Die Dark Hedges is 'n laning ou beukebome langs Bregagh Road tussen Armoy and Stranocum in die Noord-Ierse graafskap Antrim. Die laning is in die 18de eeu deur die Stuart-familie geplant - blykbaar om besoekers te beïndruk wat op pad na die Stuarts se Georgiaanse herehuis Gracehill House was.

Twee eeue later het die laning een van die mees gefotografeerde natuurbesienswaardighede in Noord-Ierland geword. Dit maak deel uit van die gewilde kusroete "Causeway Coastal Route" en het internasionale bekendheid verwerf as een van die coulisses vir die Amerikaanse kabeltelevisiekanaal HBO se epiese fantasie-dramareeks "Game of Thrones" wat in Belfast se filmateljee "Titanic Studios" vervaardig word.

Die Dark Hedges-lanings is vanaf 30 Oktober 2017 gesluit vir padverkeer - behalwe vir noodreddingsvoertuie en plaaslike inwoners - nadat die bome skade gely het.



</doc>
<doc id="113963" url="https://af.wikipedia.org/wiki?curid=113963" title="Ihram">
Ihram

Ihram, ihraam of igraam (Arabies: إحرام "iḥrām") is in Islam ’n gewyde staat of toestand waarin Moslems gaan om die bedevaarte hadj en oemra te onderneem. Hulle moet reeds daarin wees wanneer hulle die pelgrimsgrens, die mikat, betree en moet die voorgeskrewe klere dra.

’n Man in die ihram-staat moenie enige knope of gestikte klere dra nie. Sandale moet ook nie gestik wees nie, en die enkels en agterkant van die voete moet oop wees. Hy mag nie enige reukmiddels aan die lyf of klere dra nie. 

Tydens ihram moet vroue se gesig onbedek wees. ’n Boerka of nikab is verbode, maar ’n hijab en doepatta is verpligtend. Daar is geen skeiding tussen die geslagte nie; anders as in moskees, bid mans en vroue saam (nie net in dieselfde gebiede nie, maar ook in dieselfde rye). Dit is om mense daaraan te herinner dat mans en vroue op die Oordeelsdag langs mekaar sal staan.

Buiten dat pelgrims net so skoon (rein) moet wees as wanneer hulle bid, mag mans nie hul naels, hare of baard knip of enige reukmiddel dra nie. Laasgenoemde sluit gegeurde seep in. Hulle moet die ihram-drag dra: ’n wit, ongestikte kleed. Baie sal voor die tyd hul hare skeer omdat dit as higiënies beskou word, maar ander wag tot aan die einde van die hadj of oemra omdat dit ’n vereiste is om ihram te verlaat. 

Geen seks, rokery of vloekery is toelaatbaar nie. Ander verbode handelinge sluit in die doodmaak van diere, ’n bakleiery en die aflê van ’n eed. Mans mag ook nie vir vroue kyk of onedele gedagtes hê nie. Vroue moet beskeie lyk en mag nie grimering of parfuum dra nie. Pelgrims moet vergeet van studies, besigheid en verhoudings, en op God fokus.



</doc>
<doc id="113965" url="https://af.wikipedia.org/wiki?curid=113965" title="Pers vlindervis">
Pers vlindervis

Die Pers vlindervis ("Chaetodon trifasciatus") is 'n vis wat voorkom in die Indiese Oseaan, onder andere aan die ooskus van Afrika suidwaarts tot by die suide van die Oos-Kaap. In Engels staan die vis bekend as die "Purple butterflyfish".

Die vis word tot 15 cm lank. Die laer gedeeltes van die sye is liggeel tot oranje en word blou-pers agtertoe op die lyf. Daar is dowwe pers, horisontale strepe op die sye en 'n swart, vertikale streep deur die oog wat beklemtoon word deur geel en pers strepe. Die anale- en stertvinne is rooi-oranje terwyl daar 'n geel streep op die basis van die stertvin is. Die onvolwasse vissies lyk net soos die volwasse visse.

Hulle leef in beskutte koraalryke gebiede in tropiese strandmere en aflandige riwwe wat 2 tot 20 m diep is. Die visse is territoriaal van aard en leef in pare saam. Hulle vreet koraal poliepe.





</doc>
<doc id="113966" url="https://af.wikipedia.org/wiki?curid=113966" title="Berg Arafat">
Berg Arafat

Berg Arafat (Arabies: جبل عرفات "Jabal ‘Arafāt") is ’n granietheuwel op die Vlakte van Arafat, sowat 20 km suidoos van Mekka in Saoedi-Arabië. Dit is sowat 70 m hoog en is ook bekend as die Heuwel van Genade ("Jabal ar-Rahmah"). Volgens die Islamitiese tradisie is dit die plek waar die profeet Mohammed gestaan en sy laaste toespraak gelewer het aan die mense wat hom aan die einde van sy lewe op die hadj vergesel het.

Op die 9de dag van Dhu'l Hidjdja, die laaste maand op die Islamitiese kalender, gaan pelgrims van Mina na Arafat vir die belangrikste deel van die hadj. Hulle bring die hele dag op die berg deur en bid saam. Die Arafat-rituele eindig met sonsondergang en pelgrims gaan van daar na Moezdalifa vir die verkorte aand- en naggebed en om te rus. 

Die gebied om die heuwel is bekend as die Vlakte van Arafat. Die term "Berg Arafat" verwys soms na hierdie hele streek. Dit is ’n belangrike plek tydens die bedevaart, want ’n versuim om die middag van die 9de daar deur te bring, kan die hadj ongeldig maak. 



</doc>
<doc id="113972" url="https://af.wikipedia.org/wiki?curid=113972" title="Moezdalifa">
Moezdalifa

Moezdalifa (Arabies: مزدلفة) is ’n oop, gelyke stuk grond naby Mekka in Saoedi-Arabië wat met die hadj verbind word. Dit lê net suidoos van Mina op pa na Berg Arafat.

Die dag by Moezdalifa word voorafgegaan deur ’n dag op Berg Arafat, waar gebid en Allah se vergifnis gevra word. Ná sonsondergang op die 9de dag van die laaste Islamitiese maand, Dhu'l Hidjdja, reis pelgrims na Moezdalifa. Hulle bid dan tegelykertyd die aand- en naggebed. 

Hier maak pelgrims ook klippe bymekaar (49, want sewe word per keer na die drie pilare gegooi) vir die steniging van die duiwel in Mina in die volgende drie of vier dae. Hulle bring dan die nag daar deur, dikwels in die ope lug, voordat hulle die volgende oggend na Mina vertrek. 

Die opelugmoskee by Moezdalifa is bekend as Al-Masjar al-Haram ("die Heilige Bos").



</doc>
<doc id="113974" url="https://af.wikipedia.org/wiki?curid=113974" title="Caterham F1-span">
Caterham F1-span

Die Caterham F1-span was 'n Maleisiese Formule 1-span wat tussen 2012 en 2014 aktief was. In 2010 en 2011 ding die span mee in Formule 1 onder die naam Lotus, opgerig deur Tony Fernandes.

Voor die aanvang van die 2012-seisoen blyk dit, soos in die voorafgaande twee seisoene onder die Lotus-naam, of die jaers Heikki Kovalainen en Jarno Trulli vir die span sou verskyn. Op 17 Februarie 2012 word egter berig dat Trulli vervang word deur die Rus Vitaly Petrov, wat beteken dat daar vir die eerste keer sedert 1970 geen Italianer in F1 sou jaag nie. 
Die Nederlander Giedo van der Garde word vir die 2012-seisoen aangestel as die toets- en reserwebestuurder van die span. 

In Januarie 2012 word bevestig dat die span sou verhuis na die Leafield Technical Centre, die voormalige hoofkwartier van die Arrows en Super Aguri F1 Formule 1-spanne.

Die span behaal geen punte in die 2012-kampioenskap nie, maar nadat Petrov in die laaste ren van die seisoen in die 11de plek eindig, is die span 10de in die vervaardigerskampioenskap. Dié 11de plek was ook die beste uitslag in 'n Grand Prix sedert die ontstaan van die span in 2010.

In 2014 jaag die span met Kamui Kobayashi, wie na Formule 1 terugkeer, en die debutant Marcus Ericsson, waartydens Robin Frijns en Alexander Rossi as toetsbestuurders aan sommige Vrydagoefeninge mag deelneem. Die seisoen begin sleg: in Australië val albei jaers uit. Spaneienaar Fernandes waarsku die span dat hy sou onttrek as die span se prestasies nie verbeter in 2014 nie. 'n Groot terugslag was die negende plek van Marussia-jaer Jules Bianchi tydens die Monaco Grand Prix, waardeur Caterham weer die houtlepel (laaste plek) in die vervaardigerskampioenskap ontvang.

Op 2 Julie 2014 word bekend gemaak dat Fernandes die span verkoop het aan beleggers uit Switserland en die Midde-Ooste, onder leiding van Colin Kolles. Kolles stel die voormalige Formule 1-renjaer Christijan Albers aan as spanhoof.

Na afloop van die 2014-seisoen word Caterham en Marussia, wat ook finansiële probleme gehad het, opgeneem in die beginlys van 2015. Op 5 Februarie 2015 word dit egter bekend dat verskeie eiendomme van die span op 11 Maart, enkele dae voor die begin van die Formule 1-seisoen, opgeveil gaan word. Hierna lyk 'n terugkeer van die span onwaarskynlik. Op 27 Februarie word die amptelike deelnemerlys bekendgemaak, waarop Caterham nie meer verskyn nie.


</doc>
<doc id="113975" url="https://af.wikipedia.org/wiki?curid=113975" title="Om-te-infinitiefkonstruksie">
Om-te-infinitiefkonstruksie

In Afrikaans stem om te oor die algemeen konstant met Duitse infinitiefsinne ooreen. Die infinitief of onbepaalde wyse is 'n werkwoord wat nie volgens persoon of getal of tyd vervoeg is nie. Dit staan los daarvan. In Afrikaans word werkwoorde nog uiters selde vervoeg, maar dit is nie moeilik om 'n infinitief raak te sien nie. "Om te leer", "om te eet", "om te gee" is almal infinitiewe, wat presies is wat die Duitse "lernen", "essen" en "schenken" beteken.

By die eerste onderstaande voorbeeld: "Lern"en is nie vervoeg nie (d.w.s. dit is nie soos "ich lerne, du lernst, er lernt, wir lernen, ihr lernt, sie lernen" volgens persoon en tyd verander nie) en is daarom 'n infinitief; en net om seker te maak die leser sien die infinitief in die sin raak (en verwar dit nie met die vervoeging van die werkwoord by "sie" en "wir" nie), word "um zu" toegevoeg. In Afrikaans het die "om te" oorgebly, sonder om die werkwoord van vorm te laat verander.

As voegwoord word die infinitiefkonstruksie deur um of om ingelei, om die doel van die voorafgaande handeling te verklaar of wat verwag word.

Soms bly die woordorde dieselfde:

Ander kere moet die werkwoord verskuif word:

Soms moet die woordkeuse en woordorde verander:

'n Dubbele om kan soms verwarrend vir die leser wees waar die Afrikaanse uitdrukking onbekend is.

Die woord "om" kan ook weggelaat word as nog opsies in dieselfde sin volg:



</doc>
<doc id="113976" url="https://af.wikipedia.org/wiki?curid=113976" title="Gan">
Gan

Gan of Kan (Vereenvoudigde Chinees: 赣语, Tradisionele Chinees: 贛語, pinyin: "Gàn Huà" of "gàn yǔ", letterlik: "Gan-taal"; "Gon ua") is 'n Sino-Tibettaanse taal of 'n dialek van Chinees wat in die Volksrepubliek China gepraat word. Die taal het sowat 22 miljoen sprekers en is daarmee die sewende mees verspreide dialek van Chinees naas Mandaryns, Wu, Kantonees, Min, Xiang en Hakka. Dit is die naaste verwant aan Hakka en word veral in die Suidoos-Chinese provinsies Jiangxi, Hunan, Fujian, Anhui en Hubei gepraat. Die naam van dié taal is afglei van die Gan-rivier in Jiangxi, 'n sytak van die Yangtze.

Soos die ander Chinese tale word Gan met Chinese karakters geskryf.


</doc>
<doc id="113977" url="https://af.wikipedia.org/wiki?curid=113977" title="Swart Steen">
Swart Steen

Die Swart Steen (Arabies: الحجر الأسود "al-Ḥajar al-Aswad") is die oostelike hoeksteen van die Kaäba, die antieke steengebou in die middel van Al-Masdjid al-Haram in Mekka, Saoedi-Arabië. Moslems beskou dit as ’n Islamitiese reliek wat volgens tradisie dateer van die tyd van Adam en Eva.

Die steen is in voor-Islamitiese tye reeds vereer. Volgens een tradisie het dit uit die hemel geval om vir Adam en Eva te wys waar om ’n altaar te bou, en dit het die eerste altaar op aarde geword. Adam se altaar en die steen het verlore geraak in Noag se Sondvloed en mense het daarvan vergeet. Abraham het dit later gevind by die oorspronklike plek van Adam se altaar nadat die engel Gabriël dit aan hom geopenbaar het. Abraham en sy seun Ismael, wat volgens Moslems ’n voorvader van die profeet Mohammed was, het die Kaäba gebou en die steen daarin gelê. Teen die tyd dat Mohammed gelewe het, was die Swart Steen reeds verbind met die Kaäba, ’n voor-Islamitiese altaar. 

Volgens nog ’n tradisie het Mohammed dit in 605 n.C. in die Kaäba se muur ingebou, vyf jaar voor sy eerste openbaring. Dit het sedertdien in ’n paar stukke gebreek wat nou in ’n silwerraam in die kant van die Kaäba ingebou is. Moslems glo dit was eens rein en wit, maar het swart geword weens die sondes van die mense wat daaraan raak.

Dit is ook al as ’n meteoriet beskryf, ’n hipotese wat nou betwyfel word.

Die Swart Steen bestaan uit verskeie stukke wat in ’n silwerraam gemonteer is. Die ontblote deel is sowat 20 x 16 cm. Dit is onseker hoe groot dit aanvanklik was omdat die rangskikking verskeie kere oorgedoen is.

Die raam om die Swart Steen is eeue lank deur die Ottomaanse sultans onderhou. Die rame het mettertyd telkens verweer vanweë die konstante aanraking van pelgrims, en dit is van tyd tot tyd vervang. Verweerde rame is teruggeneem na Istanboel, waar hulle in die Topkapi-paleis gehou word.

Moslem-pelgrims loop sewe keer om die Kaäba as deel van die tawaf-ritueel tydens die hadj en baie probeer elke keer stop om die Swart Steen te soen; dit is ’n nabootsing van die soen wat Mohammed dit volgens tradisie gegee het. In moderne tye is dit weens die groot skares onmoontlik dat almal dit kan doen, en daarom is dit aanvaarbaar om net elke keer in die verbygaan daarna te wys.



</doc>
<doc id="113978" url="https://af.wikipedia.org/wiki?curid=113978" title="Mohammed se eerste openbaring">
Mohammed se eerste openbaring

Mohammed se eerste openbaring was volgens Islam toe die aartsengel Gabriël aan die profeet Mohammed verskyn het en ’n vers uit die Koran aan hom geopenbaar het. Dit het gebeur in ’n grot met die naam Hira op die berg Jabal an-Nour, naby Mekka.

Volgens die sira, die biografie van Mohammed, het Gabriël aan hom verskyn en hom opdrag gegee om die eerste verse van soera 96 van die Koran te lees. Mohammed se ondervinding word in die Koran beskryf:

Mohammed is in Mekka gebore en grootgemaak. Teen die tyd dat hy byna 40 was, het hy baie ure alleen deurgebring deur te bid en oor die aspekte van die skepping na te dink. Hy was bekommerd oor die "onkunde oor goddelike leiding", maatskaplike onrus, ongeregtigheid, diskriminasie (veral teen vroue), onmin tussen stamme en die uitbuiting deur stamowerhede wat in die voor-Islamitiese Arabië geheers het. Die morele agteruitgang van sy medemens en sy eie soeke na ’n ware godsdiens het dit verder aangeblaas, met die gevolg dat hy hom van tyd tot tyd na die grot Hira naby Mekka teruggetrek het om te bepeins en na te dink. 

Volgens die Islamitiese tradisie het Mohammed in dié tyd drome met spirituele betekenis begin kry wat bewaarheid is, en dit was die begin van sy goddelike openbaring. 

Volgens die Islamitiese tradisie het die aartsengel Gabriël op so ’n geleentheid in die jaar 610 n.C. aan hom verskyn en gesê: "Lees." Daarop het hy geantwoord: "Ek kan nie lees nie." Gabriël het hom toe omhels. Dit het nog twee keer gebeur, waarna die engel hom beveel het om die volgende verse te lees:

Verwonderd oor dié ondervinding het Mohammed huis toe gegaan, waar hy deur sy vrou Khadijah vertroos is. Sy het hom na haar neef Waraqah ibn Nawfal geneem, wat vertroud was met Joodse en Christelike geskrifte. Nadat Mohammed vir hom vertel het wat gebeur het, het Waraqah hom volgens Islamitiese tradisie oortuig dat die openbaring van God was. Waraqah het hom egter gewaarsku dat sy mense hom sou verdryf.

Later het ’n tweede openbaring gevolg. Mohammed het ’n stem uit die lug gehoor en Gabriël gesien waar hy "tussen die lug en die aarde" sit, en die openbaring is voortgesit met die eerste verse van soera 74.

Daar is twyfel oor die tydperk tussen die eerste en tweede openbaring. Volgens die profeet se vroegste biograaf, Ibn Ishaq, het drie jaar verloop van die eerste openbaring totdat Mohammed in die openbaar begin preek het. Bukhari meen soera 74 is die tweede openbaring, maar baie glo dit was soera 68.



</doc>
<doc id="113980" url="https://af.wikipedia.org/wiki?curid=113980" title="Esteban Ocon">
Esteban Ocon

Esteban Ocon (Évreux, 17 September 1996) is 'n Franse renjaer vir die Force India-renspan. Hy is ook onder kontrak by die Mercedes AMG Petronas F1-span as toetsbestuurder.

Hy word in 2014 as kampioen van die Europese Formule 3-kampioenskap gekroon en in 2015 as die GP3-kampioen. Halfpad deur die 2016 Formule Een-seisoen maak hy sy debuut as bestuurder vir die Manor F1-span, tydens die Belgiese Grand Prix.



</doc>
<doc id="113982" url="https://af.wikipedia.org/wiki?curid=113982" title="Musiekgeskiedenis (akademies)">
Musiekgeskiedenis (akademies)

Musiekgeskiedenis, soms historiese musikologie genoem, is die hoogs diverse subterrein van musikologie, wat musiek uit 'n geskiedkundige hoek bestudeer. In teorie kan "musiekgeskiedenis" na die studie van die geskiedenis van enige musieksoort of -genre (bv. die geskiedenis van Indiese musiek of rock) verwys. In praktyk word hierdie navorsingsonderwerpe dikwels as deel van etnomusikologie of kultuurstudies gekategoriseer, ongeaf of hulle etnografies gebaseer is. Die terme "musiekgeskiedenis" en "historiese musikologie" verwys gewoonlik na die geskiedenis van die genoteerde musiek van die Westerse elite.

Die metodes van musiekgeskiedenis behels bronstudies (veral manuskripstudies), paleografie, filologie (veral tekstuele kritiek), stylkritiek, historiografie (die keuse van historiese metode), musiekontleding en ikonografie. Sommige van die intellektuele produkte van musiekhistorici sluit in uitgawes van musikale werke, biografieë van komponiste en ander musikante, studies van die verhouding tussen woorde en musiek, en nadenke oor musiek se plek in die samelewing.

Die metodes van hulpmiddels wat by musiekgeskiedenis gebruik word, is bykans net so talryk soos sy vakke en daarom is 'n streng kategorisering moontlik. Soos by enige ander historiese dissipline kan die meeste navorsing in musiekgeskiedenis ruweg in twee kategorieë verdeel word: die vasstelling van feitlike en korrekte data en die interpretasie van data. Die meeste historiese navorsing behoort nie slegs tot een spesifieke kategorie nie, maar benut 'n kombinasie van metodes uit albei kategorieë. Verder is dit belangrik om daarop te let dat feitelike data nooit heeltemal van interpretasie geskei kan word nie.

In Argiefwerk word 'n versameling diverse dokumente (bv. Vatikaan-betaalrekords, briewe aan 'n kunsbeskermer) bestudeer ten einde verbande met musiek of musikante op te spoor (bv. Vatikaan-betaalrekords, briewe aan 'n kunsbeskermer) of om 'n versameling dokumente wat met 'n musikant verband hou, sistematiese te bestudeer. In sommige valle, waar rekords, musiek en briewe gedigitaliseer is, kan argiefwerk aanlyn gedoen word.
Uitvoerpraktyk maak gebruik van die baie hulpmiddels in historiese musikologie in die studie van die uitvoering van musiek op verskillende plekke op verskillende tye in die verlede. Kenners ondersoek vrae soos watter instrumente of stemme gebruik is om 'n spesifieke werk uit te voer, watter tempo's (of tempoveranderings) gebruik is en hoe (of indien) ornamente gebruik is.

Biografiese studies van komponiste bied meer insig in die chronologie van komposisies, invloede op styl en werke, en verskaf belangrike agtergrond vir die interpretasie (deur uitvoerders of luisteraars) van spesifieke werke. Biografie vorm dus een deel van die breër studie van die kulturele betekenis, onderliggende program of agenda van 'n werk; 'n studie wat toenemende belangrikheid in die 1980's en vroeë 1990's verkry het.

Sosiologiese studies fokus op die funksie van musiek in die samelewing asook die betekenis daarvan vir individue en die samelewing as geheel. Navorsers wat die sosiale belangrikheid van musiek (insluitend klassieke musiek) beklemtoon, word soms Nuwe musikoloë genoem.

Semiotiese studies is konvensioneel eerder die vakgebied van musiekontleders as historici. 'n Noodsaaklike aspek van musikale semiotiek – die interpretasie van betekenis in 'n werk of styl – is egter dat die situasie in 'n historiese konteks bestudeer word. Die interpretatiewe werk van kenners soos Kofi Agawu en Lawrence Kramer val tussen die analitiese en historiese kategorieë.

Die eerste studies van die Westerse musiekgeskiedenis dateer uit die middel 18de eeu. Tussen 1757 en 1781 het G.B. Martini sy drie volume werk gepubliseer getiteld "Storia della musica" ("Geskiedenis van musiek").

In die 20ste eeu het die werk van  en ander skrywers tot die bestudering van Middeleeuse musiek en vroeë Renaissancemusiek gelei. Musikoloë beskou Wolf se werk oor die geskiedenis van musikale notasie as besonder merkwaardig. Historiese musikologie het 'n kritiese rol in hernieude belangstelling in Barok- sowel as Middeleeuse en Renaissancemusiek gespeel. Veral die outentieke uitvoering-beweging is baie aan Historiese Musikologiese vakkunde verskuldig. Teen die middel van die 20ste eeu het musikologie as 'n studieveld aansienlik uitgebrei. Terselfdertyd het die aantal musikologiese en musiektydskrifte toegeneem en verdere publikasiegeleenthede vir navorsing geskep.

In sy engste definisie is historiese musikologie die musiekgeskiedenis van die Westerse kultuur. So 'n definisie misken vakgebiede buiten geskiedenis, kulture buiten die Westerse, en musiekvorms buiten dit wat "klassiek" ("kuns", "ernstig", "gekultiveerd") of genoteerd ("kunsmatig") is. Die implikasie is dat die uitgelate dissiplines, kulture en musiekstylwe/genres minderwaardig is. 'n Effens breër definisie wat alle musikale wetenskappe insluit, is steeds problematies, want dit misken die relevante (natuur-)wetenskappe (akoestiek, sielkunde, fisiologie, neurowetenskappe, inligtings- en rekenaarwetenskappe, empiriese sosiologie en estetika) sowel as musiekpraktyk. Die musikologiese subdissiplines, naamlik musiekteorie en musiekontleding, is histories ook van die engste definisie van historiese musikologie geskei.

Binne historiese musikologie was daar nog altyd 'n traagheid om postmoderne en kritiese benaderings aan te neem wat algemeen in ander geesteswetenskappe aanvaar is. Volgens Susan McClary (2000, p.1285) het "musiek as dissipline 'n agterstand in vergelyking met die ander kunste." Historiese musikoloë het eers in die 1990's vraagstukke soos geslag, seksualiteite, liggame, emosies en subjektiwiteite aangepak – nadat dit die geesteswetenskappe twintig jaar oorheers het (ibid, p.10).

Volgens Richard Middleton is die grootste kritiek teen (historiese) musikologie dat dit populêre musiek uitsluit. Alhoewel die musikologiese studie van populêre musiek in die laaste tyd baie toegeneem het, steek daar waarheid in Middleton se bewering van 1990 – dat die meeste groot "musikologiese werke, ongeag teoreties of histories, geskryf is asof populêre musiek nie bestaan nie." Akademiese en konservatoriumopleiding hanteer hierdie groot verskeidenheid musiekstyle slegs oppervlakkig, en baie (historiese) musikoloë wat "minagtend sowel as neerhalend is, vind hierdie populêre werke oor die algemeen gebrekkig."

Hy noem drie aspekte van hierdie probleem (p. 104–6). Die terminologie van historiese musikologie "word deur die behoeftes en geskiedenis van 'n spesifieke musiek ('klassieke musiek') voorgeskryf." Hy gee te kenne dat daar "'n ryk woordeskat vir die areas [harmonie, tonaliteit, sekere stemleidings en vorms] is wat belangrik in die tipiese musikologiese versameling is"; tog wys hy daarop dat daar "'n verarmde woordeskap vir ander areas [ritme, toonhoogtevariasie en gradering, en timbre] is wat minder ontwikkeld" in Klassieke musiek is. Volgens Middleton is sekere "terme ideologies gelaai" in die sin dat "hulle altyd selektiewe, en dikwels onbewustelik geformuleerde, idees behels van wat musiek "is"."

Verder beweer hy dat historiese musikologie 'n "metodologie gebruik wat deur die eienskappe van notasie (notasionele sentraliteit)" voorgeskryf word (Tagg 1979, p. 28–32). Gevolglik is "musikologiese metodes geneig om musikale parameters uit te lig wat maklik genoteer kan word," soos toonhoogteverhoudings en die verhouding tussen woorde en musiek. Aan die ander kant is historiese musikologie geneig om parameters wat nie maklik genoteer kan word nie, te verwaarloos, soos toonkleur en nie-Westerse ritmes. Daarbenewens beweer hy dat die "notasiegesentreerde opleiding" in Westerse musiekskole "spesifieke vorms van "luister" aanmoedig, en dit dan op "alle" musieksoorte toepas, ongeag of dit toepaslik is of nie". Gevolglik kan Westerse musiekstudente wat in historiese musikologie opgelei is, na funk of Latyns-Amerikaanse musiek luister wat ritmies baie kompleks is, maar dit as minderwaardig afmaak aangesien dit 'n baie eenvoudige melodie het en net twee of vyf akkoorde gebruik.

Verder bevorder notasionele sentraliteit "re-ifikasie: die partituur word as 'die musiek', of miskien die musiek in 'n ideale vorm beskou." Musiek soos jazz, blues of folk, wat nie van 'n geskrewe partituur gebruik maak nie, kan 'n laer status verkry. Verder word historiese musikologie gekenmerk deur "'n ideologie wat deur die oorsprong en ontwikkeling van 'n spesifieke musiekstyl en sy estetika voorgeskryf word... Dit het op 'n spesifieke tydstip, binne 'n spesifieke konteks - negentiende eeuse Europa, veral Duitsland – en saam met die beweging in die musikale "praktyk" van daardie betrokke periode ontstaan wat daardie repertoire gekodeer het. Dié stuk sou dan die middelpunt van musikoloë se aandag wees." Hierdie terminologiese, metodologiese en ideologiese probleme affekteer selfs werke wat populêre musiek simpatiekgesind is. Dit is egter nie "dat musikologie populêre musiek nié verstaan, of dat studente van populêre musiek musikologie moet verwerp nie." (Middleton, p. 104).


</doc>
<doc id="113984" url="https://af.wikipedia.org/wiki?curid=113984" title="Vioolspelerkrap">
Vioolspelerkrap

Vioolspelerkrappe is 'n genus van krappe waarvan die mannetjies een groot en een klein klou het. Hulle leef op land in modder of op sand naby strande. Die groep se naam kom van hierdie krappe se gewoonte om hul vergrote klou heen en weer voor die liggaam te beweeg, asof dit 'n viool speel.




</doc>
<doc id="113985" url="https://af.wikipedia.org/wiki?curid=113985" title="Flitsgeheue">
Flitsgeheue

Flitsgeheue is 'n elektroniese (vaste-toestand) nie-vlugtige datastoormedium wat elektries (en selektief) skoongewis en hergeprogrammeer kan word.

Toshiba het die flitsgeheue uit EEPROM (elektriese uitwisbare programmeerbare lees-alleengeheue) ontwikkel in die vroeë 1980's, en dit begin bemark in 1984. Die twee hoofsoorte flitsgeheue is vernoem na die NAND- en NOR-logikahekke. Die indiwiduele flitsgeheueselle toon interne eienskappe soortgelyk aan dié van die ooreenstemmende hekke.

Terwyl EPROMs heeltemal uitgewis moes word voordat daar weer herskryf kon word, kan NAND-tipe geheue in blokke (of bladsye) geskryf en gelees word, wat oor die algemeen baie kleiner is as die hele toestel. NOR-tipe flits laat toe dat 'n enkele masjienwoord (byte) op 'n uitgewiste plek geskryf — of onafhanklik gelees word.

Die NAND-tipe bedryf hoofsaaklik in geheuekaarte, USB-flitsdrywe, vastetoestanddryf (dié van 2009 of later), en soortgelyke produkte, vir algemene stoor en oordrag van data.

Gebruiksvoorbeelde van beide soorte flitsgeheue sluit in persoonlike rekenaars, PDAs, digitale musiekspelers, digitale kameras, selfone, klanksintetiseerders, videospeletjies, wetenskaplike toerusting, industriële robotika, en mediese elektronika. Benewens die feit dat dit nie-vlugtige geheue bied, verskaf dit vinnige leestoegangstye, hoewel nie so vinnig soos statiese RAM of ROM nie. Sy meganiese skokweerstand verklaar sy gewildheid bo hardeskywe in draagbare toestelle, soos sy hoë duursaamheid en die vermoë om hoë druk, temperatuur en onderdompeling in water te weerstaan.


</doc>
<doc id="113986" url="https://af.wikipedia.org/wiki?curid=113986" title="T.H. Blok">
T.H. Blok

Thomas Blok (* 7 Mei 1897, Sint Maarten, Nederland -† 27 Junie 1964, Bloemfontein, Suid-Afrika) was ’n Nederlandse onderwyser wat in 1913 na Suid-Afrika kom en hier diep spore in die onderwys trap. Hy was hoof van Sentraal Hoërskool in Bloemfontein en voorsitter van die Vrystaatse Onderwysvereniging. Sy talle kinderversies en leesboekies voorsien aan ’n groot behoefte vir geskikte leesstof vir Afrikaanse leerlinge.

Thomas Blok is op 7 Mei 1879 in Sint Maarten in die provinsie Noord-Holland in Nederland gebore, waar hy as onderwyser kwalifiseer en ’n tyd lank onderwys gee. Hy trou met Johanna Weijerman, ook ’n onderwyser. In 1913 kom hulle na Suid-Afrika en hy gee aanvanklik skool aan ’n plaasskool in die distrik Kroonstad. Hierna gaan hy na die Voorbereidende Tegniese Skool in Bloemfontein (later Sentraal Hoërskool) en lê hom toe op die onderrig van Afrikaans en Geskiedenis. In 1918 word hy hoof van die skool en speel ’n groot rol in die stigting van die Voortrekkerbeweging by die skool. In Bloemfontein sluit hy aan by die vereniging Onze Taal, waar Oom Lokomotief en Dr. O’Kulis ook lede was.

Hy speel ’n groot rol in die ontwikkeling van onderwys in die Vrystaat. Vanaf 1922 tot 1939 is hy dosent in Godsdiensleer, Geskiedenis en Aardrykskunde aan die Bloemfonteinse Normaalkollege, waar hy ook huisvader is van die manskoshuis in Douglasstraat. Gedurende die twintigerjare is hy prominent in die Vrystaatse Onderwysersvereniging en word as voorsitter van hierdie vereniging verkies vir die periode 1929 tot 1931. Hierna word hy hoofsekretaris van die vereniging, eers deeltyds vanaf 1934 tot 1939, en daarna voltyds totdat hy in 1955 op 76-jarige leeftyd aftree. Hy is ook vir lank redakteur van "Die Skoolblad". Na sy aftrede doen hy steeds navorsing oor die geskiedenis van onderwys in die Oranje-Vrystaat.

Hy is een van die aandeelhouers van Utolo Beperk, ’n filmmaatskappy wat in 1940 gestig is om plaaslik rolprente van gehalte te vervaardig, te vertoon en ook uit te voer na ander lande. Die Tweede Wêreldoorlog veroorsaak egter dat hulle nie die nodige kwaliteit tegniese toerusting van oorsee in die hande kan kry nie en die rolprente wat gemaak word, is dus tegnies nie van ’n goeie gehalte nie, wat tot die maatskappy se ondergang lei. In 1944 is hy saam met J.F. Marais (die latere regter Kowie Marais) verantwoordelik vir die regie van die rolprent "Donker spore", gebaseer op die roman van C.J. Langenhoven. Hy is op 27 Junie 1964 in Bloemfontein oorlede.

Saam met W.G. Wessels skryf hy twee bundels kinderversies om aan die vraag na oorspronklike versies vir gebruik op skool te voldoen. Hierdie bundels is "Versies en liedjies vir ons kleintjies" en "Vegkop-versies vir die volkskool". Van hierdie gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Vir skoolgebruik skryf hy ’n hele reeks leesboeke in die "Ons eie taal"-reeks, insluitende "Oom en Koos", "In die dorp", "Van dorp en veld", "Bij meester", "Klein Jannie", "Oom Willem", "Hendrik Afbeen" en "Willem Kruger". 

Hy skryf ook "Handleiding vir die aardrykskunde-onderwys vir onderwysers in die laerskool" en "Aardrykskunde van die Oranje-Vrystaat vir die laerskool". Verder stel hy "Die Afrikanerkind:Resitasieboekie vir laer standerds" saam.

"Grensboere" (met ’n voorwoord deur D.F. Malherbe) is ’n roman uit die tyd van president Hoffman en gee agtergrond oor die toestande wat geheers het op die grens van Basoetoland, wat aanleiding gegee het tot die Basoeto-oorloë. Die storie is hier duidelik bysaak, aangesien dit hoofsaaklik gaan om die geskiedenis wat hy aan die jeug wil oordra. D.F. Malherbe neem die fragment "Die toordokter" uit hierdie roman op in die versamelbundel "Afrikaanse letterkunde". 

Suiwer geskiedkundig is sy relaas oor "Die Adendorff-trek".

Die Universiteit van die Oranje-Vrystaat ken in 1952 ’n eredoktorsgraad in die Opvoedkunde aan hom toe. Blokstraat in die Bloemfontein voorstad Universitas word na hom vernoem.




</doc>
<doc id="113989" url="https://af.wikipedia.org/wiki?curid=113989" title="Barentssee">
Barentssee

Die Barentssee (Noors: "Barentshavet", Russies: Баренцево море "Barentsevo More") is ’n see noord van Noorweë en Rusland, wat met die Arktiese Oseaan in die noorde, die Noorse See in die weste, die Karasee in die ooste en die Witsee in die suide verbind is. Dit is 'n redelike diep see met 'n gemiddelde diepte van 229 meter (750 voet) en maksimum diepte van 600 meter (2 000 voet). Die gebied om die see is ryk aan fossiel-energiebronne.
Die see is na die Nederlandse seevaarder (en ontdekkingsreisiger) Willem Barentsz genoem wat in 1596 op Nowaja Zemlja gestrand het. In die Middeleeue is die see egter die Moermansksee (Russies: "Moermanskoje more") genoem. Die suidoostelike deel tussen die eilande Kolgoejev en Vajgatsj, noord van Petsjorabaai en suid van Nova Zemlja, word die Petsjorasee genoem. Die Witsee word deur die Kola-skiereiland van die Barentssee geskei. Die eerste volledige topologiese kaart van die see is in 1933 deur die geoloog Maria Klenova gepubliseer.

In die 1970's is daar met olie-ontginning in die see begin. Beide die Noorweërs en die Russe het groot vondse ontdek. Die eerste olieveld wat oopgestel is, is die Noorse Snøhvit. Die Sjtokmanveld in die Russiese sektor is egter die grootste olieveld wat tot nog toe gevind is.

As gevolg van die hitte van die Noord-Atlantiese drif bly die suidelike helfte van die Barentssee deur die jaar ysvry. Dit sluit die hawens van Moermansk in Rusland en Vardø in Noorweë in. In September is die hele Barentssee meestal ysvry. Tot die einde van die Winteroorlog het Finland se grondgebied tot by die Barentssee gestrek. Dit het die hawe by Petsamo Finland se enigste ysvrye winterhawe gemaak.

Die warmer water van die Noord-Atlantiese drif gee die Barentssee 'n ryker plant- en dierelewe as ander oseane op soortgelyke breedtegraad. In die lente begin die fitoplankton redelik vroeg naby die ysrand te bloei. Die gesmelte ys vorm 'n laag varswater bo-op die seewater. Soöplankton voed op die fitoplankton, wat weer op hul beurt deur jong kabeljoue en walvisse gevreet word. Robbe en seevoëls voed op die vis, wat ook deur die visserye van Noorweë en Rusland ontgin word.

Die Russiese kernaangedrewe duikboot "Koersk" het op 12 Augustus 2000 in die Barentssee gesink, ná 'n ontploffing aanboord. Die hele bemanning van 118 het gesterf.

Die volgende eilande en eilandgroepe is in die see:



</doc>
<doc id="113992" url="https://af.wikipedia.org/wiki?curid=113992" title="Fula">
Fula

Fula, Fulani of Fulfulde ("Fulfulde", "Pulaar", "Pular") is 'n Niger-Kongo-taal in Wes-Afrika wat deur sowat 30 miljoen mense gepraat word. Dit word deur die Fula-volk gepraat en is ná Arabies, Frans, Engels, Swahili en Hausa die belangrikste taal in Afrika.
Fula is 'n handelstaal in Wes-Afrika en word deur miljoene se mense óf as moedertaal óf as tweede taal gebesig. Fula is die naaste verwant aan Serer en Wolof. Afhangende van die gebied word Fula met óf die Arabiese óf die Latynse alfabet geskryf. Die bekendste woord is waarskynlik "Burkinabé", die demoniem vir Burkina Faso se bevolking, wat "mans of vrouens" beteken.

Fulfulde is die belangrikste van die Atlantiese tale en word in die Sahel-streek in lande soos Benin, Burkina Faso, Gambië, Ghana, Guinee, Guinee-Bissau, Ivoorkus, Kameroen, Mali, Mauritanië, Niger, Nigerië, Senegal, Sentraal-Afrikaanse Republiek, Sierra Leone, Soedan, Togo en Tsjad gepraat.



</doc>
<doc id="113999" url="https://af.wikipedia.org/wiki?curid=113999" title="Ram Barkai">
Ram Barkai

Ram Barkai (geb. 22 Oktober 1957) is ’n Suid-Afrikaanse oopwaterswemmer, bekend vir sy bykans bomenslike vermoë om lang afstande in yswater te swem, byvoorbeeld in die Antarktika en in Siberië, gewoonlik met net ’n speedo, swempet en -bril. Hy word deur sommige as die taaiste swemmer ter wêreld beskou, wat nie skroom om die ysige water van Switserland of die haai-besmette water van Suid-Afrika aan te durf nie.

Barkai is in Israel gebore en emigreer in 1966 na Suid-Afrika, waar hy aan oopwaterswem blootgestel is. Hy hou talle wêreldrekords en het in verskeie TV-programme verskyn, insluitend die dokumentêr "Stan Lee's Superhumans". Hy is ook die stigter van die Internasionale Ys-swem Assosiasie.

Barkai het nege jaar in die Israeliese Weermag gedien. Van 2005 tot 2012 was hy die hoof uitvoerende beampte en 'n direkteur van die maatskappy Cadiz Holdings Limited. Hy woon tans in Kaapstad en het vier kinders.

Barkai het al reg oor die wêreld geswem, insluitend:



</doc>
<doc id="114001" url="https://af.wikipedia.org/wiki?curid=114001" title="Gert Sarrisam">
Gert Sarrisam

Gert Sarrisam is die skuilnaam van Gert Engelbrecht (*20 September 1944 -), ’n Afrikaanse skrywer van streekverhale oor die Namakwaland.

Gert Cornelis Engelbrecht is op 20 September 1944 op die familieplaas Sarrisam aan die Weskus gebore as die vierde van tien kinders. Die plaas is geleë naby Wallekraal in die Sandveld, in die distrik Garies in Namakwaland. Ná standerd agt aan die Hoërskool Namakwaland op Springbok moet hy reeds die skool verlaat om op die plaas te kom help boer en onder sy pa se toesig leer hy hier van die ongenaakbare lewe van ’n Namakwalandse boer. Tot met 1978 bou hy ’n groot karakoelskaaptrop op, maar toe stort die mark vir karakoelwol in duie en moet hy van voor af begin met Dorperskape. Tydens die jaarlikse slaglamkompetisie in 2000 in Springbok verower sy lammers die eerste, tweede en derde plek. Hy is op 19 Desember 1970 getroud met Hestelle Barnard, oorspronklik van Piketberg. Hulle ontmoet mekaar toe sy as onderwyseres op Garies kom skoolhou het. Hulle het vier dogters (waaronder ’n tweeling) en ’n seun, Nelis, wat nou as ’n vierde geslag saam met sy pa op die familieplaas boer. In die blomseisoen bedryf hy saam met sy vrou ’n gastehuis op die plaas.

Hy skryf onder die naam Gert Sarrisam (na aanleiding van die naam van sy plaas) omdat dit is soos die mense van die streek hom noem en ken. Die woord Sarrisam kom van die Namas af en beteken sover vasgestel kan word “fluistering van die wind deur die riete”. Sy skryfwerk begin wanneer sy kerk met nagmaal die blaadjie "Die Skakel" begin uitgee en versoeke rig vir stories. Wanneer die tydskrif "Weg" ’n skryfkompetisie loods, wen een van sy verhale ("Die koms van die Massey Harris 744") die Desember 2005 kompetisie en word daarna in Februarie 2006 as die algehele wenner aangewys. Hierna benader hy sy skryfwerk meer ernstig. Die wenverhaal word opgeneem in Riana Scheepers en Nicci Thabo se versamelbundel "Die melkweg het ’n ster laat val". Hy publiseer self sy boeke oor die Namakwaland en debuteer met "Vonke uit die koeroeklip", waarin hy die Namakwaland en sy kontrei benader uit die ongewone invalshoek van die verhouding tussen ’n pa en sy seun, die eeue oue stryd om gesag en vernuwing wat die vonke laat spat, maar terselfdertyd vol deernis en wedersydse respek is. Hierin vertel hy ’n verhaal van herinneringe uit ’n jeugwêreld en beskryf ook die mense van die streek en die toestande waaronder hulle gelewe het. Die boek word dan ’n optekening van die omgewing se geskiedenis en is beide ’n vermaaklike boek, vlot geskryf in die streektaal, en ’n belangrike kultuurhistoriese dokument. "As murasies kon praat" is ’n verskeidenheid ware verhale uit die streek, insluitende die tweejarige dogtertjie wat verkluim het in die Kamiesberge, die Nazi-gesinde Robey Leibbrandt se spioenasietog aan die Weskus tydens die Tweede Wêreldoorlog (waar hy op Sarrisam voet aan wal gesit het) en die kubuskoors wat Suid-Afrika in die tagtigerjare vanuit Garies getref het. Met hierdie versameling stories doen hy bewaarwerk, sodat dit wat verby is nogtans nie verlore sal gaan nie.

"Vlugtig deur die hel" het die subtitel "’n Eie verhaal van Hendrik Jaars". Die lewensverhaal van Hendrik Jaars (of Klonkies) word van sy geboorte tot sy uiteindelike redding episodies weergegee. Hendrik is een van agt kinders van plaasarbeiders wat groot word op ’n plaas in Citrusdal, waar die euwels van drank en dwelms opeenvolgende geslagte kniehalter. Hendrik se verhaal word uitgesonder omdat hy die moeilikste geboorte van al Maria se kinders gehad het. Sy maak ’n belofte om hom aan God op te dra indien hulle albei die geboorte oorleef en so begin Hendrik se tweestryd tussen die weg van God en die veelvuldige versoekinge van Satan. Tot op standerd ses vorder Hendrik mooi, maar dan kom hy meisies, rook en drank agter en op hoërskool raak hy betrokke by ’n bende en dwelms. Hendrik kom verskeie kere tot bekering, maar verlang elke keer terug na sy ou vriende en so ry sy lewe wipplank tussen langdurige periodes van afdwaling en skuldgevoelens, net om weer sy weg na God te vind wanneer sy selfvernietiging tot ’n breekpunt gedryf is. Die boek lewer wrang kommentaar op die werklikheid van die barre lewens van ’n vergete groep mense.

Van Gert Sarrisam se verhale word ook in versamelbundels opgeneem, waaronder "Die melkweg het ’n ster laat val" onder redaksie van Riana Scheepers en Nicci Thabo en "Alles goed en wel" van Abraham H. de Vries.






</doc>
<doc id="114002" url="https://af.wikipedia.org/wiki?curid=114002" title="Casper Schmidt">
Casper Schmidt

Casper Schmidt (*6 Januarie 1947, Johannesburg -† 14 Mei 1994, New York) was ’n dokter wat later in psigoanalise spesialiseer en ’n psigiatriese praktyk in New York bedryf. As Afrikaanse digter en skrywer verower hy die Perskorprys vir sy poësie. Schmidt was ook bekend vir werk in die MIV/vigs veld, en is self later aan vigsverwante oorsake oorlede.

Casper Gottlieb Schmidt is op 6 Januarie 1947 in Johannesburg gebore. Sy broer Wilhelm is ’n beeldhouer en digter. Hy gaan skool in Windhoek in die destydse Suidwes-Afrika en bekwaam homself daarna as geneesheer aan die Universiteit van Pretoria. Hier is hy een van vier bekende digters wat gelyktydig by die Universiteit van Pretoria se mediese skool ingeskryf is. Die ander drie is Phil du Plessis, Henk Rall en Menno Stenvert. Hy is in hierdie tyd reeds bekend vir sy avant-garde gedigte en is ’n medewerker van die tydskrif "Wurm". Na sy studies bedryf hy kortliks in Soweto ’n algemene mediese praktyk. In November 1974 vertrek hy na Amerika, waar hy as psigiater kwalifiseer en vir ’n tyd lank werksaam is in die Bellevue Hospitaal. Hy besluit om psigoanalis te word en ondergaan sy persoonlike analise by ’n volgeling van Frieda Fromm-Reichmann, bekend vir haar psigoanalitiese werk met skisofrene. Daarna kwalifiseer hy hom verder as ’n kinderpsigiater en vestig ’n praktyk in hierdie veld in New York.

Hy raak wyd bekend as een van die kundiges wat die mening verwerp dat vigs deur die MI-virus veroorsaak word. Hy skryf verskeie artikels oor die historiese, sosiale en sielkundige oorsake van vigs, wat onder andere in "The Journal of Psychohistory" gepubliseer word. In New York is hy Associate Director van die Institute of Psychohistory asook lid van die vigs aksiegroep ACT UP. Die Institute of Psychohistory is ’n organisasie wat veral gedragsoorsake ondersoek en gedrag dus as basis vir dissidente menings oor vigs gebruik. Verder fokus hulle op psigo-biografie (ontleding van die biografieë van leiers wat verteenwoordigend is van ’n era of streek); geskiedenis van kindheid (ondersoek na hoe kinders in verskillende tydperke behandel is om die impak op ’n gemeenskap te bepaal); en groep-psigohistorie (ontleding van die onbewuste fantasieë van ’n publiek). Hy is ’n bedrywige grafiese kunstenaar, soos verskeie sifdrukke in Suid-Afrikaanse versamelings getuig, asook kunshandelaar en pottebakker, wat aan groeptentoonstellings in Amerika en elders meedoen. In 1985 bring hy sy eie uitgewery, Ombondi Uitgewers, op die been om sy kortverhaalbundel “"Kokende gô"” uit te gee en hy stig ook ’n kunsgalery in New York met dieselfde naam om Suid-Afrikaanse kunstenaars se werk te bevorder.

Sy geestestoestand is sodanig dat hy makabere speletjies met sy vriende speel en hy stuur aan sommige van hulle byvoorbeeld hulle eie gedetailleerde doodsberigte in poëtiese taal. Toe hy in 1991 vir die laaste keer sy geboorteland besoek, lig hy sy vriende en familie in dat Hodgkin se siekte by hom gediagnoseer is. Hy is op 14 Mei 1994 in New York oorlede aan vigsverwante oorsake.

Hy begin skryf in matriek en word daarna op universiteit gestimuleer om hom met groter erns aan die skryfkuns te wy. In hierdie tyd het hy noue kontak met ander aspirant-geneeshere wat ook gedigte skryf, soos Phil du Plessis, Menno Stenvert en Henk Rall, en ook met Wilhelm Knobel. Hy publiseer gedigte in verskeie tydskrifte, insluitende "Wurm", "Standpunte" en "Kol". Die gedigte wat hy in sy vier digbundels “"Adder om aarde"”, “"Terra incognita"”, “"Nuwe en nagelate gedigte"” en “"Pelgrims in aspiek"” bundel, bevat vele vreemde woorde, obskure verwysings en vergesogte beelde, sodat die poësie, ten spyte van mooi onderdele, in groot mate onverstaanbaar word. Sy poësie word beïnvloed deur die modernisme, die Duitse ekspressionisme en die eksperimentele rigtings in die Nederlandse en Vlaamse letterkunde in die sestigerjare.

Sy debuut is met “Adder om aarde”, wat gedigte bevat met besinning oor die lewe, die wêreld en die metafisika. Dit is ’n intellektualistiese bundel wat swaarwigtig van toonaard is, met die gebruik van talle ongewone, selfs onverstaanbare, woorde. Desnieteenstaande is daar ’n aantal gedigte wat belofte toon vir die toekoms en getuig van ’n skerp intellek.

“Terra Incognita” word in 1975 met die Perskorprys bekroon. Die titel beteken “onbekende gebied” en is die woorde wat deur ontdekkingsreisigers op vroeë kaarte van die wêreld aangebring is, waardeur aangedui is dat hierdie gebied nog nie verken is nie. Hierdie titel lewer ook kommentaar op die hegte strukturering van die bundel, waar die begin van ekstatiese liefdesverse algaande versomber tot die elegieë in die laaste afdeling. Soos die onbekende wêreld verken word deur die poësie, word dit omgevorm tot besit, maar ook die teenoorgestelde gebeur: dit wat as bekend gewaan was, word deur die poësie weer vervreem en omgeskep tot terra incognita. Die eerste afdeling van die bundel (“"Hooglied"”) bevat liefdesverse, waarin veral die paradoks ontgin word dat die mees vlietende ervaring van liefde eindelik die mees duursame is en dat besitname eintlik prysgawe beteken. In die tweede afdeling (“"Argaïese nagtegaal"”) word die motiewe van ’n mislukte verlede, verval en vernietiging in die hede en die wagtende apokalips in die toekoms gekombineer met die soektog om in hierdie chaos die tydlose en selfgenoegsame te red. Hierdie kontras word voortgesit in die derde afdeling (“"Grys oog"”), waar die bekende en onbekende aarde betrag word en teerheid teenoor geweld, vervlietende teenoor die ewige en die begin teenoor die Oordeel gestel word. Die bundel word afgesluit met twee elegieë, wat weer terugverwys na die openingsafdeling en so die sirkel voltooi.

“Nuwe en nagelate gedigte” bevat ’n hele aantal gedigte wat dateer uit die tyd van sy eerste twee bundels. Hierdie gedigte toon min afwyking of vernuwing van die wat reeds gepubliseer is, hoewel enkele gedigte tog uitstyg, soos “"Rondeel, by Rondebosch"” en “"Sappho: Papirus-fragmente"”. “Pelgrims in aspiek” word klaarblyklik beoog as oorkoepelende titel vir addisionele werk waarmee hy besig is, want die subtitel is “"Deel 1: 22 Portretstudies en ’n Naspel"”. Die bundel bevat gedigte oor verskeie figure wat hoofsaaklik aan die kunste (woordkuns, beeldhou, skilder, toneelspel, musiek) verbonde is. Dit poog om die mens uit te beeld in ’n wêreld van puinhope, pretensie en verval. Die naspel van die subtitel is ’n parodie op die werk van ander digters. Dit word egter sy laaste gepubliseerde bundel. Hoewel hy nog twee digbundels hierna voltooi (“"Die donker sy van Calvyn"” en “"Kwashale soos gekrinkelde birk"”, slaag hy nie om ’n uitgewer daarvoor te kry nie. Sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Die mooiste Afrikaanse liefdesgedigte"”, “"Die dye trek die dye aan"” en “"Goudaar"”.

Hy skryf ook prosa en publiseer ’n paar kortverhale in "Standpunte". Die prosasketse in “Kokende gô” stel die leser voor aan ’n nagmerriewêreld met vele grillerige verskynsels en gebeurtenisse. Die surrealisme word verbind met die narratiewe verslag van temas soos apokaliptiese visioene, bloedskande en heksery, waarby die sielkunde soms op knap wyse betrek word. Sy verhaal “"Die natuurgeskiedenis van die tango"” word deur Johann de Lange in die versamelbundel “"Soort soek soort"” opgeneem.

As bibliofiele uitgewer laat hy twee boeke druk, naamlik “"A Dante Bestiary"” met tekeninge deur Judith Mason en “"Skoelapperheuwel, Skoelappervrou"”, ’n gedig van Wilma Stockenström, met ’n vertaling in Engels deur homself en Malcolm Hacksley. Ten spyte van groot openbare belangstelling word die boeke om onbekende redes egter nooit gebind en versprei nie. In 2010 word die drukwerk van “"Skoelapperheuwel, Skoelappervrou"” in die kelder van ’n boekbinder in Johannesburg gevind, waarna ’n weldoener geld bewillig vir die druk van dertig genommerde eksemplare.





</doc>
<doc id="114003" url="https://af.wikipedia.org/wiki?curid=114003" title="Roswitha Schutte">
Roswitha Schutte

Roswitha Schutte (*1935 - ) is ’n letterkundige wat in Amsterdam in Nederland gepromoveer het en daarna dosent in Afrikaanse letterkunde aan die Universiteit van Suid-Afrika geword het. Sy het vakkundige werke onder beide haar nooiensvan, Roswitha Geggus, en haar getroude van, Roswitha Schutte, geskryf.

Roswitha Geggus kom as jong dogter in 1937 saam met haar ouers vanaf Duitsland na Suidwes-Afrika, waar sy grootword. Sy studeer aan die Universiteit van Kaapstad onder D.J. Opperman, waarna sy nagraads verder studeer in Nederland en in 1961 in Amsterdam promoveer met ’n proefskrif oor en in 1961 in Amsterdam promoveer met ’n proefskrif oor “"Die wit in die poësie: ’n ondersoek na die funksionaliteit van die wit in die visuele aanbod van hedendaagse poësie"”. Dit is sover bekend die eerste ondersoek na hierdie aspek, wat te veel as vanselfsprekend aanvaar word. Hierdie proefskrif word later gepubliseer en word ook in Nederlands vertaal. Hierna word sy letterkunde dosent in die Departement Afrikaans en Nederlands aan die Universiteit van Suid-Afrika in Pretoria. Sy is in 1969 in die brandpunt wanneer sy in ’n artikel in "Standpunte" van Junie 1969 (“"Moderne Sweedse poësie in Afrikaans"”) bewys dat D.P.M. Botes in van sy gedigte in sy bundel “"Klein grys telegramme van die wêreld"” plagiaat gepleeg het met gedigte van die Sweedse digters Sandro Key-Aberg en die latere Nobelpryswenner Tomas Tranströmer. By geleentheid tree sy op as beoordelaar by die toekenning van letterkundige pryse, waaronder die Rapport-prys vir 1987.

"Die wit in die poësie" is ’n publikasie van haar proefskrif. Sy skryf ook ’n monografie oor die lewe en werk van "Toon van den Heever". Sy publiseer vakkundige artikels in beide haar nooiensnaam en getroude naam.



</doc>
<doc id="114004" url="https://af.wikipedia.org/wiki?curid=114004" title="Ilse Steyn">
Ilse Steyn

Ilse Steyn (*10 Maart 1947, Stellenbosch -) is ’n Afrikaanse skryfster van gewilde leesstof, wat liefdesverhale, wetenskapfiksie, historiese romans en spanningsverhale insluit. Hoewel Ilse se getroude van Evertse is, skryf sy onder haar nooiensvan Steyn.

Ilse Lelong Steyn is op 10 Maart 1947 op Stellenbosch gebore. Haar ma is die bekende aktrise Miems de Bruyn. Sy gaan skool in Johannesburg en studeer daarna tale aan die Universiteit van Stellenbosch. Vir vyf jaar gee sy onderwys in Engels as tweede taal en gaan daarna na Europa om verder te studeer. In Nederland ontmoet sy ’n ou studentevriend, Jan Evertse, met wie sy trou. Hulle bly aanvanklik in Den Haag vir twee jaar, waar sy ’n maandelikse nuusbrief vir die Suid-Afrikaanse Uitsaaikorporasie skryf. Dan keer hulle terug na Stellenbosch, waar sy weer vir twee jaar skoolhou terwyl haar man werk by die universiteit se inligtingstegnologie-afdeling. In hierdie tyd het die egpaar tweelingseuns. Op deeltydse basis doen sy vertalings en gee onderrig in rekenaargeletterdheid aan die universiteit se personeel. Later werk sy vir drie jaar vir die Sportwetenskap-afdeling. Hulle emigreer terug na Nederland, waar hulle weer in Den Haag woon. Hier redigeer sy Engelse tekste van nie-Engelse akademici van regoor die wêreld. Na aftrede keer hulle terug na Suid-Afrika en bly in Johannesburg.

Sy skryf veral liefdesverhale, waarvan meeste in boekklubs-reekse gepubliseer word. Haar eerste boek, "Leer my van die liefde" (1982) is naaswenner in die kategorie vir nuwelinge in J.P. van der Walt se landswye romanwedstryd van 1981. Hierdie verhaal gaan oor die Deltaskool vir begaafde kinders. Die hoof, Storm de Wet, het nog altyd geweier om ongetroude vroue op die personeel aan te stel. Die nuwe Afrikaans onderwyser, Ryk Johannes Rossouw, is egter eintlik Rykie, mooi en ongetroud. Hulle is gou aanmekaar, veral oor die wyse waarop Storm sy broerskind Jamie behandel. Storm het nie veel liefde in sy ouerhuis ontvang nie en dus nooit geleer om dit aan ander te gee nie, maar Rykie is ’n baie goeie onderwyseres. In "Die mense van La Mer" (1983) offer Yolandie Lubbe haar vakansie op sodat sy haar suster Frieda se verlowingspartytjie met Etienne Roché kan bywoon. Die oudste broer, Arno, hoof van die familiemaatskappy, moet sy toestemming vir die verlowing gee. Arno daag egter nie op nie en Yolandie dwaal elke dag uit verveling weg see toe, waar sy ’n verbitterde man met ’n geskende gesig ontmoet. Wanneer sy op ’n dag haar frustrasie met die Rochés lug, erken hy dat hy Arno is. Hy vra haar om met hom te trou. In "Harte met geheime" (1984) woon Colette en haar broer Rikus in ’n kamer in ’n agterplaas in Stellenbosch terwyl hulle studente is. Omdat Rikus nie genoeg aandag aan haar dogter gee nie, sit die eienares hulle uit die kamer en hulle vind losies by ’n lektor, Martyn Wessels. Die vonke spat tussen hom en Colette en Rikus raak verlief op Martyn se verlamde suster. Colette het haar egter lankal voorgeneem om nie net nog ’n merkie op ’n kerfstok te word nie. "Afspraak met Cupido" (1986) is die verhaal van die Herberg en sy mense. Die Herberg is nie ’n gewone skool nie, want die kinders wat hier skoolgaan, ondervind probleme met hulle grootword in die lewe. Wanneer hulle hulself vind, gaan hulle weer terug huis toe. Die leerling Liedie het opgemerk dat wanneer ’n mens eers met hierdie skool te doen gekry het, ’n mens noodwendig moet verander. Dit geld onder andere vir die toegewyde onderwyseres Tina Labuschagne wie se lewe na haar ontmoeting met die KGB-agent Heinrich Strauss nie meer dieselfde rustige patroon wil volg nie; die skoolhoof Werner Retief wat nie vat kan kry aan sy nuwe sekretaresse, Hannelie Schoonees nie, maar na haar mondigwordingspartytjie nie wil hê sy moet weggaan nie; en kolonel Wynand Labuschagne en sy vrou Linda wat nie gewoond kan raak daaraan om na soveel jare van skeiding weer in dieselfde stad te woon nie. In "Draaiboek vir geluk" (1987) wil die rolprentregisseur Rudolf Delport die sensitiewe verhaal “"Largo"”, wat vroeër soveel opspraak verwek het, verfilm. Die rolprentregte daarvan is egter reeds verkoop en sy nuwe stiefsuster, Ciska, is hewig ontsteld toe sy hoor van sy planne. Vir Rudolf is die vreemde optrede van Ciska ’n raaisel. Deidre, Rudolf se suster, stel ’n geheimsinnige bestuurder aan vir haar beplande gesondheidsoord. Sy begin later vermoed dat daar dalk ’n verhouding tussen die bestuurder, Olaf, en Ciska is. Die jongste Delport, Chris, raak ook omgekrap oor sy eertydse jeugvriendin, Alexa, se vreemdheid. "Somersrus se hartseer" (1987) is die verhaal van die dorpie Somersrus en sy mense. Daar hang ’n swaarmoedigheid oor die dorp se inwoners, want die verbitterde Brand Dreyer het besluit om na jare wraak te neem. Dan arriveer Melanie Hofmeyr en ten spyte van die onaangename herinneringe wat sy oorgehou het van haar jeugjare op die dorp, probeer sy tog om Brand van sy plan te laat afsien. Brand se optrede sal die lewe en toekoms van elke inwoner drasties verander, ook dié van die oujongnooi, Tessa van Lill; die jong skrywer, Schalk Cronjé; Soekie Erasmus en Klein-Buks wat sy gebrek moet leer aanvaar. In "Drie ridders vir drie rooikoppe" (1988) is drie rooikopsusters almal sku vir mans. Hulle is Alta Retief, die kil siniese joernalis; Ralie met die groot liefde vir kinders en die groot liefdesteleurstelling in haar verlede; en die jongste suster, Kersie, wat eerder studentebetogings bywoon om haar demokratiese reg uit te oefen. Hulle moeder, Julia Retief, droom egter drome oor ridders vir haar dogters. "Liefdesvennote" (1994) is die verhaal van Kani. Sy was altyd net Kani van Dauphine, die wingerdplaas wat teen die berg vasloop. Rudolf van Arnim neem die las van Dauphine van haar skouers af, maar sy is nie gewoond daaraan om ’n pad saam met iemand anders te stap nie. In "Doolhof van geluk" (1995) hou Nina vir Justus verantwoordelik vir haar geliefde Louis se dood. Toe sy hom na twee jaar weer onverwags raakloop, spat die vonke behoorlik. Haar vriende en familie waarsku egter dat die vonke tussen haar en Justus nie nét uit wraak en woede spat nie. In "Die Trojaanse merrie" (1998) wil Chantelle Malherbe die gesogte Theron-prys vir joernalistiek wen en sy kies die besturende direkteur van Wintech, Riël Bosch, as onderwerp. Riël weier egter ’n onderhoud met haar en sy maak allerhande gewaagde planne om met hom in aanraking te kom. Riël vat nie nonsens van enigiemand nie, maar Chantelle laat haar ook nie sommer afskud nie. In "Towerspreuk van die liefde" (2003) beland Bianca, Lara en Andrea in Londen, waar hulle gou besef dat niks gaan gebeur as hulle dit nie maak gebeur nie. Bianca word deur die Skot Grant Ramsey aangestel om sy internasionale maatskappy te help vestig; die au pair Andrea met ’n sagte plek vir probleemkinders loop reguit in haar verswygde verlede in; en die model Lara word ’n droomkontrak aangebied. Sy sou maklik vir die modelbaas geval het as hy nie gay was nie. Niks is egter soos dit aanvanklik lyk nie en hulle lewens neem onverwagse draaie in ’n verhaal van egte toorkuns. In "Liefde praat net een taal" (2004) sien Julia Kleinhans na dertien jaar weer vir Arjan Teske. In een week in die verlede het sy en die kaalvoet Sigeunerseun in Holland iets gehad wat hulle nooit weer ervaar het nie. Nou is Arjan senior onderhandelaar van ’n internasionale maatskappy en Julia het eindelik vastigheid gekry toe sy teruggekeer het na haar familie.

Verskeie spanningsverhale verskyn ook van haar. In "’n Rissie op sending" (1983) word Nicky Smuts van die Staatsvertaalburo aanbeveel vir ’n geheime betrekking in die Geheime Diens, omdat sy ’n vrou is wat Portugees en Russies ken. Haar bevelvoerder blyk Regardt le Roux te wees, die bywonerseun op hulle plaas. Hy noem haar steeds Rissie, maar sy en Regardt kom nie met mekaar klaar nie – totdat hy vermis word en vermoedelik dood is. Marli Dippenaar is in "Meisie aan ’n tou" (1988) ’n jong skeikundige by ’n navorsingsinstituut. Die lewe behandel haar stief, want sy kon nooit vir haar pa die seun wees wat hy so graag wou hê nie en haar verhoudings loop almal in teleurstellings uit. Sy word ’n siniese, harde mens wat alle mans wantrou behalwe haar troue vriend, Bert Lotriet, wat saam met haar by die navorsingseenheid werk. Sy bied aan om een Vrydagaand ná kantoorure belangrike toetsresultate vir hom in die rekenaar te sleutel. Op hierdie aand verander haar prosaïese bestaan egter radikaal en sy word ’n internasionale terroris se gevangene en die onskuldige pion in ’n internasionale skaakspel. Die aksie draai selfs in Libië in Noord-Afrika.

Die lewe in die ou Kaap is die onderwerp van ’n aantal van haar romans. "Die soeter wraak" (1985) begin in 1780 in Frankryk. Die tienjarige Maryke Lelong verloor haar moeder en sweer wraak teen die edelman Antoine de Roubaix. Tydens die revolusie sterf Antoine se vader aan die hand van Maryke se vader, maar Antoine ontsnap en volg die Lelongs jare later na die Kaap. Hier vind hy dat Louis Lelong oorlede is en hy kan dus nie wraak neem nie. Maryke het egter self steeds wraakgedagtes. In "’n Laspos aan die Kaap" (1986) knoop goewerneur Bertus van Loon se kleinseun Jean links en regs flirtasies met getroude vroue in die Kaap aan en stel die goewerneur so in die verleentheid. Dan daag die rooikop Minette Niemand uit die binneland op met ’n brief van haar pleegmoeder waarin sy versoek dat die goewerneur vir Minette ’n huwelik moet reël. Die goewerneur bevestig sy kleinseun en Minette in die huwelik, maar die vonke spat tussen die twee. In "’n Kaapse droom" (1989) verneem Jeanne Villon in Holland dat haar vader ontvoer is en op die eiland Madagaskar as gyselaar aangehou word. Die V.O.C. weier om die losprys te betaal of om te onderhandel. Sy besluit om die bende seerowers wat haar vader gevange hou, alleen aan te durf. Sy ontmoet vir Simon van der Horst, voorheen van die Kaap, en hulle besluit om hulle voor te doen as broer en suster, omdat dit ongehoord is vir ’n jong dame om sonder ’n familielid of chaperone op reis te gaan. Boonop mag Jeanne se familie nie van haar plan uitvind voordat sy eers op die wye oseaan is nie.

"Prinses in die ruimte" (1996) is ’n wetenskapfiksie verhaal. Die eeue oue voorspelling is dat die prins van Woltan, Erik, ’n wese van die aarde as sy vrou sal neem en dat sy van die voorvaders kom en sekere van sy eienskappe sal hê. Anaïs van Aarde het nie ’n goue vel soos hy nie, maar kommunikeer deur middel van telepatie met hom en laat sy sekuriteitsdeur op die pendeltuig sonder moeite oopgaan. Al waarin sy egter belangstel is om die tien weeskinders met wie sy ’n band het, van die heersers van die Aarde te bevry. "Liefde in die ruimte" (1998) is ook wetenskapfiksie. Trumi van der Walt word na twee eeue in vriesslaap in die drie en twintigste eeu wakker. Haar geliefde Aarde word nou deur die tirannieke Hoofraad beheer en sy besluit om by die Bevrydingsfront aan te sluit. Generasi Bart, die leier van die Front, beskou haar egter as heeltemal te impulsief en ongedissiplineerd om ’n rekruut te word. Trumi laat haar egter nie intimideer nie.

Onder haar getroude naam is sy redaktrise van die handleiding "Mikrorekenaars en apparatuur: ’n kopersgids".



</doc>
<doc id="114005" url="https://af.wikipedia.org/wiki?curid=114005" title="W.A. Willemse">
W.A. Willemse

W.A. Willemse (13 Mei 1904, Warden - 6 Maart 1945, Pretoria) was ’n sielkundige en hoogleraar in Sielkunde aan die Universiteit van Pretoria. Hy is die vader van Marike de Klerk, gewese vrou van president F.W. de Klerk, en skrywer van etlike fiksie en vakkundige boeke. Hy skryf ook fiksie onder die skuilnaam H.D.A. Terblanche.

Wilhelmus Antonius Willemse is op 13 Mei 1904 op Warden gebore as die seun van Pieter Willemse en Johanna Adriana Weyers. Sy hoërskoolopleiding ontvang hy op Fouriesburg en hy werk daarna ’n rukkie as bankklerk. Intussen studeer hy deeltyds en verwerf die B.A.-graad met lof aan die Universiteit van Suid-Afrika. Hierna studeer hy voltyds aan die Universiteit van Pretoria, waar hy sy M.A.-graad in Sielkunde behaal. Hy vertrek oorsee en studeer verder aan die universiteite van Leipzig, Berlyn en Bonn in Duitsland. Aan die Universiteit van Bonn promoveer hy as doktor in Sielkunde, terwyl hy tydens sy verlof in Duitsland ook onder die wêreldbekende sielkundige professor Kretschmer studeer. Hy behaal later ’n verdere doktorsgraad aan die Universiteit van Pretoria en word veral bekend vir sy navorsingswerk in sosiaal patologie en psigopatologie, wat hom plaaslik bekend maak as sielkundige.

In 1933 word hy aangestel as junior lektor in die Departement Sielkunde aan die Universiteit van Pretoria, in 1934 as senior lektor, in 1937 as professor en in 1938 as hoogleraar. Hy lewer sy intreerede as professor op 22 September 1937 onder die titel “"Die psigologie en maatskaplike afwykinge"”. Kriminologie interesseer hom en hy doen hiervoor baie navorsing in gevangenisse. Hy is meer as een keer getroud, maar sy huwelikslewe is telkens ongelukkig. Uit sy huwelik met Susanna Elizabeth Heyns word die seun Wilhelm Anton en die dogter Marike gebore, laasgenoemde wat later bekendheid sou verwerf as die vrou van president F.W. de Klerk. Vir ’n ruk is hy getroud met Flora Mathey (later Flora Strachan), wat onder andere bevriend was met Elisabeth Eybers. In 1942 trou hy met Maryna Claudina Snel, wat as Rina Snel-Willemse verskeie romans skryf. Hy is op 6 Maart 1945 in Pretoria oorlede, nadat ’n motor bestuur deur een van sy studente hom per ongeluk in Pretoria raakry.

Hy skryf wetenskaplike werke oor Sielkunde, asook populêr-wetenskaplike werke oor die onderwerp. “Constitution-types in delinquency: practical applications and bio-physiological foundations of Kretschmer's types” is ’n publikasie van sy doktorale proefskrif.  Saam met C.I. Rademeyer is hy verantwoordelik vir die handboek oor “Kriminologie”, terwyl hy ook ander boeke soos “Die sorg vir ons kinders en jeugdiges”, “Die lief en leed van ons geslagslewe” en “My eie kind” laat publiseer. Saam met Rita Graf van Eewyk skryf hy “Mislukte lewens” en saam met A.S. Roux “Mense wat drink: sielkundig ontleed” in die Lewenskuns-biblioteekreeks.

Hy skryf ook talle fiksiewerke. “Die blonde skaduwees van Rhynland” is ’n digbundel en “Dwaalweë” is ’n roman oor die verhouding tussen twee mense. Die roman “Die vrouens van Aasvoëlhoek” word postuum gepubliseer. Per geleentheid maak hy gebruik van die skuilnaam H.D.A. Terblanche en die roman “Langs donker denne” word onder hierdie naam gepubliseer.


Nasionale Afrikaanse Letterkundige Museum en Navorsingsentrum (NALN) Bloemfontein “Willemse, prof. dr. Wilhelmus Antonius: Biografie”


</doc>
<doc id="114006" url="https://af.wikipedia.org/wiki?curid=114006" title="Louie Boshoff">
Louie Boshoff

Louie Boshoff is ’n Afrikaanse dramaturg.

Louie Georgina Roberta Boshoff is op 1 Desember 1899 op Vryburg in Betsjoeanaland gebore, as die derde van vyf kinders van ’n Afrikaanse pa (Louis Petrus Boshoff) en ’n Engelse ma (Georgina Dove Freemantle). Haar broers en susters is William Henry (1894–1928), Elizabeth Anne (1896-1896), Martha Dove (1904–1995) en Caroline Emma (1907–2000). Haar pa (na wie sy vernoem word) is die jongste kind van sy vader, Adam Boshoff. Sy eie moeder is oorlede toe hy nog baie jonk was, waarna sy vader weer trou, maar sy vader is oorlede toe hy slegs twaalf jaar oud was. Sy stiefmoeder wil hom nie verder versorg nie en gee hom hierna weg. Hy kom eindelik by ’n Engelse familie in Kimberley tereg, waar hy Louie se ma ontmoet. As gevolg van hierdie geskiedenis is daar ’n sterk pro-Engels en anti-Afrikaans gevoel in die huis. Louie se huistaal is Engels en op 19-jarige ouderdom kan sy steeds nie vlot Afrikaans praat nie. Sy gaan skool by die Sekondêre Skool op Vryburg en dan die Hoërskool vir Meisies op Kimberley, waarna sy terugkeer na Vryburg om daar te matrikuleer. Haar pa is ’n algemene handelaar op Vryburg, maar ly ernstige finansiële skade wanneer hy tydens die Eerste Wêreldoorlog dit onmoontlik vind om soldate wat hom groot bedrae geld skuld, te dagvaar. Teen die einde van 1916 vertrek die gesin weens hierdie finansiële probleme na die Paarl, op uitnodiging van ’n Engelse oom wat aanbied om die gesin te help. Hier skryf Louie in by die Paarlse Opleidingskollege, waarna sy haar studies voltooi aan die Universiteit van Stellenbosch. Hier volg sy nie net die onderwyserskursus nie, maar spits haar ook daarop toe om Afrikaans te leer. Dit gaan egter nie goed met die gesin se finansies nie. Die Engelse oom wat hulle gehelp het, besluit om terug te keer na die Onderveld, maar die gesin kan dit nie bekostig om weer te trek nie en bly aan in die Paarl.

Na voltooiing van haar studies neem sy ’n betrekking aan as onderwyseres aan die Paarlse Hoër Meisieskool, waar sy nege jaar lank werksaam is. In hierdie tyd onderhou sy nie net haarself en haar ouers nie, maar verleen ook finansiële steun aan haar twee jonger susters. Weens hierdie stres en die negatiewe invloed wat dit op haar gesondheid het, moet sy noodgedwonge ’n verandering maak en gaan eers na ’n Kaapse skool, daarna na Port Elizabeth en keer dan weer terug na die Kaap waar sy werksaam is aan een van die skole in die Skiereiland. Haar gesondheid kry in hierdie tyd van stres ’n ernstige knou en sy ontwikkel ’n maagseer wat aan die bloei gaan. Dit veroorsaak dat sy lang tye in die bed moet deurbring en om die tyd om te kry begin sy ernstig skryf, wat dan ook aanleiding gee tot die ontstaan van sommige van haar dramas. In 1939 begin sy met ’n seëlversameling wat die geskiedenis vir meer as vierhonderd jaar aaneenlopend uitbeeld, vanaf Martin Luther in 1517. Die versameling word beskou as een met kulturele, geskiedkundige en filateliese waarde. Haar seëlversameling word in 1942 deur die Paarlse Munisipaliteit vir die Hugenote-Museum op die dorp aangekoop en word ook deur die Koninklike Filateliese Vereniging van Londen geregistreer in hulle biblioteek van wêreldberoemde seëlversamelings. Sy het ook ’n mooi versameling van ossewa-koeverte en Nederlandse seëls. Op 3 Desember 1980 is sy oorlede.

Haar eerste gedigte word in 1919 in "De Goede Hoop" gepubliseer, onder andere “"Die violis"”. Haar toneelstuk “Hendrik se tuiskoms” word met ’n tweede prys bekroon by die Kaapse Eisteddfod. Sy skryf ook die klugspel in een bedryf, “Die welwillende bedrieër”, en die drama “Verskil van smaak”. Die radiodrama “Die heldin” word uitgesaai. Sy skryf ook saam met A.V. Kendall skoolhandboeke vir die aanleer van Afrikaans vir verskillende standerds onder die titel “Afrikaans as Second Language” en ook “Afrikaans as tweede taal”.







</doc>
<doc id="114007" url="https://af.wikipedia.org/wiki?curid=114007" title="Tertia Botha">
Tertia Botha

Tertia Botha (21 April 1925 – 25 Julie 2013) was ’n lektor in Afrikaans en Nederlands aan die Universiteit van Natal en ’n Afrikaanse skrywer van jeugverhale wat die ATKV-Kinderboekprys vir haar skryfwerk verower het.

Tertia Botha is op 21 April 1925 gebore. Sy matrikuleer aan die Hoërskool Hugenote in Springs. Na skool studeer sy verder aan die Universiteit van Pretoria, waar sy die B.A.-graad behaal. Later sit sy haar studies voort aan die Universiteit van Natal in Durban, waar sy die B.A. Honneurs-graad met lof en die M.A.-graad in 1970 met lof verwerf, laasgenoemde met ’n verhandeling oor “"’n Ondersoek na enkele struktuuraspekte van Sewe dae by die Silbersteins (Etienne Leroux)"”. Eers is sy onderwyseres in Afrikaans aan die Hoër Volkskool Heidelberg in Transvaal en dan aan die Hoërskool Port Natal in Durban. Dan word sy dosent aan die Durbanse Onderwyskollege en daarna senior lektrise vir Afrikaans-Nederlands aan die Universiteit van Natal. Vir bykans twintig jaar is sy verbonde aan laasgenoemde universiteit en sy is hier hoofsaaklik gemoeid met die doseer van Afrikaanse en Nederlandse drama en Nederlandse poësie. Sy is ’n lid van die Suid-Afrikaanse Akademie vir Wetenskap en Kuns. Sy is getroud met professor T.J.R. Botha en hulle woon in Durban. Die egpaar het ’n seun, Theuns, en ’n dogter, Selma. Op 25 Julie 2013 is sy in Durban oorlede.

Sy skryf jeugverhale. In “Rebel” is die titel ’n akroniem vir Red en Bewaar en Lewe, ’n aksiegroep wat hom beywer vir omgewingsbewaring. Die leier Robbie Roux word vir sy rol op die planeet Kiron voorberei vir sy taak en keer dan terug na die aarde om bose besoedelaars die stryd aan te sê. Dit is veral Vleis Verster, eienaar van ’n vleisfabriek wat afval in die rivier stort, wat saam met sy seuns (die tweeling Spek en Ham) die lewe vir Robbie probeer moeilik maak. In 1994 ontvang “"Rebel"” die Bronstoekenning van die Sanlam-prys vir Jeuglektuur en in 1995 kry dit die ATKV Kinderboekprys vir ouderdomsgroep 10-12 jaar. Die boek word ook in Engels vertaal. “Waterkind” vertel die verhaal van Kati Bruwer, ’n dertienjarige skoolmeisie, wat deur haar swemlesse verskeie mense ontmoet en vir die eerste keer verlief raak, op die aantreklike sweminstrukteur Steve. Haar ouma neem ’n swart baba aan en al hierdie gebeure veroorsaak dat sy gou moet volwasse raak. Eindelik styg sy uit bo persoonlike terugslae en emosionele krisisse. “"Waterkind"” is in 1999 die naaswenner van die ATKV-kinderboek-prys vir ouderdomsgroep 10-12 jaar.

Vir studente skryf sy verskeie letterkundige handleidings in die “"Blokboeke"”-reeks, waaronder handleidings vir “"Hart van die son"” van Karel Schoeman, “"Die keiser"” van Bartho Smit en “"Maria Stuart"” van Friedrich Schiller, wat in Afrikaans bewerk is deur Karel Schoeman.






</doc>
<doc id="114008" url="https://af.wikipedia.org/wiki?curid=114008" title="Susan Botha">
Susan Botha

Susan Botha is ’n Afrikaanse digter en skrywer.

Susan Botha is ’n gemeenskapsjoernalis in die Paarl en is betrokke by verskeie gemeenskapsprojekte, wat insluit Vigs en leesprojekte onder die jeug. Sy was vir die laaste ruk van sy lewe Leonard Koza se lewensmaat.

Sy skryf gedigte, kortverhale en kinderverhale in Afrikaans en Engels. Haar werk is al in Nederland en Amerika gepubliseer en sy tree ook op verskeie geleenthede op by die Woordfees op Stellenbosch. Van haar gedigte word opgeneem in die versamelbundel “"Metafore vir herlewing"”, wat saamgestel word deur die Afrikaanse Skrywersvereniging.



</doc>
<doc id="114010" url="https://af.wikipedia.org/wiki?curid=114010" title="Willie Burger">
Willie Burger

Willie Burger is ʼn Suid-Afrikaanse akademikus, resensent en skrywer. Burger se navorsing is gesentreer rondom, onder meer, narratiewe singewing, die estetiese effek, moderniteit in Afrikaanse fiksie, wêreldliteratuur en vergelykende letterkunde. Tans is hy verbonde aan die Universiteit van Pretoria, in Suid-Afrika. Hier is hy sedert 2010 hoof van die Departement Afrikaans. 

Burger behaal ’n MA-graad in Afrikaanse Letterkunde in 1991 aan die destydse Potchefstroomse Universiteit (toe bekend as PU vir CHO en nou bekend as NWU, Noordwes-Universiteit). Daarnaas voltooi hy ʼn doktoraat in Afrikaanse Letterkunde in 1996 ook aan PU vir CHO. In 2004, behaal Burger ʼn volgende meestersgraad, in Sielkunde, aan die Universiteit van Johannesburg. 

In 1991 sluit Burger by die Universiteit van Zululand aan waar hy doseer tot 1997. Vanaf 1998 is hy by verbonde aan die Universiteit van Johannesburg. Hier is hy ook vir sewe jaar departementshoof – vanaf 2003-2009. Burger is sedert 2010 by die Departement Afrikaans, aan die Universiteit van Pretoria, ʼn dosent en die departementshoof.

Burger publiseer talle navorsingsartikels en hoofstukke in boeke, is redakteur van ʼn aantal saamgestelde boeke en tydskrifte, resenseer boeke (onder meer in die tydskrif, "Vrouekeur"), skryf rubrieke en publiseer ook ʼn boek wat in 2018 verskyn. Benewens sy navorsing, is Burger betrokke by ʼn aantal literêre verenigings en het ook al verskeie kere opgetree as gasdosent by ‘n aantal plaaslike en internasionale universiteite.

In die jare tagtig en negentig, het ʼn opleiding in die literatuur hoofsaaklik ʼn fokus op literêre teorie gehad. Dit is veral omdat die Talige wending sowel as die Kulturele wending in dié jare hoogty gevier het. Burger beskryf hoe sy eie navorsing aanvanklik die denkstroom van die jare tagtig en negentig gevolg het totdat hy die verband tussen stiplees van 'n teks en die plaas van 'n teks teen die breër kulturele agtergrond begin ondersoek het. Sodoende het hy 'n middeweg probeer vind tussen die behoud van die individuele werk en die plaas daarvan teen 'n breër agtergrond.

Die aanloop van hierdie navorsing, begin met 'n ondersoek na die veranderinge wat die Afrikaanse roman ondergaan in terme van representasie en betekenis gebruike. Dit sluit aan by die eeue oue mimetiese probleem. Een van die belangrikste verskuiwings in die persepsie van realiteit en bewussyn in die afgelope twee dekades, was 'n wegbreek van post-modernisme en die soeke na ʼn nuwe manier om representasie uit te beeld. Terwyl die post-moderniste en post-strukturaliste glo dat betekenis gegee word deur middel van representasies aan dinge daarbuite, in die wêreld, bestudeer Burger die probleme van so ʼn uitgangspunt in sy navorsing. Hy belig die probleme telkens vanuit ander oogpunte. 

In twee artikels oor die werke "Die swye van Mario Salviati" (2000)"," deur Etienne van Heerden, en "Boek" (1987)"," deur Breyten Breytenbach, doen Burger ondersoek na die rol van kuns as 'n manier om bewussyn, ook in terme van die verlede en geskiedenis, te ondersoek. Die artikel rakende "Boek" ('n werk wat Breytenbach geskryf het terwyl hy in die tronk opgesluit was), is een van die eerste pogings om Breytenbach se ars poetica neer te lê. Beide hierdie artikels van Burger het bygedra tot die soeke vir oplossings van representasie wat wegbreek van post-modernisme. 

Dit is egter die artikel "Eendag was daar... (of was daar nie?) Stories: onthulling, verdoesling en moontlikheid?" wat in 2002 gepubliseer is, wat rigtinggewend vir Burger se huidige navorsing is. Hierin ondersoek hy André P. Brink se "Duiwelskloof" (1998) en Marlene van Niekerk se "Triomf" (1994) en die maniere waarop verskillende idees rakende narratiewe in die twee werke aangepak word. In sy navorsing oor Marlene van Niekerk se romans, "Triomf" (1994) en "Agaat" (2004), ondersoek Burger ook hoe die spanning tussen die estetiese en die werklikheid ʼn ander moontlikheid vir die verstaan van representasie bied. Burger wys byvoorbeeld hoe "Triomf" die metafoor van muurpapier gebruik om te wys dat taal, narratiewe, ideologieë, geloof, en so meer, leuens is omdat dit tot veralgemenings lei waarin mense glo. In die roman is dit die karakter, Treppie, wat die aandag rig op sekere veralgemenings wat mense se blik op die wêreld beïnvloed en Burger wys daarop hoe Treppie daaraan herinner dat die muurpapier gedurig afgetrek moet word. 

Talle tekste in die Afrikaanse letterkunde handel ook oor ʼn verteenwoordiging van die verlede, maar veral by Karel Schoeman is die verlede ʼn groot fokuspunt. Burger kyk in ʼn aantal artikels na hoe Schoeman met die verlede omgaan en in die artikels wys hy hoe belangrik die gebruik van metaforiek en narratief is om die verlede te verstaan. 

Burger gebruik "Bidsprinkaan" (2005), van André P. Brink, om die problematiek rondom ʼn aanvaarding dat alle narratiewe gelyk is, en dat die konsep rondom waarheid nie kan bestaan nie (soos wat die post-moderniste vertel), na te vors. In 'n artikel oor "Bidsprinkaan" ondersoek Burger die poging wat die roman aanwend om verby taal te reik en sodoende problematiese aspekte wat met die Talige wending aangebring is, te omseil.

Burger se analise van Abraham de Vries se kortverhale in "Tot verhaal kom" (2003), het 'n interessante oplewering oor die verhouding tussen narratief en bewussyn, sowel as narratief en herinnering, gemaak. In die artikel wys Burger hoe daar by De Vries se kortverhale nie 'n geredelike aanvaarding van narratiewe is wat as oplossing dien vir die mens se gebrek aan begrip nie. Terwyl die afsluiting van 'n verhaal 'n sekere geborgenheid inhou, is dit asof die verhale wys dat afsluiting steeds nie genoegsaam is nie. Sodra een verhaal afgesluit word, is 'n ander nodig om dit wat ontglip, emosies en ervarings wat nie beskryf kan word nie, te probeer vasvang. Terwyl mens graag 'n geborgenheid wil vind in die samehang, is mens meestal onbewus daarvan dat iets uitgesluit word. Burger wys hoe vertellings in hierdie bundel 'n manier word om die voorlopigheid van die weergawe te behou en reeds in die verhaal na die onbekende, die uitgeslote "iets", te suggereer. Uiteindelik wys Burger in die artikel ook belangrike insigte rondom identiteit uit. 

In Ingrid Winterbach se "Die boek van toeval en verlaat" (2006), word idees rondom narratiewe kohesie ook aangeraak en Burger doen verdere ondersoek na die implikasies van plot vir bewussyn, geheue, die geskiedenis en vergetelheid. Burger wys hoe die roman se plot nie toelaat vir 'n afgeronde geheel nie. Gevolglik moet die leser deurentyd 'n aantal betekenis moontlikhede oorweeg, want afsluiting is nie moontlik nie. Die roman wys hoe een verstaan van die lewe, van persoonlike identiteit, nie moontlik is nie en daarom vertel mense stories - al bestaan die moontlikheid dat daar nooit 'n afgeronde einde gevind kan word nie.

Die navorsing rondom narratiwiteit en singewing, lei in 2018 tot die publisering van Burger se boek, "Die wêreld van die storie". Daarin ondersoek hy hoe ʼn storiewêreld in ʼn leser se verbeelding tot stand kom. In die leesproses kom ʼn storiewêreld tot stand by 'n leser deur woorde te lees wat op ʼn papier staan. Deur te fokus op die wêrelde van stories, kan ʼn teks binne ʼn spesifieke konteks gelees word sonder om die spesifiekheid van elke teks te verwaarloos of om die betowering van storiewêrelde te verloor.

Benewens sy akademiese navorsing, is Burger sedert 2010 die boekeredakteur van die weeklikse tydskrif, "Vrouekeur." Burger resenseer hierin talle boeke en publiseer ook ʼn aantal korter essays oor aspekte van die letterkunde en literêre teorie. Sodoende poog hy om met hierdie publikasies literêre navorsing buite die grense van die akademie te versprei. 

"Pa se stem" (2003) en "Pa se stem, volume 2" (2005) is bundels wat saamgestel is uit ʼn keur van maandelikse rubrieke wat Burger geskryf het vir die tydskrif, "Baba en Kleuter", tussen 1999 en 2005. Burger skryf ook kortverhale en twee van sy verhale, “ʼn Eenvoudige gesprek” en “Pappa moet Liewe Jesus bel”, word opgeneem in die versamelbundel, "Op hulle stukke" (2005), onder redaksie van Jeanette Ferreira.







</doc>
<doc id="114011" url="https://af.wikipedia.org/wiki?curid=114011" title="Carl Boplaas">
Carl Boplaas

Carl Boplaas (1931 - 2004) is die skuilnaam van ’n Afrikaanse digter met die naam van Carl Petrus van der Merwe.

Carl Petrus van der Merwe is die seun van Frans Jacobus van der Merwe (1907–1987), ’n broer van Boerneef en eienaar van die beroemde familieplaas Boplaas. Hy is op 19 April 1931 hier in die Koue Bokkeveld gebore. Hy matrikuleer op Ceres en bring die grootste gedeelte van sy lewe as sagtevrugteboer op Boplaas deur, wat sedert 1743 in die familie se besit is. Die plaaswerf is deur sy toedoen in sy geheel tot ’n nasionale gedenkwaardigheid verklaar en die plaas self is ’n familiemaatskappy wat bekend staan as Boplaas Boerdery Trust – dit is die oudste familie-onderneming in Suid-Afrika. As eertydse skaapboer trek hy self winters met die skape uit die Koue Bokkeveld deur Rietvlei se koue water, teen Katbakkies se steilte en oor Swartrug na die warmer Karoo. Later is hy deel van die landbou-revolusie wat die Bokkeveld omvorm tot ’n ryk vrugtestreek, totaal weg van die oorspronklike skaapboerdery af. Vir lank is hy ook ’n korrespondent van "Die Burger". Saam met George Weideman, Marianna Brandt en Pieter Strauss neem hulle as die Woordwalsers die program “"Met woord en lied van die Kaap tot die Gariep!"” na plattelandse dorpe in die Noord-Kaap en Wes-Kaap. Hierdie program bestaan uit die voorlees van gedigte, vertel van komiese kontreistories en die sing van liedjies van die kontrei. Per geleentheid tree hy ook op by die Afrikaanse Woordfees op Stellenbosch en sy gedigte word op Radiosondergrense voorgelees. Hy is op 15 Oktober 1955 getroud met Nicoline Lambrechts van Calvinia en die egpaar het vier kinders, twee dogters (Mariana en Letitia) en twee seuns (Fanie en Nico). Op 29 September 2004 is hy in ’n stapongeluk in die Skurweberge naby Boplaas oorlede. Die ongeluk gebeur naby ’n kruis wat hy sowat tien jaar tevore in die berge tot eer van God aangebring het.

Hy skryf onder die skuilnaam Carl Boplaas. Sy gedigte word in die trant van Boerneef s’n geskryf, met ryk gebruik van die aaneenskakeling van woorde op ’n ritmiese wyse. Dit word dan ook getoonset en deur vele kunstenaars opgevoer. Hy is in ’n groot mate ’n navolger van Boerneef en dig ook oor die mense van sy kontrei, die bedrywighede op die plaas, herinneringe aan ’n verbygegane tyd, die natuur en die wisseling van seisoene. Hiervoor gebruik hy telkens die streekstaalgebruik. Ongelukkig steek sy gedigte gehaltewys af by dié van Boerneef, wat maar moeilik navolgbaar is. Carl Boplaas se digkuns neig oor die algemeen terug na ’n ouer vorm in ’n met rym beheersde soort vers. Meeste van sy digbundels publiseer en bemark hy self, waardeur die streng hand van ’n redakteur ontbeer word. “Soetsop virre klipkind” is in 1999 op die kortlys vir die toekenning van die Ingrid Jonker-prys. Hierdie gedigte oor sy kontrei, die boerderysake, jeugervarings en godsdiens is leesbaar veral deur die humor en duidelike liefde vir sy wêreld. Sy volgende bundels is “Klopdisselboom”, “Ramkie-rympies”, “Bokveldse binnevet”, “Guitige goedjies en preutse praatjies” en “Kraai douvoordag”, wat oor dieselfde temas gaan en waarin daar van vernuwing in sy poësie nie juis sprake is nie. Van sy gedigte word opgeneem in “"Groot verseboek"” en “"Die Afrikaanse poësie in ’n duisend en enkele gedigte"” en in ander versamelbundels soos “"Nuwe verset"”, terwyl hy ook in tydskrifte soos "Tydskrif vir Letterkunde" publiseer.

In die boek “Bewaar die knikkertjie” teken hy belangrike volkshistoriese gebruike, speletjies,kleredrag. eetgewoontes, en staaltjies op, wat ’n waardevolle bewaringserfenis word. Die boek bevat ook inligting oor die skrywer se voorouers en herkoms.

1997

1998

1999

2000

2001

2003





</doc>
<doc id="114012" url="https://af.wikipedia.org/wiki?curid=114012" title="Johanna Brandt">
Johanna Brandt

Johanna Brandt (*18 November 1876, Heidelberg – †1964) raak bekend vir die spioenasie wat sy tydens die Anglo-Boereoorlog vir die Boeremagte verrig en die boek wat sy ná die oorlog hieroor skryf. Sy was ook ’n profeet wat ’n visioen oor die toekoms van Suid-Afrika ontvang, waarna sy verskeie boeke oor omstrede genesingspraktyke skryf. Sy skryf ook onder die skuilname Moeder Vernuf en Marcus Romondt.

Johanna van Warmelo is op 18 November 1876 op Heidelberg in Transvaal gebore as vierde kind in die gesin. Haar ouers was die Hervormde predikant ds. Nicolaas Jacobus van Warmelo en Maria Magdalena Elizabeth Maré, 'n dogter van landdros Dietlof Maré. Aanvanklik ontvang sy opleiding by ’n verarmde Engelse edelman en sy gaan daarna vir twee jaar skool aan die Good Hope Seminary vir jong dames in Kaapstad. Na haar vader se dood in 1892 vertrek sy en haar ma op ’n ses maande lange reis deur Europa en hulle vestig hulle daarna in Pretoria op die Van Warmelo-landgoed Harmonie in Sunnyside. Hier word hulle goeie vriende van onder meer president Paul Kruger, generaal Piet Joubert en die staatsekretaris, dr. W.J. Leyds. In 1897 gaan sy na Duitsland waar sy musiek studeer en keer terug na Transvaal kort voor die uitbreek van die Anglo-Boereoorlog. Sy hou tydens die oorlog noukeurig dagboek in Hollands-Afrikaans en grond haar biografie hierop.

Aan die begin van die oorlog is sy saam met drie van haar broers ’n vrywilliger en dien as ’n verpleegster in Pretoria totdat die Britse magte die stad inneem. Hierna begin ’n lang guerrilla-oorlog. Johanna is een van ’n groepie dapper Boerevroue in Pretoria en Kaapstad wat die geheime diens van die Zuid-Afrikaansche Republiek (Transvaal) deur die oorlog ten spyte van lewensgevaar bygestaan het. Sy, haar ma en haar ouer suster, Christina Deliana Cloete van Alphen in Constantia, was almal deel van die spioenasienet, terwyl haar broers, Dietlof, Fritz en Willem, in die Boeremagte geveg het. Die vroue het onder andere as koeriers opgetree om plofstof na die Boere te smokkel en op die Engelse offisiere en troepe gespioeneer. Hulle versteek ook gereeld Boere en gevangenes wat ontsnap het. Haar aksies en opmerkings as verpleegster lei tot W.T. Stead se artikel in "Review of Reviews" oor die afgryslike toestande in die Irene Konsentrasiekamp, waarna Britse openbare ondersteuning vir die oorlog begin daal. Tydens die oorlog word die Van Warmelo’s se huis, Harmonie, ’n sentrum vir die okkuperende Britse magte. Hulle veronderstel dat sy en haar ma hulpeloos is en afgesny van die Boeremagte en dus geen gevaar inhou nie, wat so reg in hulle kraam pas. In hulle rol as skadelose burgerlikes was sy en haar ma in staat om gedetailleerde inligting oor die beweging van Britse troepe en ammunisie te verkry, wat hulle na die Boere uitsmokkel met behulp van onsigbare briewe, geskryf in suurlemoensap. Die spioenasienet word egter deur verraad ontbind.

Kort voor die einde van die oorlog vertrek Johanna na Holland. Hier trou sy op 28 Augustus 1902 met die Hervormde predikant ds. Louis Ernst Brandt. Hulle het mekaar ontmoet tydens een van Johanna se buitelandse reise, waarna ’n verhouding ontstaan het. Na haar terugkeer na Suid-Afrika en tydens die oorlog sit hulle die verhouding per korrespondensie voort. Die oorlog het haar fisies en geestelik afgetakel en sy en haar man vestig hulle op die noordelike dorpie Niezijl, waar sy kan herstel. Sy verwyl haar tyd deur te rus en haar oorlogsondervindings neer te skryf. Die koue weer en gebrek aan vars vrugte akkordeer egter nie met haar nie en die egpaar besluit na die geboorte van hulle eerste kind om na Suid-Afrika te emigreer. Hulle vestig hulle dan in 1904 in Suid-Afrika, waar dominee Brandt predikant word van verskeie gemeentes (eers Pietersburg en daarna Johannesburg en Pretoria), waarna hy aangestel is as Moderator van die Hervormde Kerk in Suid-Afrika. Uit die egpaar se huwelik word sewe kinders gebore, wat later versprei is deur Skotland, Switserland, Kaapstad, die Vrystaat en Johannesburg. Een van die seuns is Andries Brandt, wat self ’n predikant word in die Hervormde Kerk in Kaapstad.

Sy steun die Rebellie van 1914 openlik en voorsien die rebelle wat in die tronk is met melk en vrugte. Nadat die Rebellie misluk het, is sy sekretaris van die eerste kongres van die Nasionale Vroueparty in Johannesburg. Die doel van hierdie party was om te werk om die rebelle te bevry en vir hulle families te sorg, terwyl dit ook geaffilieer is met die toe nuut gestigte Nasionale Party. Sy is dus medestigter en later ere-president van hierdie party. In 1915 neem sy deel aan die Vroue-optog om ’n petisie aan die regering te oorhandig en sy onderneem verskeie reise deur die land om nuwe takke van die Nasionale Vroueparty te stig. Op die vooraand van haar moeder se dood op 7 Desember 1917 in Pretoria ontvang sy ’n profetiese visioen oor die toekoms van Suid-Afrika, waarin daar aanduidings is van ’n donker toekoms vol geweld, met onder andere ’n groot aanval deur swart mense op witmense in Johannesburg. Sy publiseer hierdie visioene in 1918 en dit vind ook aansluiting by soortgelyke profesieë van Siener van Rensburg.

Nadat sy na bewering haarself van maagkanker genees het, publiseer sy ’n boek oor ’n druiwekuur, wat onder andere groot invloed uitoefen op die latere geskrifte van Essie Honiball. Sy reis weereens deur die land om die druiwekuur bekend te stel en stuur pamflette daaroor na Europa en Amerika. Sy kry uitnodigings om die kuur te kom demonstreer en vertoef onder andere vir hierdie doel meer as ’n jaar in Amerika. Vir hierdie navorsingswerk kry sy die eredoktorsgraad van die Amerikaanse Skool van Natuurgenesing in New York, die eredoktorsgraad van die Naturopatiese Vereniging in Oregon en ook die M.A.-graad in Genesing. Na haar terugkeer na Suid-Afrika neem sy ’n babadogtertjie aan met die doel om haar op te lei as opvolger in haar natuurgenesingswerk, maar hierdie droom is nie bewaarheid nie. Sy is verder stigter en ere-president van die Wêreld-Harmoniebeweging in Pretoria in 1916, in Vereeniging in 1925, in Amerika in 1928, in Johannesburg in 1930, in Switserland in 1938 en in Engeland in 1939. Verder is sy stigter van die Harmonie-skool van Natuurgenesing en word in 1938 verkies as erelid van die Eugène Field Society in Amerika as een van die veertig beste skrywers oor natuurgenesing van die twintigste eeu tot op daardie stadium. Sy is ook lid van die Vrouefederasie.

Haar man is in 1939 in ’n ongeluk oorlede, waarna sy haar grootliks aan die openbare lewe onttrek. Sy swerf rond en bly by vriende en haar kinders en in gehuurde kamers, waarna sy ’n woonstel in Nuweland in Kaapstad huur. Op 21 Januarie 1964 is Johanna Brandt in Nuweland in die Kaap oorlede. Haar en haar man se versamelde navorsingsbronne word daarna in die argief van die Nederduits Hervormde Kerk in die Dirk van der Hoff-gebou in Pretoria bewaar.

Onder die skuilnaam Moeder Vernuf skryf sy artikels in die "Boervrou" en kinderverhale in die "Hervormer". Jan F.E. Celliers verwerk haar biografie in 1912 in ’n suiwerder Afrikaans. Die titel hiervan was "Die Kappie Kommando of Boerevrouwen in Geheime Dienst". Dit word dan as ’n reeks artikels in "Die Brandwag" gepubliseer en word kort daarna ook as ’n hardebandboek gepubliseer. Die Engelse vertaling verskyn in 1913 in Londen by die uitgewer Mills & Boon onder die titel "The Petticoat Commando or Boer Women in Secret Service". J.M. de Vries de Waal verwerk die oorspronklike in ’n suiwerder Nederlands en publiseer dit as "Die Kappie Kommando of Boerevrouwen in Geheime Dienst". In 1958 verwerk Johanna self die biografie in moderne Afrikaans, terwyl sy dit terselfdertyd redigeer en verkort en hierdie weergawe word gepubliseer as "Die Kappie Kommando".

Johanna skryf ook "Het Concentratie-kamp van Irene", waarin sy van haar wedervaringe as verpleegster tydens die Anglo-Boereoorlog in Pretoria vertel.

Haar profetiese visioen word gepubliseer as "Die Millennium, een voorspelling" en in Engels vertaal as "The Millennium – A prophetic message to the native tribes of South Africa". Hierdie visioene word ook deur Annelize Morgan te boek gestel in haar boek wat in 1994 gepubliseer is onder die titel "Die visioene van Johanna Brandt".

"Die smeltkroes" is ’n politieke vlugskrif en "De Nieuwe Wyn" is ’n reeks artikels oor spiritisme en gebedsgenesing, wat sy self laat publiseer. Rita van der Merwe skryf die studie "Johanna Brandt en die kritieke jare in die Transvaal 1899–1908", waarvan haar lewe en ervarings in hierdie tyd die onderwerp is.

Sy skryf ook in Engels en die roman "Patricia: A South African Romance" word onder die skuilnaam Marcus Romondt gepubliseer. Sy skryf ook die roman "Elinda; or, Love in Carnation Valley".

In 2000 reik die Suid-Afrikaanse Poskantoor ’n reeks seëls oor die skrywers oor die Anglo-Boereoorlog uit, wat bekendes soos sir Arthur Conan Doyle en Winston Churchill insluit. Johanna verskyn saam met Sol Plaatje en die Anglo-Boereoorlogmedalje op die R1.30 seël






</doc>
<doc id="114013" url="https://af.wikipedia.org/wiki?curid=114013" title="H.A. Mulder">
H.A. Mulder

H.A. Mulder (*19 Julie 1906, Zaamslag, Zeeuws-Vlaanderen, Nederland; † 3 Mei 1949, Grahamstad, Suid-Afrika) was ’n gebore Nederlander wat in Suid-Afrika een van die belangrikste Afrikaanse letterkundiges word en veral ’n groot rol speel in die korrekte waardepaling van die Dertiger-beweging. Hy is ook ’n digter en dramaturg wat onder die skuilnaam Willem Hessels sy kreatiewe skryfwerk lewer.

Hendrik Adolph Mulder is op 19 Julie 1906 op Zaamslag in Zeeuws-Vlaanderen in Nederland gebore. Hy is die tweede van ses kinders van die Gereformeerde predikant Hermanus Mulder en Anna Goverdina Dicke. As jong kind verhuis die gesin in 1908 na Harderwijk, waar sy vader as predikant die plaaslike gemeente bedien. In 1914 verhuis hulle na Amsterdam, waar sy moeder sterf terwyl hy nege jaar oud is. Sy vader trou weer en vier kinders word uit hierdie tweede huwelik gebore. Na voltooiing van laerskool gaan hy na die Gereformeerde Gimnasium in Amsterdam en studeer dan vanaf Oktober 1924 verder in die Nederlandse taal, letterkunde en geskiedenis aan die Vrije Universiteit van Amsterdam. Hy neem aktief deel aan die bedrywighede op die kampus en word vir die eerste agt maande van die kursus leier van die Studentekorps gedurende 1927–1928. In November 1928 word tuberkulose by hom gediagnoseer, wat sy studies onderbreek en weens swak gesondheid bring hy meeste van die daaropvolgende jare in verpleeginrigtings soos die sanatorium Hoog Laren deur. By sy ontslag dien hy vanaf 1931 tot einde Januarie 1934 op die redaksie van "Het Korenland", ’n maandblad vir kultuur en die jeug. Hy hervat sy studies in Mei 1933 en lê sy kandidaatseksamen op 18 Oktober van daardie jaar af. In Februarie 1934 emigreer hy saam met sy verloofde, Roelina Jantina Stagger (1904–1995), na die gesonder klimaat van Suid-Afrika. Die paartjie trou in Pretoria op 3 Mei 1934 en hulle het twee kinders, die dogter Hermione en die seun Gelmer Jan. Hy studeer verder aan die Universiteit van Pretoria, waar hy op grond van sy kandidaatseksamen vrygestel word van die B.A.-graad. Ondanks voortgesette swak gesondheid weens tuberkulose wat hom met tussenposes terug hospitaal toe dwing, behaal hy dan die Hoër Onderwysdiploma en in 1938 ’n M.A.-graad met lof aan die Universiteit van Pretoria. Die introspeksie wat sy siekte meebring lei daartoe dat hy in Maart 1936 uit die Christelijke Auteurskring bedank, van watter organisasie hy sedert die ontstaan daarvan in 1929 ’n lid was.

Hy identifiseer hom met die Dertiger-beweging in die letterkunde in Suid-Afrika en word in 1938 ’n lid van die Afrikaanse Skrywerskring, terwyl hy gereeld letterkundige bydraes in die tydskrifte lewer, asook optree as kritikus. Op aandrang van Uys Krige begin hy vanaf 1937 om Nederlandse gedigte en Afrikaanse prosa te publiseer in "Die Suiderstem" en hy maak in die Desember 1937 uitgawe van hierdie blad sy buiging as kritikus van die Afrikaanse letterkunde. In 1937 word van sy gedigte ook opgeneem in die "Jaarboek van die Afrikaanse Skrywerskring". Hierna word hy ’n gereelde medewerker van tydskrifte soos "Die Brandwag", "Die Huisgenoot", "Trek" en "Ons Eie Boek". Aan die universiteite van Witwatersrand en Potchefstroom lewer hy lesings oor die moderne Nederlandse poësie. Sy breë belesenheid en kennis van die Europese letterkunde stel hom in staat om die Dertigers na waarde te skat en wel oorwoë en fyn gedokumenteerde uitsprake oor die Afrikaanse letterkunde te maak in letterkundige tydskrifte. Hy lewer ook gereelde bydraes oor die letterkunde in radioprogramme en lewer bydraes oor die Afrikaanse letterkunde in Nederlandse publikasies soos "Opwaartsche Wegen", "De Rotterdammer", "Het Korenland", "Groot Nederland", "Critisch Bulletin" en "De Fakkel". In Suid-Afrikaanse tydskrifte stel hy weer die Nederlandse letterkunde aan die bod, sodat ’n ruimer belangstelling vir wat aan die wêreldfront gebeur ook by die Afrikaanse leser gekweek word.

Sy dogter Hermione word in Januarie 1939 gebore en in September 1939 verhuis die gesin na ’n eie huis in Pretoria. Tot en met 1940 doen hy vryskut joernalistieke en letterkundige werk en is hy onder andere tydelike assistent in die kantoor van die Staatsvertaler, ’n betrekking wat sy aanleer van die Afrikaanse taal bespoedig. In Januarie 1941 neem hy Suid-Afrikaanse burgerskap aan en word in dieselfde jaar dosent in Nederlandse Kultuurgeskiedenis aan die Universiteit van Pretoria. Weens die verbreking van kontak met Nederland as gevolg van die Tweede Wêreldoorlog is hy in 1940 instrumenteel in die oprigting van die Nederlandse Boekerij wat Nederlandse werke publiseer, waarvoor hy telkens ’n insiggewende inleiding skryf. In Januarie 1946 aanvaar hy ’n betrekking as lektor en vanaf 1947 is hy senior lektor in Nederlands aan die Rhodes Universiteitskollege in Grahamstad, ’n posisie wat hy tot met sy dood beklee. Sy seun Gelmer Jan word in Junie 1944 in Grahamstad gebore. Hy is in 1945 saam met N.P. van Wyk Louw en W.E.G. Louw ’n stigterslid en later ook redakteur van die letterkundige tydskrif "Standpunte" en by die jaarvergadering van die Maatschappij der Nederlandse Letterkunde in Junie 1947 word hy tot buitelandse lid verkies. Hy is op 3 Mei 1949 op Grahamstad oorlede.

Vir sy kreatiewe skryfwerk gebruik hy die skuilnaam Willem Hessels. In 1925 maak hy sy joernalistieke debuut in "Opwaartsche Wegen" en publiseer sy eerste gedigte in 1927 in hierdie maandblad. In hierdie tyd publiseer hy hoofsaaklik in hierdie blad en ander Protestantse tydskrifte, soos "Het orgaan van de C.G.B." (Christen Gymnasiastenbond), "Stemmen des Tijds" en "Het Korenland". Hy publiseer ook in 1927, 1928 en 1931 in die "Almanakken" van die studentekorps aan die Vrije Universiteit. Tussen 1927 en 1934 lewer hy onder die slagspreuk “Nil desperandum Deo duce” talle gedigte en prosabydraes vir die blaaie van die Studentekorps van die Vrije Universiteit. Vir "Opwaartsche Wegen" skryf hy in 1929 ’n uitvoerige studie oor die digkuns van Vondel en hy behou ’n lewenslange voorkeur vir hierdie digter en lewer ook bydraes oor hom in ander publikasies soos "Vondelkroniek". "Bevrijdingen" in 1931 en "Windstilte" in 1933 is sy eerste Nederlandse digbundels. Die gedigte hierin opgeneem is hoofsaaklik stemmingspoësie, terwyl hy in gedigte wat hy na 1928 skryf ook meer aandag gee aan die noodlotsbesef, eensaamheid en godverlatenheid. Hy publiseer nou ook in anders as suiwer Protestantse tydskrifte, soos onder andere "De Gids", "Elseviers Maandschrift", "Helicon", "Het Venster", "Algemeen Handelsblad" en "De Standaard". Voor sy vertrek uit Nederland stel hy ’n bloemlesing saam uit die werk van Heiman Dullaert en skryf ook ’n studie oor die werk van Hendrika Kuyper-Van Oordt, al word hierdie werke eers na sy vertrek gepubliseer.

Sy hoofsaaklik Nederlandse gedigte wat in Suid-Afrika ontstaan word gebundel in "Het Randgebied" in 1937, "Wit en rood" in 1938 en "Rekenschap" in 1944. Die gedigte hierin toon die invloed van die Suid-Afrikaanse belewenis in veral die belewing van kleur en hy maak hier dan ook gebruik van ’n meer konkrete beelding. By gebrek aan publikasie moontlikhede in Nederland gedurende die Tweede Wêreldoorlog lewer hy nou ook letterkundige bydraes tot tydskrifte soos "De Stoep" (Curaçao), "De Fakkel" (Batavia) en "Band" (Belgiese Kongo). In Suid-Afrika publiseer hy gereeld sy gedigte in "Standpunte" en ook in die "Jaarboek van die Afrikaanse Skrywerskring". "Con Sordino" se titel dui reeds die gedempte aard van sy digkuns aan. Hierdie versamelbundel bevat gedigte uit al sy bundels asook voorheen ongebundelde werk, wat die oorspronklike Afrikaanse gedig “"Suster Beatrys"” insluit, asook vertaalde Afrikaanse gedigte soos "Apokalips 1933", "Die gebreekte vaas" en "Peggy Mitchell". In sy vroeëre digkuns behandel hy veral godsdienstige en stigtelike temas. Sy latere digkuns word gekenmerk deur veral die doodstema, wat vermoedelik weens sy swak gesondheid ’n obsessie by hom geword het, terwyl hy ook talle stemmingsverse lewer. Lank na sy dood gee Ravenberg Pers in Nederland ’n bibliofiele uitgawe uit van "Enkele gedichten, een kleine keuze". Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Hoewel sy gedigte hoofsaaklik in Nederlands verskyn, begin hy hom in ander opsigte al hoe meer van Afrikaans bedien. Met die oog op die eeufeesvieringe van die Groot Trek skryf hy die allegoriese drama "Die geboorte van Suid-Afrika" (steeds onder die skuilnaam W. Hessels). Hierdie versdrama word in rymlose vyfvoetige verse geskryf. Die toonaard van hierdie drama is meer liries as dramaties, maar bevat suiwer poësie in sy onderdele. In die drama probeer die allegoriese figure (twee Aardgeeste, ’n Saterkoor en Natuur) om Suid-Afrika uit haar diep slaap op te wek. Hulle is onsuksesvol en dit neem die Genius van die Mensheid om dit reg te kry. Daarna tree Voortrekker-boere en sewe simboliese figure (Taal, Wetenskap, Landbou, Veeteelt, Industrie, Handel en Verkeer en Staat) na vore om te vertel van die moeilike verlede van die land, wat hulle reeds bereik het en van die belowende toekoms. Die handeling bevat nie dramatiese konflik nie en is meer ideologies van aard.

Sy letterkundige opstelle in Afrikaans skryf hy onder sy regte naam en publiseer dit veral in "Die Huisgenoot", "Ons Eie boek" en "Standpunt"e. Van hierdie opstelle word gebundel in "Opstelle oor poësie", "Twee wêrelde", "Vyf digters uit die sewentiende eeu" en die postuum verskene “"Laaste opstelle"” (laasgenoemde saamgestel deur D.J. Opperman). Hy is as kritikus van besondere belang deurdat hy met sy breë kennis en blootstelling aan die Europese letterkunde en tradisies onmiddellik die belang en waarde van die Dertigers besef en in sy opstelle hierdie waardebepalings uitspel. Sodoende breek hy in groot mate teenstand en kritiek af wat in die ouer garde van literatore weens onbegrip aanvanklik teen hierdie nuwe beweging ontstaan het. Sy kritiese bydrae tot die ontwikkeling van die Afrikaanse letterkunde word erken in die literatuurgeskiedenisse van Gerrit Dekker, Rob Antonissen en J.C. Kannemeyer, terwyl Rialette Wiehahn ’n aparte hoofstuk oor sy bydrae wy in haar "Die Afrikaanse poësiekritiek: ’n histories-teoretiese beskouing". 

"Opstelle oor poësie" bevat opstelle oor hoe poësie ontstaan na aanleiding van die skeppingsproses van sommige digters, die ballade met spesifieke verwysing na I.D. du Plessis en ook beskouings van die werk van N.P. van Wyk Louw, C.M. van den Heever en die Nederlandse digters A. Roland Holst, J.C. Bloem en Marthinus Nijhoff. 

"Twee wêrelde" is soos die titel aandui beskouings oor die Afrikaanse en Nederlandse letterkunde. Die Afrikaanse deel bevat hoofsaaklik resensies van digbundels van N.P. van Wyk Louw, Elisabeth Eybers, W.E.G. Louw en Uys Krige, terwyl hy ook resensies oor prosa van skrywers soos D.F. Malherbe, Hettie Smit, J. van Melle en C.M. van den Heever en die Afrikaanse vertaling van "Koning Oidipus" deur Theo Wassenaar bespreek. Die Nederlandse gedeelte word deur elf opstelle verteenwoordig, hoofsaaklik oor bepaalde figure en hulle werk, insluitende Willem Kloos, Albert Verwey, J.H. Leopold en Henriëtte Roland Holst. Hy stel ook die Nederlandse letterkunde aan Afrikaanse lesers bekend deur sy artikels en resensies en ook sy medewerking aan die plaaslike reekse "Van stamverwante bodem" en "Nederlandse Boekerij", waarin klassieke werke van Nederlandse skrywers plaaslik gepubliseer word. "Vyf digters uit die sewentiende eeu" bevat beskouings oor die werk van Revius, Camphuysen, Stalpart van der Wiele, Dullaert en Luyken.





</doc>
<doc id="114014" url="https://af.wikipedia.org/wiki?curid=114014" title="Flottielje">
Flottielje

'n Flottielje is 'n formasie van klein oorlogsskepe, wat 'n onderdeel van 'n groter vloot kan vorm. Die woord "flottielje" is afgelei van die Spaanse verkleinwoord vir flota (vloot); "flota van klein skepe"; afgelei van die Oudfranse flotte; afgelei van die Oudnoorse "flotti".

'n Flottielje bestaan meestal uit 'n homogene groep oorlogsskepe van dieselfde klas, soos torpedojaers, fregatte, torpedobote, duikbote, slagskepe of mynveërs. Groter oorlogsskepe word in eskaders gegroepeer.

'n Flottielje word oor die algemeen deur 'n skoutadmiraal, 'n kommandeur of 'n seekaptein gelei, afhangend van die belangrikheid van die bevelstruktuur. 'n Flottielje word dikwels onderverdeel in twee of meer divisies, wat elk gelei sal word deur die hoogste bevelvoerder volgens rang. 'n Flottielje is dikwels, maar nie altyd nie, 'n permanente formasie.

In moderne vlote blyk flottieljes steeds skaarser te word in bestuurde eenhede. Omrede oorlogskepe steeds groter en groter word, word die begrip flottielje vir formasies van torpedojaers, fregatte en duikbote in die meeste vlote dikwels vervang met die begrip eskader.

'n Flottielje het geen landekwivalent nie, maar kan rofweg gelykgestel word aan 'n brigade of 'n regiment.

Deesdae word die naam flottielje gebruik tydens georganiseerde seilvakansies, wat op 'n groep seiljagte dui wat 'n bepaalde roete in 'n week aflê onder die begeleiding van 'n moederskip.


</doc>
<doc id="114016" url="https://af.wikipedia.org/wiki?curid=114016" title="Andre Eva Bosch">
Andre Eva Bosch

Andre Eva Bosch (*1952, Mpumalanga-) is ’n Suid-Afrikaanse skrywer en dogter van die keramiekkunstenaar Esias Bosch.

Andre Eva Bosch is in 1952 in Mpumalanga gebore as die dogter van die bekende keramiekkunstenaar Esias Bosch. Sy het ’n ouer suster, Esra, en ouer broer, Anton. Haar skoolopleiding voltooi sy aan die Hoërskool Rob Ferreira in Witrivier. Daarna studeer sy van 1970 tot 1974 in tale (Engels en Afrikaans hoofvakke) aan die Universiteite van Stellenbosch en Suid-Afrika. Sy werk in die sewentiger en vroeë tagtigerjare van die twintigste eeu as joernalis by "Oggendblad", "Beeld" en "Pretoria News". Op 12 November 1983 is sy op Witrivier getroud met die skrywer Johann de Waal. Die egpaar het twee dogters, Leandra en Lisa. Hulle bly ’n paar jaar lank in Londen en by hulle terugkeer na Suid-Afrika woon hulle ’n ruk in Pretoria en verhuis dan na Witrivier in Mpumalanga. Teen die einde van 1999 verbrokkel haar huwelik met haar man en is hulle geskei, waarna sy ’n boek skryf oor die egskeidingsproses.

Reeds as hoërskoolleerling word van haar werk in 1971 deur John Miles en Ampie Coetzee in “"Drumpel 1"” opgeneem, ’n keur uit die werk van hoërskoolleerlinge landswyd. “Esias Bosch” (wat sy saam met haar man skryf) is ’n biografie oor die lewe en kuns van haar pa. Sy ontvang in 1993 die Ou Mutual-prys vir “’n Blou kameelperdjie vir Oupa”.

“One woman walking” met subtitel “"Love, loss and liberation – a journey through divorce"” is ’n boek wat sy na haar egskeiding publiseer om die proses, haar gevoelens en hoe sy hierdie trauma verwerk, te beskryf.

Haar Engelse jeugverhaal “Alive again” wen in 2013 die Engelse Sanlamprys vir jeuglektuur. Die verhaal speel af in KaNyamazane, waar die intelligente en begaafde Nandile Dube graag ’n eerlike menseregte-prokureur wil word wat die hulpeloses wil bemagtig. In haar strewe word sy ondersteun deur haar hardwerkende ma. Nandile se konserwatiewe en tradisionele pa is egter van mening dat geleerdheid nie vir dogters is nie.


</doc>
<doc id="114017" url="https://af.wikipedia.org/wiki?curid=114017" title="Rika Cloete">
Rika Cloete

Rika Cloete is 'n Afrikaanse digter en skrywer.

Haar digbundel “eensaamigheid” bevat hoofsaaklik kort gedigte oor ’n wye verskeidenheid onderwerpe, insluitende die dood, verskeie sienings van skepping vanaf die skryfdaad tot die ontstaan van die heelal, gedigte oor spesifieke persone, klein huislike vreugdes, samesyn en liefde. Hierdie onderwerpe is nie suksesvol gestruktureer nie, sodat die bundel ten spyte van knap gedigte ongeordend voorkom. Op haar beste is sy egter gevat en bondig, met die gedig “"oerknal"” ’n besliste hoogtepunt met sy relativering van die skepping van die heelal.


’n Aantal kortverhale in plaaslike tydskrifte (Huisgenoot, Vrouekeur)




</doc>
<doc id="114018" url="https://af.wikipedia.org/wiki?curid=114018" title="Analise Carstens">
Analise Carstens

Analise Carstens is ’n Afrikaanse digter en skrywer.

Anna Elizabeth Carstens word op die familieplaas in die Piketberg distrik gebore. Sy matrikuleer aan die Hugenote Hoërskool op Wellington en studeer dan verder aan die Universiteit van Stellenbosch, waar sy ’n B.A.-graad verwerf met Afrikaans-Nederlands en Duits as hoofvakke. D.J. Opperman is hier een van haar dosente. Sy behaal ook ’n Sekondêre Onderwysdiploma. Hierna begin sy onderwys gee, onder andere by die Drakensberg Seunskoor, waar sy regisseur is van verskeie musiekuitvoerings en toneelopvoerings. Sy tree dan in diens van die Wes-Kaapse Onderwysdepartement en skryf onder andere handleidings tot voorgeskrewe werke vir die onderrig van Afrikaans as tweede taal.

Haar debuutbundel “Skanse” bevat meestal sentimentele gedigte oor private gevoelens, die liefde en die lag en die lekker van die lewe. “Om te onthou” is nog ’n digbundel en sommige van die gedigte in hierdie bundel word getoonset. “Djy’s bakgat afgepleiste” is nog ’n digbundel, hierdie keer met versies in Kaaps geskryf. Haar gedigte word in verskeie versamelbundels opgeneem, waaronder die gedig “"Naweek in die Goudstad"” in “"Goudaar"” onder redaksie van Fanie Olivier. Gerrit Komrij neem ook van haar gedigte op in “"Die Afrikaanse poësie in ’n duisend en enkele gedigte"”.

“Sonseisoene in die Drakensberge” is ’n outobiografiese liefdesverhaal en “Die waarheid oor gister: vertellings” is ’n kortverhaalbundel. “Ik ween om bloemen” is haar outobiografie. Sy skryf ook “Dagjuweeltjies vir die jaar”, ’n Christelike oordenkingsboek, en ’n boek oor “Grondbeginsels van Duitse grammatika”.





</doc>
<doc id="114019" url="https://af.wikipedia.org/wiki?curid=114019" title="Johann P. Boshoff">
Johann P. Boshoff

Johann P. Boshoff (*7 Februarie 1956, Jan Kempdorp-) is ’n Afrikaanse digter, skrywer en taalpraktisyn. Boshoff publiseer deur sy loopbaan 'n groot aantal literêre werke (poësie, kortverhale en jeugeverhale) sowel as godsdienstige werke. In 2008 word hy deur die Pan-Suid-Afrikaanse Taalraad (Pansat) vereer as die Afrikaanse Skrywer van die Dekade (vir die bevordering van nasiebou deur veeltaligheid).

Johannes Petrus Boshoff is op 7 Februarie 1956 op Jan Kempdorp gebore as die jongste van twee kinders. Hy het ’n suster, Anso, wat twee jaar ouer as hy is. Sy pa is Jacobus Petrus (Kosie) Boshoff (1929–1965), een van agt kinders, wat op ’n plaas tussen Fauresmith en Philippolis gebore is en later Bloemfontein toe getrek het. Na 1947 werk sy pa veral by die destydse Departement van Naturellesake (later Bantoe Administrasie), en die gesin trek ’n hele paar kere. Sy pa is ten tye van sy dood in 1965 lokasiesuperintendent op Keetmanshoop. Sy ma is Isabelle Frederika (Aisa) Dreyer (1931–1992), een van dertien kinders, oorspronklik van die Vaalharts-besproeiingskema. Sy ouers is in 1954 getroud. Hy bring sy vormingsjare tot 1965 in Doornfontein in Johannesburg deur, waar hulle eers in ’n woonstel en later in Louisastraat bly. In hierdie tyd gaan hy skool aan die Joubertpark Laerskool. Na sy pa se dood in 1965 verhuis die gesin na Bloemfontein, waar hy vanaf standerd twee in Hilton bly en skoolgaan aan die Volkskool Kruitberg (Noordskool). Sy moeder trou in 1969 met Pierre Smit en hy kry ’n stiefbroer (Rikus Johannes) en stiefsuster (Annalene) by. In 1973 matrikuleer hy aan die Hoërskool Sentraal in Bloemfontein. Op agtjarige leeftyd in 1964 word hy deur ’n motor omgery terwyl hy en sy suster van Doornfontein na Yeoville gestap het om by hulle nefies te kuier. Hy verkeer vir elf dae in ’n koma en doen effense breinskade op in die ongeluk, wat daarna ly tot lewenslange endogene depressie.

In 1974 doen hy sy een jaar verpligte militêre diensplig, waar hy as pasifis weier om te leer hoe om mense dood te maak. Hy word oorgeplaas na die Mediese Korps en kry dan sy ontslag na sy eerste selfdoodpoging. In hierdie tyd raak hy aktief betrokke in die gay-lewe. Hy werk vir ’n ruk in ’n bank, op die spoorweë en as Mediese Laboratoriumtegnikus. In 1975 is hy ’n wenner van die Tastic/Weiner-beurs vir studie aan die Universiteit van Port Elizabeth, wat hy nie gebruik nie. Hy begin dan in 1976 om te studeer vir ’n B.Sc.-graad aan die Universiteit van die Oranje-Vrystaat, maar skop hierdie studies in Mei op en trek na Pretoria. Hier werk hy by die boekwinkel Van Schaik en ontmoet sy sielsgenoot en lewensmaat, Max James Greenblatt. In 1977 is hy voltyds betrokke by die Transvaalse Raad vir Uitvoerende Kunste (TRUK), eers as assistent verhoogbestuurder vir die toerproduksie “"Die reënmaker"” en later as akteur in die laerskole toerproduksie “"Safari Lub-dub"”. Vanaf 1979 studeer hy in die kunste aan die Randse Afrikaanse Universiteit (tans die Universiteit van Johannesburg), waar hy in 1981 die B.A.-graad met Afrikaans en Engels as hoofvakke en in 1982 die B.A. Honneurs-graad in Afrikaans behaal. Die Seba Cuyler-prestigebeurs vir nagraadse studie in die geesteswetenskappe is in 1982 aan hom toegeken. Reeds in sy honneursjaar begin hy as groepklasleier deeltyds by Turret Correspondence College in Johannesburg werk en word later steeds op deeltydse basis die nasionale vakkoördineerder vir Afrikaans Tweede Taal. Vanaf 1984 tot 1989 skryf hy hier al die studiegidse vir grammatika en stelwerk vir Afrikaans. Hy publiseer ook ’n groot aantal akademiese essays in tydskrifte en versamelbundels, skryf handleidings by voorgeskrewe werke soos “"Ons wag op die kaptein"”, “"Raka"”, “"Senior verseboek"”, “"Kortgesprek"” en “"Digters en digkuns"” en stel “"Afrikaans quiz: 1000 vrae en antwoorde oor taalwerk"” saam. In 1984 begin hy deeltyds met ’n M.A.-graad oor die kritiek op Ernst van Heerden se poësie, maar stel die studie uit vanweë sy beroepsverpligtinge.

Ná etlike jare as voltydse onderwyser in Afrikaans Tweede Taal, hoofsaaklik aan Michael Mount Waldorf School in Bryanston, begin hy in 1993 werk as beroepstaalpraktisyn. Van 1977 tot 1992 is hy ook baie betrokke by die toneel en benewens die jaar by TRUK in 1977 is hy akteur en tree op as regisseur en beoordelaar van skoletoneel. Hy word in 1993 hoof vir Afrikaanse vertaling by die Nasionale Taaldiens in die Departement van Kuns en Kultuur, ’n posisie wat hy behalwe vir ’n kort onderbreking in 2001 tot en met 31 Maart 2004 beklee. In 2001 verhuis hy tydelik na die Vrystaat, waar hy beroepstaalpraktisyn is vir die Bloemfontein-steunbasis van die Suid-Afrikaanse Nasionale Weermag en evangelisasie doen onder gay Christene. Hy keer terug na Pretoria en vanaf 2004, ná bedanking van sy korporatiewe posisie, spits hy hom toe op sy skryfwerk en vryskutvertaalwerk. Hy verhuis weer na die Vrystaat en bly vir bykans drie jaar om die beurt in Rosendal, Bloemfontein en Bethlehem. Sedert 2004 is hy die korrespondent vir Rosendal vir die Oos-Vrystaatse streekkoerant "Vrystaat" en vir "Volksblad Kontrei". In 2007 sluit hy as subredakteur aan by Sake24, bylae by die koerante van Nasionale Pers, en woon in Johannesburg. Hierdie betrekking beklee hy tot einde Julie 2008, waarna hy in dieselfde kapasiteit weer terug trek Bloemfontein toe. In 2010 bly hy vir ’n rukkie op Loxton in die Bo-Karoo, waarna hy in 2011 van Bloemfontein na Pretoria toe trek om voltyds as taalpraktisyn in die Unisa-taalkantoor te werk. Sy depressie is ’n voortdurende probleem en hy onderneem drie selfdoodpogings. Op ’n Vrydagaand in 1998 drink hy ’n oordosis pille, maar word die Sondagoggend in die Thembisa Hospitaal wakker met die wete dat sy lewe radikaal verander het. Hy verwerk hierdie gebeure in die gedig “"Selfmoord om elf"”.

Hy begin reeds in 1971 in standerd agt skryf en lê twee manuskripte van digbundels in 1976 en 1977 voor vir publikasie, wat albei afgekeur word. In 1985 verskyn van sy gedigte in "Standpunte" en in 1987 lê hy weer ’n digbundel met die titel “"Melanchronie(k)"” vir publikasie voor, wat weereens onsuksesvol is. Vanaf 1998 publiseer hy veral nie-akademiese werk, insluitende poësie, kunsprosa, Christelike oordenkingsbundels en joernalistieke werk oor kunsvorme, kunstenaars, die dorp Rosendal en fotografie. Hy gee meeste van sy boeke self uit. Reeds in 1996 is hy die wenner van die ope afdeling van die Genootskap vir die Handhawing van Afrikaans se poësiekompetisie. Sy eerste digbundel, “Bloot”, gee hy in 1998 uit en hy dra dit op aan sy stiefbroer Rikus wat in 1995 selfmoord gepleeg het. Hierdie bundel maak ’n eksperimentele indruk met veral alliteratiewe klank- en woordspel, tipografiese effekte en steun op mitologiese en Bybelse verwysings. Die bundel het ’n godsdienstige inslag, met ’n worsteling met seksuele oriëntasie wat deurskemer. Die kort slotgedig word in al elf die amptelike tale asook Frans en Engels vertaal, wat uniek is in Afrikaans. “Stasies” is ’n vertolking van die Stasies van die Kruis, wat die lydensweg van Jesus Christus uitbeeld. Hy skryf hierdie teks vir die Suid-Afrikaanse komponis Isak Roux se mini-oratorium, ’n postminimalistiese musikale vertolking van hierdie gegewe. Die wêreldpremière van “"Stasies"” is op 19 April 2002 in Stuttgart in Duitsland, waarna dit ook in Suid-Afrika uitgevoer word. Die komponis is so beïndruk met die teksgehalte dat hy in “"Skryfsels 3"” verklaar “Die resultaat was só skitterend dat ek soms die woord voorrang teenoor die musiek gegun het. Sekere dele van die teks laat my steeds hoendervleis kry wanneer ek dit hoor”. “Klankdig” is sy derde digbundel, waar die titel kan beteken dat klank nie kan deurdring nie, of ook die klankwaarde van die digvorm. Die gedigte ondersoek dan ook klank en die sintuiglike. Hy volg hierdie bundel op met “Digsels” met die subtitel “"’n lewe in versvorm"”.

In 1999 wen hy die eerste prys in die Ope Afdeling van die jaarlikse kortverhaalkompetisie van die Bloemfonteinse Skrywersvereniging met sy kortverhaal “"Die dood van ’n predikant"”. Hierdie verhaal word gepubliseer in “"Inkvars ‘99"”, Desember 1999 se "Kasjet" en "Gay Pages". In 2004 is hy wenner van ’n kortverhaalkompetisie van die e-tydskrif "Brandpunt" met sy kortverhaal “"Die stilte in seep"”. “Ritueel” is ’n versameling kortverhale, wat hy later in verwerkte vorm weer uitgee as “Rangeerwerf: die waarheid gelieg”. “Dag van die bloeisel” is ’n jeugnovelle, waarin tieners sukkel met hulle probleme. Karel worstel met sy seksuele oriëntasie, Dirk het ’n dwelmprobleem en Tanja se ma is ’n alkoholis wat rondslaap. Die tieners se soeke na vryheid en verlossing word baie duidelik wanneer hulle almal in die eksamen dieselfde opstelonderwerp, “Die waarheid maak vry”, kies. Hulle deel hulle geheime met mekaar, wat lei tot ontnugtering en verwyt, maar die vriendskappe word herstel wanneer hulle besef hoe kwesbaar hulle is en dat hulle mekaar se ondersteuning en begrip nodig het.

Hy skryf ook ’n groot aantal Christelike werke, wat insluit “"Só moet julle dan bid"”, “"U koninkryk in my"”, “"Werklik vry"”, “"Volg jý My"”, “"Gee my Jesus"”, “"Hierdie Jesus"” en “"Jesus bid"”. “Só moet julle dan bid” is ’n boek oor gebed, waarin dit nie net die metode is wat aandag kry nie, maar ook die passie en hartstog wat die verhouding met God kenmerk. “Volg jý my” bevat 31 opstelle wat die ontwikkeling van ’n Christen progressief behandel vanaf die begin op die pad met geestelike ontwikkeling. Die doel van die boek is om Christus te verkondig aan diegene binne die liggaam van Christus wat nog nie vry is nie. “Lydensgebede” is ’n omdigting van Eric Milner-White se klassieke gebedeboek “"A procession of passion prayers"”. “Volledig Christen, volledig méns” word in 2010 by Richmond se boekefees bekend gestel. “Oral is God” is oordenkings gebaseer op Psalm 139.

Verskeie van sy publikasies is multigenre bundels en veeltalige bundels. Dit sluit “Skryfsels”, “ 2” en “Skryfsels 3” in, waarin kortprosa, literêre vertalings, gedigte, dramas, artikels, menings, godsdienstige oordenkings en selfs ’n balletkonsep ingesluit word. “Aankoms” is ’n veeltalige literêre bundel wat die veeltalige “"Coming home"” tekste insluit asook sy bekroonde kortverhaal “"Die stilte in seep"”. In die inleiding beskryf hy die doel van die werk as om veeltaligheid en moedertaal-letterkunde te bevorder. Hierdie boek word in die kategorie literêre vertaling vir ’n Sala (South African Literary Award) benoem.

In Februarie 2008 word hy deur die Pan-Suid-Afrikaanse Taalraad (Pansat) aangewys as die Afrikaanse skrywer van die dekade in hulle veeltaligheidswedstryd. In die motivering vir die toekenning word daar verwys na die “literêre eerste” vir Suid-Afrika deurdat een van die gedigte in sy digbundel “"Bloot"” in al elf die amptelike tale vertaal is. Daar word ook verwys na die mini-oratorium “"Stasies"” in Afrikaans, Engels, Xhosa en liturgiese Latyn, die gospel-kantate “"Coming home"” in Afrikaans, Engels, Sotho en Zoeloe en die mini-Kersfees-oratorium “"Goud, wierook en mirre."







</doc>
<doc id="114020" url="https://af.wikipedia.org/wiki?curid=114020" title="Baardolie">
Baardolie

Baardolie is 'n olie wat op die baard en gesig van 'n man gesit word om die baard meer soepel en sag te maak. Baardolies kom met verskillende parfuum soos appel, laventel, vanielje, muskus en dies meer. Baardolie word oor die algemeen gemaak uit 'n mengsel van koudgeperste olies en word in bottels wat ultraviolet-bestand is verkoop.


</doc>
<doc id="114023" url="https://af.wikipedia.org/wiki?curid=114023" title="Eddie Barlow">
Eddie Barlow

Eddie Barlow (1940–2005) was ’n veelsydige Suid-Afrikaanse krieketspeler. Hy was bekend vir sy veggees en aanvallende benadering met beide kolf en bal. Van 1961 tot 1970 het hy in 30 toetse vir Suid-Afrika gespeel en 2 516 toetslopies teen ’n gemiddeld van 45,74 lopies per kolfbeurt aangeteken. In dieselfde tyd neem hy ook 40 toetspaaltjies en benut hy 35 vangskote. Sy eersterangse loopbaan strek oor vier dekades (van 1959 tot 1983). Hy het ook provinsiale rugby gespeel, onder meer as senter vir Transvaal teen die All Blacks in 1960.

Barlow is op 12 Augustus 1940 in Pretoria in die destydse Transvaal gebore. Vanaf die 1960's was die bebrilde Barlow 'n gewilde en maklik herkenbaar figuur in Suid-Afrikaanse krieket gewees. Hy was nie net 'n kranige lopie-maker nie, maar ook 'n gereelde paaltjievraat en 'n veelsydige speler op die internasionale toneel.

Hy het van 1959/60 tot 1967/68 eersterangse krieket vir die destydse Transvaal en Oostelike Provinsie gespeel, daarna het hy in die seisoene van 1968/69 tot 1980/81 vir die Westelike Provinsie uitgedraf. Gedurende hierdie tyd het hy ook vir drie seisoene (van 1976 tot 1978) vir Derbyshire in die Engelse "County Championship" gespeel. Hy het sy eersterangse loopbaan in 1982/83 in die Boland afgesluit.

In 1962 is hy deur Suid-Afrikaanse Krieket as een van ses spelers van die jaar aangewys. Volgens Louis Duffus het Barlow: "meer as enigiemand anders gedoen om Suid-Afrika se skugter verdedigende taktiek, wat die land vir soveel jare 'n tweederangse krieketland gemaak het, af te takel".

Sy bynaam was "Bunter" omdat hy klaarblyklik soos Billy Bunter ('n fiktiewe skoolseun) gelyk het. 'n Pawiljoen op die Nuweland-krieketveld was veronderstel om na hom genoem te word, maar een van die klubs was daarteen gekant, en die idee is op "ys" geplaas.

In 2000 het hy 'n beroerte in Bangladesj gehad, waarna hy in die waakeenheid opgeneem is en daarna in 'n rolstoel opgeëindig het. Hy moes sy wynplaas in 2001 verkoop om sy mediese onkostes te dek. Hy het later na Noord-Wallis verhuis, waar hy afgerig het. Hy was ook by gestremde krieket betrokke. Hy is op 30 Desember 2005 in Jersey aan breinbloeding oorlede.


</doc>
<doc id="114024" url="https://af.wikipedia.org/wiki?curid=114024" title="Sirkoon">
Sirkoon

Sirkoon is 'n mineraal wat deel uitmaak van die groep van nesosilikate. Die chemiese naam is "sirkoniumsilikaat" en sy ooreenstemmende chemiese formule is ZrSiO. 'n Algemene empiriese formule wat die omvang van die vervanging in sirkoon weergee, is (Zr, Ln)(SiO)(OH). Sirkoon word in silikaatsmelte gevorm wat 'n hoë gehalte ione met hoë ladings bevat, soos , , , en ander lantaniede. Byvoorbeeld, hafnium is byna altyd teenwoordig in hoeveelhede wat wissel van 1% tot 4%. Die kristalstruktuur van sirkoon behoort tot 'n tetragonale kristalstelsel. Die natuurlike kleur van sirkoon wissel tussen kleurloos, geel-goue, rooi, bruin, blou en groen. Kleurlose monsters wat juweelkwaliteit wys is 'n gewilde plaasvervanger vir diamant en staan ook bekend as "Matura-diamant".

Die naam is afgelei van die Persiese "zargun" wat goue-gekleurde beteken. Hierdie woord is beskadig in "jargoon", 'n term wat gebruik word om liggekleurde sirkone aan te dui. Die Engelse woord "zircon" is afgelei van "Zirkon," wat die Duitse aanpassing van hierdie woord is. Rooi sirkoon staan bekend as "hiasint", uit die blom "Hyacinthus", wat se naam van antieke Griekse oorsprong is.

Sirkoon is alomteenwoordig in die kors van die aarde. Dit kom voor as 'n gemeenskaplike bykomstige mineraal in stollingsgesteentes (as produkte van primêre kristallisasie), in metamorfiese gesteentes en as detrale korrels in sedimentêre gesteentes. Groot sirkoonkristalle is skaars. Hul gemiddelde grootte in granietrotse is ongeveer 0,1 mm tot 0,3 mm, maar hulle kan ook groei tot groottes van verskeie sentimeter, veral in mafiese pegmatiete en karbonatiete. Sirkoon is ook baie bestand teen hitte en roes.

As gevolg van sirkoon se uraan- en toriuminhoud, ondergaan sommige sirkone metamiktisasie. Gekoppel aan interne stralingskade, word die kristalstruktuur gedeeltelik ontwrig deur hierdie prosesse en verduidelik deels die hoogs veranderlike eienskappe van sirkoon. Soos sirkoon meer en meer verander word deur interne stralingskade, verlaag die digtheid, die kristalstruktuur kom in gedrang, en die kleur verander.

Die sirkoonstruktuur is die argetipe van die S1-struktuur van die strukturbericht-klassifikasie.



</doc>
<doc id="114026" url="https://af.wikipedia.org/wiki?curid=114026" title="Pakistanse Lugmag">
Pakistanse Lugmag

Die Pakistanse Lugmag (PAF) (Oerdoe: پاک فِضائیہ‎—, "Pāk Fizāʾiyah", [pɑːk fɪzɑːɪjəɦ], verslagdoeningsnaam: PAF), is die lugoorlogvoeringstak van die Pakistanse Gewapende Magte, wat hoofsaaklik verantwoordelik is vir die lugverdediging van Pakistan met 'n sekondêre rol van die verskaffing van lugondersteuning aan die Pakistanse Leër en die Pakistanse Vloot.

Die PAF het ook 'n tersiêre rol in die verskaffing van strategiese lugvervoer en logistieke vermoë aan Pakistan. Die PAF het ongeveer 65 000 voltydse personeel (insluitende ongeveer 3 000 vlieëniers) in diens en bedryf tans 1032 vliegtuie.

Sy primêre mandaat en missie is "om voorsiening te maak, in sinergie met ander inter-dienste, vir die mees doeltreffende, versekerde en koste-effektiewe lugverdediging van Pakistan." Sedert sy stigting in 1947 is die PAF betrokke by verskeie gevegsbedrywighede, die verskaffing van lugondersteuning aan die interdienste se bedrywighede asook humanitêre hulpverlening. Volgens Artikel 243 van die Grondwet van Pakistan is die President van Pakistan die burgerlike bevelvoerder-in-beheer. Die Hoof van Lugpersoneel, volgens wet 'n viersterlugoffisier, word deur die President aangestel ná die nodige konsultasie en bevestiging van die Eerste Minister van Pakistan.


</doc>
<doc id="114029" url="https://af.wikipedia.org/wiki?curid=114029" title="Steven Seagal">
Steven Seagal

Steven Seagal (* 10 April 1952 in Lansing, Michigan) is 'n Amerikaanse akteur, filmregisseur en -vervaardiger.



</doc>
<doc id="114030" url="https://af.wikipedia.org/wiki?curid=114030" title="Hannes Noëth">
Hannes Noëth

Ds. Johannes Georg (Hannes) Noëth (gebore 11 Augustus 1974) is 'n skrywer en direkteur van Solidariteit se Helpende Hand-beweging. Hy was tot einde Oktober 2017 predikant in die Gereformeerde Kerke in Suid-Afrika en hoof van die Gereformeerde Skool Dirk Postma in Pretoria.

Noëth het grootgeword op die plaas Twyfelhoek tussen Petrusburg en Koffiefontein in die Suidwes-Vrystaat. Hy matrikuleer in 1992 aan die Hoërskool A.J.C. Jooste op Petrusburg en verwerf in 1995 'n B.A.-graad met Grieks en filosofie as hoofvakke aan die destydse PU vir CHO. In 1998 volg 'n B.A. Hons. in teologie en in 1999 'n Th.B. Hierna voltooi hy sy teologiese opleiding aan die Gereformeerde Kerke se Teologiese Skool op Potchefstroom met 'n meestersgraad (Th.M.) in huweliksetiek. 

Sy eerste gemeente, van 2000 tot 2006, was Wolmaransstad, waarna hy 'n beroep na Naboomspruit aanvaar en daar dien tot 2009. Van Januarie 2010 tot 2013 was hy leraar van die Gereformeerde kerk Kimberley, maar aanvaar in 2014 'n beroep as medeleraar na Totiusdal en word terselfdertyd hoof van die Gereformeerde Skool Dirk Postma, wat geleë is binne Totiusdal se gemeentegrense. 

Noëth het sedert 1994 in die deputate vir historiese sake van die Gereformeerde Kerke in Suid-Afrika gedien. Omstreeks 2010 het hy begin werk aan sy Th.D. aan die Universiteit van die Vrystaat oor die prediking tydens die Anglo-Boereoorlog. Terselfdertyd was hy teksredigeerder, samesteller en verwerker betrokke by die opstel van "Van seringboom tot kerkgebou, die argitektoniese erfenis van die Gereformeerde Kerke", wat in 2010 die lig gesien het. Hy is, saam met M.C. van Rooyen, medesamesteller van "My Dopperdagboek", waarvan die eerste uitgawe op 9 Desember 2016 verskyn het en die tweede op 27 November 2017. Noëth dien in die direksie van die Erfenisstigting.



</doc>
<doc id="114031" url="https://af.wikipedia.org/wiki?curid=114031" title="Daniel Barenboim">
Daniel Barenboim

Daniel Barenboim (gebore 15 November 1942) is ’n pianis en orkesdirigent wat in Argentinië gebore is en in verskeie lande orkeste gedirigeer het. Hy is 'n burger van Argentinië, Israel, Spanje en die Staat Palestina. Sy eerste vrou was die beroemde tjellis Jacqueline du Pré.

Barenboim (wat "peerboom" in Jiddisj beteken) is in Buenos Aires gebore, sy grootouers was Russiese Asjkenasiese Jode. Hy word aanvanklik as 'n pianis bekend, maar hy het daarna sy merk as dirigent gemaak. Hy is veral belangrik vir sy werk met die Wes-Oos Divan-orkes, wat jong Arabiese en Israeliese musikante opgelei. Hy het dikwels die onwettige Israeliese nedersettings op Palestynse grond gekritiseer. In 2001 was talle Israelies ontstoke toe hy die werk van Richard Wagner opvoer. Wagner se musiek is sedert 1938 nie in Israel opgevoer nie, omdat hy anti-Joods en ook Adolf Hitler se gunsteling komponis was.



</doc>
<doc id="114033" url="https://af.wikipedia.org/wiki?curid=114033" title="Hélène Kesting">
Hélène Kesting

Hélène Kesting (1928 - ) is ’n Afrikaanse joernalis en digter.

Louisa Hélène Kesting is in 1928 op Pearston gebore, waar sy ook groot word. Sy studeer aan die Universiteit van Stellenbosch waar sy ’n B.A.-graad behaal. Haar eerste werk is as vertaler in die reklame-afdeling van ’n groot maatskappy. Van 1958 tot 1961 is sy redaktrise van ’n kwartaallikse vrouetydskrif, "Sjarme", vir wie Ingrid Jonker by geleentheid modelwerk doen. Daarna is sy ’n jaar lank vroueredaktrise van "Landbouweekblad". In 1962 trou sy met Deon Kesting en hulle spandeer twee jaar in Toronto in Kanada, waar haar man by die universiteitsbiblioteek van Toronto werk. In Kanada ontwikkel sy ’n besondere belangstelling in haikoes. Einde 1964 keer hulle na Suid-Afrika terug. Sy werk vir ’n rukkie by ’n taallaboratorium in Muizenberg, waarna hulle na Port Elizabeth verhuis en sy aktief betrokke raak by die nuwe universiteit (waar haar man werk) en sy gereeld praatjies hou en onthaal. Hier bly hulle tot 1971 en verhuis dan na Pretoria. In 1977 trek hulle na Kaapstad, waar haar man professor in Biblioteekkunde is aan die Universiteit van Kaapstad en hulle in St. James woon. Na aftrede verhuis hulle weer na Port Elizabeth.

Van haar artikels en gedigte verskyn in "Standpunte", "Tydskrif vir Letterkunde" en "Contrast". In 1975 debuteer sy met die digbundel “Skip na die son”. Die titel omvat die oorheersende tematiek van die lewe as onvoltooide reis na die verblindende skoonheid van die liefde, maar dan in ’n kwesbare vaartuig soos ’n skip. Veral treffend is die vermensliking van die natuur in sommige beelde, sodat dit ’n meer mistieke, kosmiese aard aanneem. Die liefdesverse wentel vanaf ekstase tot twyfel. Die hoogtepunt in die bundel is “"Charade… (Drie verse)"” waarin die versamelplekke van mense met lewensvreugde afgespeel word teen die vervelende werklikheid. Die bundel bevat ook ’n afdeling met tradisionele haikoe-verse, wat soms daarin slaag om ’n verwantskap tussen disparate dinge te impliseer. Hierdie bundel word onder andere vir tweedejaar studente aan die Universiteit van die Witwatersrand voorgeskryf. Later publiseer sy saam met haar man ’n hele bundel haikoes, “Klein akkoord”, waarvoor sy ’n insiggewende inleiding skryf oor hierdie veeleisende en suggestiewe digvorm van slegs sewentien lettergrepe. In hierdie bundel slaag sy soms daarin om die suggestie wat eie is aan hierdie digsoort raak te vat, asook om sekere begrippe fraai en raak te verwoord.

Sy skryf ook twee albums van mistieke gedigte in Engels, wat sy “Triumph of the stars” en “Atom of love” noem, laasgenoemde in 2001 gepubliseer deur Hemel-en-See Boeke. Haar gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Die mooiste Afrikaanse liefdesgedigte"” en “"Voorspraak"” en haar haikoes word selfs in Nederland in ’n versamelbundel van Dietse gedigte opgeneem. Arthur Wegelin toonset sommige van haar gedigte.

Sy skryf ook kortverhale en “"Twee-twee in die tabaksakkie"” word in Februarie 1970 in "Tydskrif vir Letterkunde" gepubliseer.






</doc>
<doc id="114034" url="https://af.wikipedia.org/wiki?curid=114034" title="Wilhelm Knobel">
Wilhelm Knobel

Wilhelm Knobel (*26 Oktober 1935, Bethlehem – 4 Januarie 1974, Kaapstad) was 'n Afrikaanse digter en skrywer. Hoewel hy hoofsaaklik bekendheid verwerf het vir sy digkuns, skryf hy onder meer ook prosa (kortverhale en vervolgverhale), 'n kinderboek en doen hy ook vertaalwerk.

Wilhelm Friedrich Knobel is op 26 Oktober 1935 op Bethlehem gebore as een van sewe kinders van Gideon Jacobus Knobel en Esther Pienaar Roux. Sy pa was Volksraadslid en boer en het in ’n motorongeluk gesterf, terwyl sy ma op 89-jarige ouderdom in die Helen Keller-tehuis in Pinelands in Kaapstad oorlede is. Deon Knobel, later professor in forensiese patologie aan die Universiteit van Kaapstad en staatspatoloog, is een van sy broers. Hy bring sy kinderdae deur op die familieplaas Versien, waar hy die alledaagse bedrywighede van ’n boereplaas beleef en gadeslaan, hoewel die slag van diere, die jag van hase en die vang van babers in kuile hom ontstel. Hierdie gebeure maak ’n diep indruk op sy sensitiewe gemoed en vind jare later neerslag in sy gedigte. Baie vroeg reeds ontwikkel hy ’n onversadigbare leeslus. Hy is verder intens geïnteresseerd in musiek en neem jare lank klavierlesse. Sy skoolonderrig ontvang hy aan die plaaslike skole op Bethlehem waar hy in 1953 aan die Hoërskool Voortrekker matrikuleer.

Hierna skryf hy vir verdere studie in by die Universiteit van Stellenbosch. Vroeg in sy eerste akademiese jaar in 1954 kry hy egter ’n ernstige senuwee-aanval, wat hom verhoed om daardie jaar verder te studeer. Die res van die jaar bring hy dan op die plaas deur. Hy ly hierna vir die res van sy lewe aan bipolêre gemoedstoornis, ’n toestand wat in sy tyd ongelukkig nog nie goed begryp is nie en waarvoor psigotropiese medisyne nog nie genoegsaam ontwikkel is nie. In 1955 begin hy weer studeer en behaal in 1957 sy B.A.-graad met lof, met Afrikaans-Nederlands, Engels en Filosofie as hoofvakke. Hy neem in hierdie tyd reeds gevorderde tjello-lesse en neem deel aan heelwat buitemuurse aktiwiteite. Tydens sy Honneursjaar in Filosofie neem hy ook Frans en die jaar daarop (1959) behaal hy ook sy B.A. Honneurs-graad in Frans met lof. In die wysbegeerte stel hy veral belang in die werk van die belangrike eksistensiële fenomenoloog, Maurice Merleau-Ponty, wat die fenomenologie van waarneming anker in die lewende liggaam en dus in die mens se daaglikse bestaan. Hierdie insig stimuleer Wilhelm se denke en vind later neerslag in sy gedigte. Tydens sy studentejare dien hy vier jaar lank op die redaksie van "Prisma", kultuurblad van die studente, en hier verskyn sy eerste gedigte in druk. In 1958 help hy met die stigting van die letterkundige vereniging, die Afrikaanse Studiekring, en in 1959 is hy voorsitter van hierdie liggaam. ’n Lesing wat Jan Rabie indertyd op Wilhelm se inisiatief voor die Studiekring kom hou het, was die aanleiding tot Rabie se boek "Die evolusie van nasionalisme". Hy neem aktief deel aan besprekingsgroepe en dien as kunsredakteur op die studentekoerant "Die Matie".

Vir die tydperk Maart 1960 tot Mei 1961 is hy werksaam by die Engelse uitgewery Longman‘s Southern Africa in Kaapstad, waarna hy in Junie 1961 met ’n beurs van die Franse regering na Parys vertrek ten einde sy studies aan die Sorbonne voort te sit. Hier maak hy onder andere weer kennis met Breyten Breytenbach. Hy behaal ook tydens ’n somerskool ’n diploma (die École de Préparation Perfectionnement de Professeurs de Français á l’Étranger) in moderne Franse letterkunde. Tydens ’n vakansietoer deur België is Wilhelm in 'n motorongeluk betrokke en doen hy harsingskudding op. Ongelukkig ontwikkel hy nou ’n heraanval van sy manies-depressiewe psigose of bipolêre gemoedsversteuring, wat hom in Parys na ’n inrigting dwing, en hy keer noodgedwonge in Desember 1961 terug na Suid-Afrika. Hy sit in 1962 sy Franse studies voort aan die Universiteit van Stellenbosch. In tydelike hoedanigheid doseer hy in 1963 Frans aan die Universiteit van die Oranje-Vrystaat en is daarna vir twee jaar (1964–1965) dosent aan die Universiteit van Suid-Afrika. Hierna werk hy ’n hele aantal jare as vertaler by die Sitrusbeurs en die Hoofposkantoor in Pretoria.

Ten spyte van herhalende periodes van depressie en behandeling, leef hy hom uit in musiek en publiseer hy talle gedigte in uiteenlopende tydskrifte. Hy bou ’n besonder wye vriendekring op, wat die jong digters Phil du Plessis en Casper Schmidt insluit. Vir ’n geruime tyd is hy ook musiekresensent vir een van die groot Afrikaanse dagblaaie. Die laaste twee jaar van sy lewe bring hy deur in Kaapstad aan huis van sy broer, Deon Knobel, in Tuine in Kaapstad. Deon is ’n professor in Forensiese Medisyne aan die Universiteit van Kaapstad. Wilhelm is weens sy swak gesondheid nie meer in staat om ’n betrekking vol te hou nie en word ook ’n aantal kere in die naby geleë Gardens Nursing Home opgeneem vir behandeling. In Desember 1973 spreek hy die begeerte uit om vir Kersfees vir oulaas terug te gaan na die familieplaas Versien toe. Op Nuwejaarsdag 1974 keer hy terug na Kaapstad en in die vroeë oggendure van 4 Januarie 1974 sterf hy stil in sy slaap in ’n private verpleeginrigting in Tuine in Kaapstad. Hoewel daar ’n vermoede was dat hy moontlik sy eie lewe geneem het, word hierdie teorie die nek ingeslaan wanneer die amptelike ondersoek bevind dat sy dood te wyte is aan ’n respiratoriese probleem. Hy sterf tydens 'n hiper-maniese aanval, waarvoor hy massiewe dosisse medikasie ontvang het wat uiteindelik sy asemhalingsentrum onderdruk en sy dood veroorsaak het. Op 8 Januarie 1974 word hy op die familieplaas Versien begrawe na ’n misdiens in die Rooms-Katolieke Kerk op die dorp.

Wilhelm se eerste vervolgverhaal, "Niffie se avonture", verskyn van 1947 tot 1948 in die "Klein Burger", toe hy nog op laerskool was. Twee ander kinderverhale word ook in "Klein Burger" gepubliseer. Vanaf sy hoërskooldae spits hy hom toe op die skryf van gedigte. Op universiteit verskyn sy gedigte in "Prisma" en later publiseer hy ook in tydskrifte soos "Inset", "Kriterium", "Wurm", "Lantern", "Ophir", "De Arte", "Sestiger", "Kol", "Standpunte", "Tydskrif vir Letterkunde", "Contrast", "New Nation", etlike Vlaamse tydskrifte en "Unisa English Studies". In 1965 verskyn van sy verse in "Stiebeuel 2", ’n versamelbundel saamgestel deur D.J. Opperman en Fred le Roux, waarin belowende jong digters wat nog nie voorheen ’n selfstandige bundel gepubliseer het nie, geleentheid gegee word om ’n debuut te maak. Met sy gebruik van die vrye versvorm en assosiatiewe beelde is sy poësie eksperimenteel van aard en toon hy ’n verwantskap met die Nederlandse Vijftigers. Verskeie temas kom herhaaldelik in sy poësie voor. Die dood in al sy fasette is ’n uiters belangrike tema en die dood van sy vader, sy susterskind en ander kennisse en openbare figure vind almal uiting in gedigte. Dit is egter nie net mense wat aandag kry nie, maar ook die dood van plaasdiere soos beeste, of hase en sy vriendin se hondjie word beskryf. Die dood was vir hom ’n vreeslike gedagte wat hy moeilik verwerk. Liefde is ook ’n deurlopende tema, maar dan meestal as geïdealiseerde en onvervulde ideaal. Musiek en die skilderkuns was blywende belangstellings wat dikwels neerslag vind in sy gedigte en die feit dat hy sommige van die kunstenaars ken, verpersoonlik hierdie gedigte. Die godsdiens is ’n ryk bron van inspirasie en gee aanleiding tot ’n deurlopende soeke na waarheid en sin, wat hy tesame met sy siening van lewe na die dood in sy gedigte beskryf. Hy wy etlike gedigte ook aan die sosiaal-politiese regverdigheid en sy afsku aan huigelary. Uniek in die Afrikaanse digkuns is sy verkenning van sy siektetoestand en die sikliese aard daarvan, waarin die verval van die gemoed aangrypend bewoord word (soos in die gedig "Sprokie").

Sy eerste bundel is "Bloedsteen", waarin die steen in die titel die poësie verteenwoordig, beide vir sy skoonheid en die genesing wat dit bring, terwyl die bloed beide die lewe en die wondbaarheid simboliseer. Die verse spreek van die weerloosheid en wondbaarheid van die self wat ’n alleenstryd voer teenoor die bedreigende lewe en werklikheid. Telkens word daar in ’n mate ontvlugting en skuiling in die digkuns gevind, waarin die begeerte na stilte en lig verwoord kan word. ’n Motto uit Salvatore Quasimodo (“Elkeen staan alleen op die hart van die aarde / deur ’n straal van die son deurboor: / en skielik is dit aand”) is die inset tot die vier afdelings van die bundel. Die jeugverse in die eerste afdeling handel naas natuurindrukke oor die eensaamheid van die mens. Die aangrypende "Verhaal" met sy Ou-Testamentiese wêreld beskryf die medemens se reaksie (en veroordeling) op die pyn van ander. Die tweede afdeling bevat veral verse oor die siektetoestand. "Brief vir Breyten" is ’n intertekstuele gesprek met Breyten Breytenbach se gedig "Voorlopige vervulling" uit "Die ysterkoei moet sweet", waarin ’n alternatiewe siening van die waansin verwoord word. "Kringloop" het betrekking op die spreker se steeds terugkerende siektetoestand. Die afdeling bevat verder ’n aantal knap elegieë vir Ken Swart. Die derde afdeling het grepe uit die "Bloedsteen"-siklus (wat later in sy "Nagelate gedigte" volledig en met ’n verduidelikende prosastuk opgeneem word). Verrassend is die verse in die vierde afdeling, waar verskeie in ’n ligter luim geskryf is en sodoende ’n ander faset van die digter verteenwoordig, soos "Glo jy aan swem op Sondag?"

In "Mure van mos" ontgin die digter die paradoks wat in die titel verteenwoordig is. Weer staan die mens bedreig deur die lewe en is die lewende mure onvoldoende om die bedreiging uit te hou. Die bundel word in drie ongetitelde afdelings verdeel. Die eerste afdeling ondersoek die mens se bestaan binne sy mure wat hom soms beskut en soms bedreig. "Jy bou ’n kamer om my" is ’n sleutelgedig, waar die bundel sy titel vandaan haal. In hierdie gedig is daar ’n wedersydse interaksie tussen die ek en die jy en waar die mure aanvanklik afsondering beteken, word dit later vertroud en beskermd. So word die begin en ophou dan omgeruil en omgekeerd voortgesit. Die tweede afdeling ondersoek hoe die lewe en dood ten spyte van hulle skeiding (of mure) tog oorbrug kan word. Daar is byvoorbeeld die herinnering wat die lewendes aan dooies het en in ’n gedig soos "Elegie" word die hopie bene van die verganklike mens dan onverganklik in sy opgaan in die meer standhoudende koraal. Hierdie gedig is opgedra aan V. Cunod, ’n kunstenaarsvriend wat ter see gesterf het, waarna sy lyk ter water gelaat is. "Brief" is ontginning van die teenstelling tussen die dood en die doodgewone en een van die bestes in die bundel. Die slotafdeling bevat oor die algemeen mindere verse oor ’n verskeidenheid van temas, met die Engelse gedig "the sparrow creates a womb" waarskynlik die beste in sy uitbeelding van hoe die ontdekkingslus van jong kinders tot die verrotting van die eiers lei.

Na sy dood word sy "Nagelate gedigte" saamgebundel, wat die gedigte in hierdie bundels saam met ’n groot aantal voorheen ongepubliseerde gedigte van ongelyke gehalte insluit. Die Vrystaatse jeugherinneringe is die tema van ’n groot aantal gedigte, terwyl daar ook gedigte is oor sy siekte en verlatenheid, die vreeslikhede wat die mens bedreig en die dood, soms afgewissel met liefdesgedigte en satiriese verse waarin sosiale kommentaar gelewer word. "Waar ’n afrolmasjien" werk met die teenstelling tussen die afrolmasjien wat woorde vermenigvuldig en die enkele woord wat oor sensitiewe sake handel en direk tot ’n ander persoon gespreek word, met laasgenoemde wat meer persoonlike slaankrag het en direk tot die hart kan spreek. "Twee siklusse" word uitgegee ten tye van wat sy sewentigste verjaarsdag sou gewees het en bevat die siklusse "Donker en skerp lig" (uit die bundel "Bloedsteen") en "Bloedsteen" (uit "Nagelate gedigte"). Hierdie gedigte is filosofies-besinnend van aard, met veral die tweede siklus wat ’n sterk mistieke inslag het in sy uitbeelding van die skeppingsproses. "En skielik is dit aand" is ’n publikasie van ’n elegiese gedigsiklus van gedigte van hom wat deur Hendrik Hofmeyr getoonset is. Johann de Lange stel ’n keur uit sy gedigte saam wat onder die titel "As die woorde begin droom" gepubliseer word. Die deurlopende temas van sy werk (sy eie geestesongesteldheid en worsteling om sin van die lewe te maak, familie, die godsdiens en natuurverse) word goed hierin verteenwoordig. In 2015, wat sy tagtigste verjaarsdag sou wees, verskyn "Wilhelm Knobel: Die ongewapende man op 80 – in vertaling". Hierin word vertalings van sy poësie opgeneem, tesame met kommentaar van literatore soos Petra Müller, J.C. Kannemeyer, Louise Viljoen, Johann de Lange en Marius Crous. Die bundel is saamgestel deur sy broer, Deon Knobel.

Van sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Die dye trek die dye aan", "Kraaines", "Woordpaljas", "Voorspraak" en "Die mooiste Afrikaanse liefdesgedigte". Hy vertaal ook verskeie gedigte van die Franse digter Jules Supervielle, wat in November 1967 in "Wurm" en in Februarie 1974 in "Tydskrif vir Letterkunde" gepubliseer word.

Benewens gedigte skryf hy ook die kinderboek "Mitsi bak koek", wat deur Cherylle Cowley geïllustreer word. Dit is, ten spyte van die doodgewone titel, ’n fantasieverhaal wat in ’n angswekkende situasie ontaard. Mitsi bly alleen tuis en besluit om vir die eerste keer ’n koek te bak. Die koek begin oorloop in die oond en Mitsi maak al die potte en panne vol deeg, maar die deeg kom steeds onkeerbaar by die oonddeur uit en begin al hoe hoër rys. Wanneer Mitsi op die kombuistafel vasgekeer is, begin die potte en panne met hulle oumensgesigte haar te verwyt. Gelukkig is alles net ’n droom.

Sy vertaling van ’n gedeelte van Victor Hugo se "Les Miserables" word in 1970 as "Cosette" gepubliseer.

Hendrik Hofmeyr toonset die gedigte-siklus "en skielik is dit aand" en voer dit in 2007 saam met die jong bariton Aubrey Lodewyk op. Hierdie gedigte van Wilhelm Knobel het die dood as tema. Tydens Versindaba van 2010 neem Deon Knobel, Wilhelm se jongste broer, saam met die digter Marius Crous van die Nelson Mandela Metropolitaanse Universiteit deel aan ’n huldigingsprogram vir die digter. Knobel het oor persoonlike aspekte van sy broer se lewe gepraat, terwyl Crous ’n oorsig van die digter se werk gelewer het.

Werke wat uit sy pen verskyn sluit in:





</doc>
<doc id="114036" url="https://af.wikipedia.org/wiki?curid=114036" title="Everwyn Wessels">
Everwyn Wessels

Everwyn Wessels is die skuilnaam van A.C. Wessels, ’n Afrikaanse digter.

Adrian Cornelius Wessels is op 19 September 1903 gebore op die plaas Thornvilla in die Robertson distrik. Sy moeder is ’n nooi Metelerkamp. Hy studeer aan die Universiteit van Stellenbosch waar hy ’n B.A.-graad en later ook die M.A.-graad in Afrikaans en Nederlands behaal. Reeds in 1925 verower hy as student die eerste prys vir poësie in ’n kompetisie van die Afrikaanse Kultuurvereniging van Stellenbosch, wat deur professor Lydia van Niekerk beoordeel is. Vir ’n tyd lank is hy taalonderwyser aan die Hoërskool Vryburg, maar werk dan op Stellenbosch mee aan die Woordeboek van die Afrikaanse Taal (WAT), eers vanaf 1943 tot 1945 en dan weer vanaf begin 1948 tot met sy aftrede op 31 Mei 1964. Hierna vestig hy hom op Groot-Brakrivier. Hy is nooit getroud nie. Op 9 Maart 1975 is hy op Groot-Brakrivier oorlede.

Hy publiseer van tyd tot tyd gedigte in tydskrifte, veral "Standpunte" en ’n keer of wat in "Lantern" en ook "Huisgenoot". Hierdie gedigte skryf hy hoofsaaklik onder die skuilnaam Everwyn Wessels hoewel ’n paar ook verskyn as Vrolijkheid Wessels, eersgenoemde naam na aanleiding van ’n familienaam aan moederskant en laasgenoemde naam na aanleiding van die naam van die wyk waarin sy geboorteplaas geleë is. As gevolg van sy beskeidenheid is sy wens dat sy gedigte eers na sy dood in bundels saamgevoeg en uitgegee moet word, volgens ’n meedeling in "Lantern" van September 1951. Dit is jammer dat dit so gebeur het, want sy verse bring ’n volkskuns tot die letterkunde lank voordat Van Wyk Louw se "Klipwerk" en Boerneef se gedigte hierdie vorm bekend gemaak het. In ’n aantekening in "Standpunte" in 1954 meld hy dat hy reeds 25 jaar tevore, op soek na ’n meer kenmerkende Suid-Afrikaanse vorm, weer uitgekom het by die ritmiese “Hotnosliedjies van my jeug”. Die poësie is egter nie beperk tot bloot ’n ritmiese volksdeuntjie nie, maar lewer ook gesofistikeerde kommentaar op natuur- en kultuurelemente. Hy bestryk ’n ruim tematiek en skryf gedigte oor die aard van die gedig, natuurverse, gedigte oor die woestyn, gedigte oor man en vrou, mens en wêreld, religieuse gedigte, meditasies, “rotstekeninge” wat op grafiese manier deur enkele lyne die totale beeld na vore bring, puntdigte en vele meer. Ten spyte van hierdie verskeidenheid is daar ’n eenselwigheid van toonaard in al die gedigte.

Daar word uiteindelik drie versamelings, deur verskillende keurders, uit sy nagelate werk saamgestel en gepubliseer. F.F. Odendal en Denna Smit maak die keuse vir "Asiel", waarna Henning Snyman die finale keuse maak. Die gedigte in hierdie bundel word volgens tema in sewe afdelings ingedeel, wat onderskeidelik handel oor die digkuns, natuurverse, die kat, water en see, die woestyn, menslike gevoelens en “kleingoed”. Laasgenoemde afdeling bevat kort versies wat uitmunt in hulle raakvat van ’n stemming en gevoel na aanleiding van mense se optredes. "Miknes" is ’n tweede keur van sy gedigte, hierdie keer onderneem deur Hans du Plessis en Rika Cilliers. Die titel het die meerduidige betekenis van ’n nes in die mik van die boom, wat tuiste veronderstel, of ’n nes of mikpunt waarheen voël of mens nog op pad is. Die gedigte in hierdie keur ondersoek dan ook die tydelikheid van aardse verblyf en die oneindige soeke na ’n ruspunt in die siklus tussen lewe en dood. Die afdelings waarin die gedigte verdeel is, versterk hierdie tema. "Bitterboelas" onderstreep die bitter van die lewe, "Slingerlewe" die onbestendigheid van die bestaan, "Skietsterre" die kortstondigheid van skoonheid, "Sonkies op ’n bliktonka" die gesoek na musiek om die eensaamheid te verbreek en "Fynhout", waar die primitief-aardse met die religieuse in verband gebring word. "Afsydige woestyn" is ’n derde keur uit sy gedigte, hierdie keer deur Rika Cilliers. Volgens ’n voorwoord tot hierdie bundel is die publiseerbare gedigte uit sy oeuvre steeds nie uitgeput nie en word sy nalatenskap deur die Universiteit van Stellenbosch bewaar. Van sy gedigte word in verskeie versamelbundels oor die Afrikaanse poësie opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Land van sonlig en van sterre" (’n versamelbundel van gedigte oor Namibië), "Majesteit, die kat" en "Die mooiste Afrikaanse liefdesgedigte". Sy gedig "Egbreek" word voorgeskryf vir Afrikaans Primêre Taal op hoërskole. Laurinda Hofmeyr toonset sy gedig "Misvuurtjie" en sluit dit in op haar CD "Ligdag".





Asiel
Miknes


</doc>
<doc id="114037" url="https://af.wikipedia.org/wiki?curid=114037" title="Ben Dehaeck">
Ben Dehaeck

Ben Dehaeck is ’n akteur, dramaturg en lektor in Drama aan die Universiteit van Stellenbosch. Hy speel ’n groot rol met die vestiging van die Breughel Teater in die bruin woonbuurt Cloetesville naby Stellenbosch.

Benoni Dehaeck is op 29 Desember 1922 in Roebrugge-Haringhe in België gebore. Hy bring sy vormingsjare in Vlaandere deur. Aan die Katholieke Universiteit van Leuven bekwaam hy hom as regsgeleerde en hy praktiseer as advokaat in Ghent tot 1965. Hierna kom hy na die Universiteit van Stellenbosch en is sedert 1965 ’n lektor by die Drama Departement van die Universiteit van Stellenbosch. As akteur speel hy hoofrolle in verskeie produksies in die H.B. Thom-teater, insluitende "Macbeth" (1967), "Germanicus" (1971), "Die streke van Reinaard die Vos" (1977), "Legende van die liefde" (1979) en "Noag" (1979). Hy is regisseur van produksies soos "Yerma" (1966), "Koning Ubu" (1968) en "Die jakkalsstreke van Scapino" (1986).

Hy speel ’n sleutelrol by die ontstaan en uitbreiding van die Breughel Teater in die bruin woonbuurt Cloetesville. Die finansiering hiervan word hoofsaaklik deur hom gedra, met die doel om ’n gemeenskapsentrum in Cloetesville op te rig waardeur mense na die teater gelok kan word. Hy bemoei hom sedert 1983 met hierdie gemeenskap toe hy begin met ’n dramagroep by die Hoërskool Cloetesville om drama in Stellenbosch te bevorder. Die Breughel Teatergroep spruit uit hierdie inisiatief en van 1983 begin hulle aan kompetisies deelneem, waarna hulle feitlik elke jaar die dramafees van die Departement van Onderwys en Kultuur van die Raad van Verteenwoordigers wen. In 1985 neem hulle met ’n Engelse drama deel en eindig tweede, terwyl hulle verskeie pryse vir beste akteurs, aktrises, dekor, byspelers en regisseur inpalm. Hierna word die Breughel Teater gebou en in 1986 geopen. Dramas soos "Lusistrata", "Noag", "Kon-Tiki", "Kneg van Twee meesters", die kinderprogram "Doringrosie" en skoolopvoerings van "Die drie susters" van Tsjechof tel onder die stukke wat onder sy leiding en regie opgevoer word. Ander opvoerings onder sy direksie sluit in "Vanaand improviseer ons" van Luigi Pirandello en "Drie Dae Meester". Hy verwerk Euripides se "Medea" in Afrikaans onder die titel "Medeia-Ballade". Hierdie produksie sluit dans, mimiek en dialoog in, word sterk beïnvloed deur Anouilh se verwerking en is eg Suid-Afrikaans in uitbeelding. Die opvoering hiervan deur die Breughel Teatergroep wen in 1996 die ATKV-prys by die Karoo Amateurtoneelfees.

Saam met Herman Pretorius skryf hy die lang eenbedryf "Die koningin en die nar". Die koningin en die nar Touissant (wat beteken “Allerheilige aand") woon in die nar se vervalle woning wanneer die vreemdeling Gottfried (wat beteken “die vrede van God") daar opdaag. Die drie karakters maak beurte om op die troon te sit, simbolies van hoe die koning, die nar en die heilige periodiek die troon van elkeen se denke en selfsiening verteenwoordig. In sy vergaan ervaar die nar eindelik werklik die vrede van God. Die stuk lewer ’n deernisvolle blik op die basiese dinge op aarde, naamlik mag, liefde, dood en lewe, sowel as die neiging tot manipulasie in menslike verhoudings. In 1987 word "Die koningin en die nar" by die ATKV Kampustoneelfees opgevoer, met Dehaeck self in die rol van die nar, waarna dit ook by die H.B. Thom-teater opgevoer word.

Ander dramas uit sy pen is die eenbedrywe "Doepie se troue", "Oidipoes" en "Ballade van Rama en Mara" (wat in 1975 vir die eerste keer opgevoer word). Vollengte dramas is "Die spel van wit en swart" wat in 1990 by Kampustoneel opgevoer word en "Comedia rituale", wat in 1991 by Kampustoneel opgevoer word. "Lucy Strata" (’n Afrikaanse verwerking van Aristophanes se "Lysistrata") is in 1986 die gesamentlike wenner van die Kellerprinz Dramafees, terwyl "Die wraak van ex-koningin Bobbit" in 1994 deur die Departement van Onderwys en Kultuur in die Wes-Kaap bekroon word as die beste Afrikaanse jeugdrama. "Die Gangsters" word vir die eerste keer in 1997 opgevoer en hy toer met hierdie opvoering deur België. By die 2016 Woordfees op Stellenbosch word hierdie drama weer opgevoer, ter viering van sy bydrae in Cloetesville met sy Breughel Teatergroep. In hierdie drama ondersoek ’n aantal sleutelkarakters oor kleur- en geloofsgrense heen voorveronderstellings van goed en kwaad in die samelewing. "Die komiese danser" het sy debuut in 1999.

Hy vertaal Carlo Goldoni se "Kneg van twee meesters", Felix Timmermans en Eduard Veterman se "En waar de ster bleef stille staan" as "Drie konings met die ster", Moliére se "Scapino" (waarmee hy in opvoering met die Breughel Teatergroep in 1987 die ATKV se hoofprys in hulle Amateur Toneelkompetisie wen) en Leo Tolstoy se "Geskiedenis van ’n perd" (wat in 1991 die ATKV se Amateur Toneelkompetisie wen en vir watter opvoering hy bekroon word met ’n erepenning vir die vindingrykste regisseur). Hy verwerk ook Euripides se "Medea" in Afrikaans onder die titel "Medeia-Ballade".

In 1990 verower hy ’n Vita-toekenning vir sy bydrae tot drama-opleiding en gemeenskapsteater in die Wes-Kaap en in 1997 verower hy ’n Fleur du Cap-toekenning vir sy lewenswerk in die teater. In 2004 ontvang hy ’n merietetoekenning van die Wes-Kaapse Departement van Omgewings- en Kultuursake uit erkenning vir sy buitengewone bydrae tot die uitvoerende kunste. Die Stellenbosch Erfenisprojek vereer hom in 2013 met ’n eretoekenning. Die ouditorium van die Breughel Teater in Cloetesville naby Stellenbosch word in 2014 na hom vernoem.




</doc>
<doc id="114038" url="https://af.wikipedia.org/wiki?curid=114038" title="Johanna Cornelius">
Johanna Cornelius

Johanna Cornelius was algemene sekretaris en leier van die Klerewerkersunie en lewer baanbrekerswerk in hierdie verband. Om die saak van die vakbond te bevorder, skryf sy verskeie werkersklasdramas om die lewe van fabriekswerkers en die probleme wat die gewone werker in die gesig staar, uit te beeld. Sy skryf ook kortverhale en poësie.

Johanna Catharina Jacoba Cornelius is op 27 Februarie 1912 in Lichtenburg gebore. Sy is een van nege kinders van Pieter Johannes Cornelius en Anna Debora Conradie wat op die familieplaas in die Wes-Transvaal grootword. Die kinders se opvoeding is Afrikaner-nasionalisties van aard en hulle vader neem deel aan die Rebellie van 1914. In die laat twintigerjare gaan sy saam met haar ouer suster Hester na Johannesburg om die armoede van die platteland te probeer ontvlug en in die stad werk te kry. In November 1930 kry sy werk as masjinis by ’n klerefabriek. Saam met haar suster bly sy in ’n kamer in Vrededorp, wat hulle met twee ander vroue deel. By die fabriek raak sy gou betrokke by die werksaamhede van die Klerewerkersunie, ’n hoofsaaklik Afrikaner vakbond onder leiding van Solly Sachs, die vader van die latere regter Albie Sachs. In September 1932 word sy in Germiston gearresteer vir haar deelname aan ’n algemene staking van die unie, wat uitloop op ’n kapitulasie deur die unie en ’n verlaging van lone. Hierdie ervaring vuur haar aan om haar lewe toe te wy aan die verkryging van ’n leefbare loon en om die vakbond uit te bou tot ’n effektiewe bedingingsorganisasie om so ’n beter lewensstandaard vir alle werkers te verkry. In 1933 besoek sy die Sowjet-Unie as lid van ’n delegasie van werkers en by haar terugkeer word sy in 1934 aangestel as voltydse organiseerder by die Klerewerkersunie se nuut gestigte kantore in Germiston, waar sy ook op die uitvoerende bestuur dien.

Sy is president van die unie vanaf 1935 tot 1937 en slaag in hierdie tyd daarin om werkure te verminder en lone te verhoog. In Februarie 1936 gaan sy saam met haar suster na Kaapstad om die takkantoor van die vakbond daar te help, waar hulle vergaderings reël en al die werkers toespreek. Hulle organiseer ook ’n staking, wat hoewel dit misluk tog momentum verskaf aan die vakbond se bedrywighede. Die Nasionale Raad van Trustees, Afrikaner-nasionaliste onder leiding van Albert Hertzog en P.J. Meyer, poog in 1938 om haar magsposisie in die unie te ondermyn en beheer oor die unie oor te neem deur haar kommunistiese konneksies en haar organisering onder swart werkers aan te val. Sy kan egter demonstreer dat vakbondlede materiële voordeel uit haar aksies kry en tree as oorwinnaar uit hierdie stryd. Sy ondersteun in hierdie tyd ook ander vakbonde en beklemtoon dat die fundamentele stryd gaan om die klasverskille tussen ryk en arm op te hef en dat dit nie ’n stryd tussen rasse is nie. In 1938 stig sy die Nasionale Unie van Sigaret- en Tabakwerkers en lei in 1940 ’n twee weke staking van tabakwerkers in Rustenburg. Haar gepoogde toetrede tot die politiek in 1943 deur vir verkiesing te staan as kandidaat van die Onafhanklike Arbeidersparty onder leiding van Sachs is onsuksesvol. Wanneer Solly Sachs in 1952 uit die land verban word, neem sy die amp as algemene sekretaris van die Klerewerkersunie oor, ’n pos wat sy tot haar dood beklee. Dit is egter moeilike tye vir die vakbondbeweging, want die toetrede van groot getalle swart werkers lei daartoe dat werkgewers oor die algemeen laer lone betaal en vakbondlede word benadeel. Gemengde ras vakbonde word in 1953 per wetgewing verbied, waarna sy genoodsaak word om aparte loononderhandelings vir wit en swart werkers te onderneem, iets waarvoor sy later deur die ANC gekritiseer is. In 1955 word sy lid van die uitvoerende raad van die Vakbondraad van Suid-Afrika. Johanna was vir ’n ruk getroud met Fritz Heinz Fellner. Geen kinders word uit die huwelik gebore nie en die egpaar is later geskei. Sy is op 21 Junie 1974 oorlede.

Van 1938 verskyn die Klerewerkersunie se mondstuk, die "Garment Worker / Klerewerker" tweemaandeliks, nadat die eerste uitgawe reeds in 1929 verskyn het. Die Afrikaanse gedeelte bevat gereelde letterkundige bydraes deur lede en Johanna is ’n gereelde medewerker. Die werke wat hulle lewer is hoofsaaklik daarop gemik om ’n bepaalde boodskap oor te dra en om die saak van die vakbondlede te bevorder. Dit is derhalwe grootliks versetliteratuur teen die heersende orde en is werkersklasliteratuur, eerder as letterkundige bydraes om kuns ontwil, wat in interessante kontras staan teenoor die algemene Afrikaanse literatuur van sy tyd. Die vakbond verstaan ook gou die waarde wat dramas en die opvoering daarvan kan hê vir die oordra van inligting en die opleiding van mense.

Johanna Cornelius se drama "Drie spioene" ontstaan tussen 1936 en 1941 en het as onderwerp haar en twee ander vakbondwerkers se sending na Kaapstad om daar werke in die Kaapse klerebedryf te kry en te help met die werwing van lede. Die drama is daarop gemik om Transvaalse werkers oor hierdie inisiatiewe in te lig om sodoende steun te kry vir die Transvaalse unie se werksaamhede in die Kaap. Hoewel die drama nie hoofsaaklik met die oog op opvoering geskryf is nie, kan dit nie uitgesluit word nie. In die drama wil die toesighouer Kelly vir Sannie ontslaan. Sannie het nie die oggend kom werk nie omdat sy haar ma begrawe het. Die drie spioene verhoed hierdie afdanking en beveel ’n staking. Die Grootbaas wil hulle dan wegjaag, maar in solidariteit met mekaar sing die klerewerkers dan "Die Rooivlag", ’n proteslied vir die werkers. Saam met haar suster Hester skryf sy die drama "Slavin van Suid-Afrika" wat in 1941 opgevoer word. Hierin word die lewe van ses werkersklasvroue uitgebeeld. Na werk kom die jong vroue honger tuis en besluit dan om die volgende dag aan te dring op beter werksvoorwaardes. Hulle eise sluit in grond vir die plaasboere, beter lone en werksomstandighede en ordentlike huise, om so aan werkers en hulle ondervoede kinders ’n menswaardige bestaan te gee.

Benewens dramas publiseer Johanna Cornelius ook prosa en poësie. Haar kortverhaal "’n Alledaagse gebeurtenis" beeld die uitbuiting en verdrukking van die werkers deur die fabriekseienaars en toesighouers uit. Die hoofkarakter Lettie weier om deur ’n toesighouer gehiet en gebied te word en word ontslaan, wat tot groot ontevredenheid onder haar medewerkers lei.

Die dramatekste deur lede van die Klerewerkersunie (KWU) vorm ’n onderdeel van die Archives of the Church of the Province of Southern Afnca. Hierdie versameling word in die afdeling Historical and Literary Papers van die William Cullen Biblioteek van die Universiteit van die Witwatersrand bewaar.



[1] Die dramatekste deur lede van die Klerewerkersunie (KWU) vorm ’n onderdeel van die Archives of the Church of the Province of Southern Afnca. Hierdie versameling word in die afdeling Historical and Literary Papers van die William Cullen Biblioteek van die Universiteit van die Witwatersrand bewaar.



</doc>
<doc id="114039" url="https://af.wikipedia.org/wiki?curid=114039" title="Phillip de Bruyn">
Phillip de Bruyn

Phillip de Bruyn is ’n Suid-Afrikaanse skrywer, digter, dramaturg, joernalis en reklame-praktisyn.

Phillip de Bruyn is in 1926 gebore. Hy lei ’n avontuurlike lewe en reis in dele van Afrika, Europa, die Ooste, Noord-Amerika en Suid-Amerika. Nadat hy vir ’n tyd as joernalis in Londen werk, aanvaar hy ’n pos in die reklamewese en word die kreatiewe direkteur van ’n Durbanse reklame-agentskap

Hy skryf prosa, verse en dramas in Engels en die Afrikaanse roman "Wie knabbel die maan?" Hierdie roman ondersoek ontnugtering in die huweliksverhouding en die daaropvolgende soeke na opwinding in oppervlakkige seksuele speletjies. Sonder ’n anker lei dit noodwendig tot ’n gevoel van sinloosheid in bestaan en eensaamheid. Die titel sluit aan by die Engelse kinderversie wat vra wie die maan knibbel totdat daar niks oor is nie. Die handeling speel hoofsaaklik af tydens ’n partytjie waarheen die gasheer ’n groep kwasi-intellektuele maar verveelde en leë mense nooi. In die verloop van die partytjie borrel die frustrasies van die gaste na bo.

In Engels skryf hy die digbundels "The secret place: jazz verse" en "Bulletin to the rabble". Sy dramas sluit in "The scent of darkness", wat in 1965 in Kaapstad opgevoer word, asook "Give me besides my daily bread", wat skerp kommentaar lewer op apartheid Suid-Afrika. Die handeling speel af in ’n vlugtelingkamp op die grens van Suid-Afrika, waar die vlugtelinge hulle redes vir wat hulle is en die beweegredes vir hulle aksies gee. Hierdie drama word in 1968 in Durban opgevoer. "Take 2" is ’n weergawe van sy lewensreise, veral een vanaf Rio de Janeiro tot by die eiland Rhodos in Griekeland.




</doc>
<doc id="114040" url="https://af.wikipedia.org/wiki?curid=114040" title="Helene de Klerk">
Helene de Klerk

Hélène de Klerk (*onbekend, Somerset-Wes –† 4 Desember 1979, Kaapstad) was ’n Afrikaanse aktrise en dramaturg wat veral bekendheid verwerf het vir haar skrywerk vir kinders. Sy was getroud met die skrywer en dramaturg Andries de Klerk.

Hélène Pienaar is in Somerset-Wes gebore as die dogter van ds. P.J. Pienaar en Henriette Pienaar. Haar ma is self bekend as skrywer van kindergedigte. Haar oudste broer is Theo Pienaar, die kaptein van die eerste Springbokrugbyspan wat in 1921 na Nieu-Seeland getoer het.

Sy bekwaam haar aan die Universiteit van Kaapstad om primêre onderwys te gee en is dan ook onderwyseres vir sowat drie jaar. Hierna sit sy haar studies voort aan die Universiteit van Kaapstad in spraakopleiding en toneelspel en sluit dan aan by die Suid-Afrikaanse Uitsaaikorporasie (SAUK). Hier bied sy veral kinderprogramme aan en is die Tannie van die Kinderhoekie. Sy moes feitlik elke program self opstel en lewer en die skaarste van geskikte materiaal dwing haar om baie daarvan self te skryf. Sy bedank hierdie pos wanneer sy trou. Sy is getroud met Andries Johannes Bester de Klerk, later Provinsiale Sekretaris van die Kaapprovinsie en self ’n dramaturg, en die egpaar het drie dogters. Hulle bly in Oranjezicht in Kaapstad. As aktrise speel sy in toneelstukke in Kaapstad en ook in Pretoria, terwyl sy ook in radioprogramme optree. Van haar rolle sluit in die hoofrol in die opvoering van "Liefdesvuur" deur die Kaapstadse Afrikaanse Toneelvereniging. Vir die Eisteddfod verwerk sy liedere uit Engels en Duits in Afrikaans.

Sy is op 4 Desember 1979 in Kaapstad oorlede.

Sy skryf veral kinderlektuur, maar ook radioreekse, toneelstukke en gedigte.

In "Twee kindertoneelstukkies" bundel sy "Ko-ee" en "As die klok twaalfuur slaan", wat beide eerste pryse verwerf by die Afrikaanse Eisteddfod in Kaapstad. "In ’n ou Kaapse tuin" is ’n eenbedryf wat vir die jeug geskryf is. Die stuk speel in 1760 af en daarin vertel die bejaarde slavin Nenna hoe sy lank gelede van haar eienaar weggeloop het toe sy nog as Ayesja bekend gestaan het. Deur terugflitse word ’n sterk fantasie-element in die toneelstuk ingewerk. Die beeldjie wat Nenna gehelp het om haar vryheid te verkry, verskyn en verdwyn op die verhoog en die optrede van die Silwerblaarboodskappers, wat op versoek van die beeldjie silwer blare laat val om die verdwaalde kinders terug te lei, dra tot die sprokies- en fantasie-element by. Haar bekendste dramas vir die jeug is die eenbedrywe "Die ring" en "Dienie speel toneel" en hulle word dan ook gereeld opgevoer. "Die ring" is ’n situasiespel waarin ’n verliefde jong meisie sorg dat haar ouer suster se trouring kort voor die troue spoorloos verdwyn. Hierdie drama word opgeneem in Gerhard J. Beukes se versamelbundels "Kom ons speel toneel!" en "Skuif oop die gordyn" en in "Die ring en ander eenbedrywe", wat sy saam met haar man Andries de Klerk uitgee. Die blyspel "Dienie speel toneel" word opgeneem in Gerhard J. Beukes se "Nuwe eenbedrywe" en "Woord en masker". Rob Antonissen sonder in sy bespreking van hierdie versamelbundel hierdie stuk uit as die beste wat in die bundel opgeneem is en uitmunt met sy voorstelling van ’n ongewone tipe in ’n ongewone situasie. Haar laaste bydrae kort voor haar dood is die skryf van die woorde vir die musiekblyspel "Beertjie met die gelapte broek", waarvoor Arthur Swanson die musiek komponeer.

Van haar kinderverse word opgeneem in die versamelbundels "Nuwe klein verseboek" en "My Afrikaanse verseboek". Sy skryf verhale vir kinders wat as "Kamma-storieboek" en kinderverse wat as "Bontgesiggie" gepubliseer word en vertaal "Ouma Loekie en haar hoede" van Joyce Wood met tekeninge deur Frank Francis in Afrikaans. Dalro publiseer verder "Die jongspan sing", kinderliedjies waarvoor sy die woorde en Walter Swanson die musiek skryf.

Vir volwassenes skryf sy saam met haar man die vollengte historiese drama "Die ongebore dag", wat bekroon word met ’n prys in die Van Riebeeck-herdenkingsdramawedstryd. Dit is ’n historiese drama uit die jaar 1795. "Die ring en ander eenbedrywe" bevat ook haar eenbedryf "Plaas toe" wat die ondergang van boere op die diamantdelwerye uitbeeld. "Marionet aan die muur" is ’n tendensdrama. Sy is een van die eerste skrywers wat vir die radio skryf. Haar radiodrama "Liefdesdroom" is die oudste opname van ’n Afrikaanse radiodrama wat deur die SABC in hulle klankargief bewaar word en is reeds in 1937 uitgesaai. Hierin wil ’n huisvrou haar hoorspel inskryf vir die landwye hoorspelkompetisie. Haar man is skepties, maar sy kry ondersteuning van sy beste vriend. Een aand hoor die man hoe sy vrou en beste vriend hulle liefde aan mekaar verklaar en beplan om saam weg te loop. In ’n vlaag van jaloesie vermoor hy sy beste vriend, net om uit te vind dat sy vrou en hy slegs besig was om te repeteer aan haar radiodrama. Die beroemde aktrise Wena Naudé vertolk ’n hoofrol in hierdie radiodrama. Saam met Stephan Bouwer verwerk sy "The beadle" van Pauline Smith vir beeldsending oor televisie as "Die koster".






</doc>
<doc id="114041" url="https://af.wikipedia.org/wiki?curid=114041" title="Leon de Stadler">
Leon de Stadler

Leon de Stadler is ’n taalkundige en professor in Afrikaanse taalkunde aan die Universiteit van Stellenbosch.

Leon George de Stadler is in 1953 gebore. Hy studeer aan die Universiteit Stellenbosch en behaal hier in 1977 die M.A.-graad en in 1983 die D.Litt.-graad met ’n proefskrif "Oor die struktuur van die naamwoordstuk in Afrikaans". By sy alma mater is hy vanaf 1976 as junior lektor, later as senior lektor en vanaf 1993 as professor werksaam in die Departement Afrikaans-Nederlands, waar hy in Taalkunde spesialiseer. Hy was ook ’n direkteur van die Stellenbosch Taalsentrum en professor in Dokumentontwerp. In hierdie hoedanigheid speel hy ’n belangrike rol met die vasstel van die universiteit se taalbeleid. Hy was direkteur van SAGUS, ’n aktiewe lid van die Taalkommissie en ’n stigsterslid van die nasionale Spesiale Belangstellingsgroep oor Veeltaligheid in hoër onderwys. By die Katholieke Universiteit van Nijmegen in Nederland is hy buitengewone professor en gee hier lesings vir ’n maand in elke jaar. Sy professionele lidmaatskappe sluit in die Linguistics Society of Southern Africa, die Suid-Afrikaanse Akademie vir Wetenskap en Kuns en die International Comparative Literature Association. Hy is getroud met Amanda, ook ’n taalkundige.

Saam met Johan Combrink skryf hy die handboek oor "Afrikaanse fonologie" en op sy eie is hy verantwoordelik vir "Afrikaanse semantiek". "Woordkeusegids" (’n kerntesourus) skryf hy saam met Pieter Harteveld en D.C. Hauptfleisch en saam met sy vrou Amanda stel hy die "Groot tesourus van Afrikaans" saam, wat later bygewerk word tot die "Tesourus van Afrikaans". "Wetenskaplik skryf" is ’n handleiding. As hoof van die taalsentrum versorg hy verskeie publikasies oor taalgebruik, insluitende "Issues in document design", "Making your documents work", "Van teksskema tot samehangende teks", "So bereik jy jou leser" en "Paragrawe wat sin maak".

Benewens sy vakkundige boeke publiseer hy ook etlike artikels in vakkundige tydskrifte en lewer bydraes tot ander boeke, insluitende "Syntagmatic lexical relations: a lexicographical perspective", "The dative and its counterparts" en Sintaksis op die voorgrond. As samesteller is hy saam met Christoph Eyrich verantwoordelik vir "Issues in cognitive linguistics: 1993 proceedings of the International Cognitive Linguistics Conference", waarin referate wat op hierdie konferensie gelewer is, saamgebundel is.

1987 – Afrikaanse fonologie (saam met J.G.H. Combrink)

1989 – Afrikaanse semantiek

1992 – Woordkeusegids (saam met P. Harteveld en D.C. Hauptfleisch)

1994 – Groot tesourus van Afrikaans (saam met Amanda de Stadler)

2004 – Wetenskaplik skryf

2005



2006


2007 – Tesourus van Afrikaans

1999



</doc>
<doc id="114042" url="https://af.wikipedia.org/wiki?curid=114042" title="Manie de Waal">
Manie de Waal

Manie de Waal is ’n Afrikaanse skrywer.

Manie de Waal is op 14 April 1973 in Pretoria gebore as die oudste van drie seuns van die ingenieur Pieter de Waal en Geertruida Kroon, ’n spraakterapeut oorspronklik van Nederland. Sy broers is Nico en Adriaan. Hy word groot in Bellville in die Kaap. Hier ondergaan hy sy skoolopleiding aan die Excelsior Laerskool en Bellville Hoërskool en hy matrikuleer in 1991. Hy studeer op Stellenbosch Universiteit waar hy aanvanklik vir ’n graad in die regte inskryf, maar na twee weke besluit om oor te skakel na die rekenmeestersveld. Hy verwerf die B.Rek.-graad en deur die Universiteit van Suid-Afrika behaal hy daarna die B.Compt. Honneurs-graad. Hy dien sy drie jaar klerkskap vir registrasie as ’n geoktrooieerde rekenmeester uit en behaal in 1998 die C.A.-kwalifikasie, waarna hy vir ’n jaar lank hoofsaaklik aan die kus bly en branderplankry. Vroeg in 1999 gaan hy oorsee waar hy saam met vriende in die Beierse woude van Suidoos-Duitsland by die oorde Geisskopf en Arber vir nege dae ski. In 2000 gaan hy na Londen, waar hy vir vier maande in die beleggingsbankwese werk, waarna hy vir tien maande soortgelyke werk in Zürich in Switserland gaan doen by die "Union Bank of Switzerland". In April 2002 keer hy terug en vir die res van die jaar woon hy in Mosambiek as deel van ’n skubaduik-operasie.

Sedert die begin van 2003 bly hy in Kaapstad en word ’n visuele joernalis en vennoot van die maatskappy Xplane. As visuele joernalis is dit sy taak om komplekse probleme (besigheid of tegnologies) grafies voor te stel. Hy besit ook helfte van die webtuiste www.art2rent.co.za, ’n maatskappy wat kunswerke aan maatskappye, mediese spreekkamers, hotelle, professionele mense en private huise verhuur. In Oktober 2010 sluit hy aan by Energy Partners, ’n maatskappy wat spesialiseer in die effektiewe bestuur van energie, waar sy rol veranderingsbestuur en kommunikasie is en hy later aangestel word as hoof van verkope.

Op skool skryf hy goeie opstelle, maar droom op hierdie stadium glad nie daaraan om ernstig te skryf nie. Hy skryf “"Trips"” wanneer hy in die strawwe Europese winter in Engeland en Switserland aan depressie ly. Hierin vertel hy die verhaal van ’n groep wit jong Suid-Afrikaners se ervarings in Londen, wat die soeke na identiteit, skuldgevoelens en ballingskap van ’n nuwe generasie Afrikaners uitbeeld. Die groep wat tydelik oorsee is (die nuwe diensplig) deel ’n huis in Londen, met Chris Retief die hoofkarakter. Hulle word gekonfronteer met die harde werklikheid van drank, dwelms, sinlose geweld en werkloosheid, waarin dit moeilik is om ’n normale liefdesverhouding vol te hou. Londen word as ’n uitsiglose maalstroom gesien, waarbinne hulle doelloos rondswerf. Hulle ervaar niks goeds hier nie, maar bly vir die geld omdat daar in hulle eie land nie vir hulle werk verseker is nie. Die titel verwys na hierdie ronddwaal in die stad, maar ook en veral na die gebruik van dwelms. “"Trips"” is in 2004 op die kortlys vir die toekenning van die Jan Rabie-prys en ook die RAU Mardene Marais-debuutprys. Van sy kortverhale word op die webwerf van LitNet gepubliseer.






</doc>
<doc id="114043" url="https://af.wikipedia.org/wiki?curid=114043" title="M.C. Escher">
M.C. Escher

Maurits Cornelis Escher (Nederlands: [ˈmʌurɪts kɔrˈneːlɪs ˈɛʃər] ; 17 Junie 1898 – 27 Maart 1972) was 'n Nederlandse grafiese kunstenaar wat wiskundig geïnspireerde houtsneewerk, steendrukplate en mezzotinte gemaak het.

Maurits Cornelis Escher is op 17 Junie 1898 in Leeuwarden, Friesland, gebore. Hy was die jongste seun van die siviele ingenieur George Arnold Escher en sy tweede vrou, Sara Gleichman. "Mauk," soos Escher deur sy vriende en familie genoem is, was 'n sieklike kind, en is op sewe in 'n spesiale skool geplaas; hy graad twee gedruip. Alhoewel hy in teken uitgeblink het, was sy punte oor die algemeen swak.

Van 1919 tot 1922 het Escher aan die Haarlem Skool vir Argitektuur- en Dekoratiewe kunste studeer en daar leer teken en houtsneewerk doen. Hy het vir 'n wyle argitektuur studeer, maar (deels as gevolg van 'n chroniese velinfeksie) 'n aantal vakke gedruip en na dekoratiewe kunste oorgeskakel waar hy onder die grafiese kunstenaar Samuel Jessurun de Mesquita studeer het.

In 1922 het Escher deur Spanje gereis en by Madrid, Toledo, en Granada aangedoen. In Granada is hy deur die Moorse argitektuur van die veertiende eeuse Alhambra beïndruk. Die ingewikkelde dekoratiewe ontwerpe van die Alhambra, gebaseer op geometriese simmetrieë, gekenmerk deur ineengeskakelde herhalende patrone op gekleurde teëls", "mure en plafonne het sy belangstelling in die wiskunde van mosaïekwerk geprikkel en 'n sterk invloed op sy werk gehad.

Escher het na Italië toe teruggekeer en van 1923 tot 1935 in Rome gebly.

Hy het baie gereis, onder andere na Viterbo, Korsika, die Amalfi-kus en Sisilië. Die dorpies en landskappe van hierdie plekke is prominent in sy kunswerke. In Mei en Junie 1936 het Escher weer na Spanje gereis en in Alhambra het hy soms dae aaneen gedetailleerde sketse van mosaïekpatrone gemaak. Dit was hier waar hy amper 'n obsessiewe fassinasie met mosaïekwerk ontwikkel het. In sy eie woorde:

Dit bly 'n uiters meevoerende aktiwiteit, 'n manie waaraan ek verslaaf geraak het, en waarvan ek myself soms met moeite wegskeur.

Na 1937 het hy eerder in sy ateljee as in die veld gewerk en daar het 'n merkbare verandering in sy kuns ingetree. Dit was nie meer hoofsaaklik op waarneming gebaseer nie, maar eerder 'n produk van sy geometriese ontleding en sy visuele verbeelding.

Teen 1935 was die politieke klimaat in Italië (onder Mussolini) onaanvaarbaar vir Escher. Hy het geen belang by politiek gehad nie, maar hy het 'n afkeer van fanatisme en huigelary gehad. Die gesin het Italië verlaat en vir twee jaar in Château-d'Œx, Switserland, gewoon.

Escher was ongelukkig in Switserland en in 1937 het die gesin na Brussel, België, verhuis. Die Tweede Wêreldoorlog het hulle in Januarie forseer om te trek, hierdie keer na Baarn, Nederland, waar Escher tot 1970 gewoon het. Die meeste van sy bekendste werke dateer uit hierdie tydperk. Na 1953 het Escher dikwels gedoseer, maar in 1962 is 'n beplande reeks lesings in Noord-Amerika as gevolg van 'n siekte gekanselleer en het hy vir 'n tyd lank nie kuns doen nie. Die illustrasies en teks vir die lesings is egter later as deel van die boek "Escher on Escher "gepubliseer. In 1955 is die Ridderorde van die Orde van Oranje-Nassau aan hom toegeken.

In Julie 1969 het hy sy laaste werk voltooi, 'n groot houtsneewerk met 'n drievoudige rotasiesimmetrie, getiteld Snakes, waarin slange deur 'n patroon van ineengeskakelde ringe kronkel. Die werk is 'n samevatting van Escher se liefde vir simmetrie, vir ineenskakelende patrone, en aan die einde van sy lewe, sy beskouing van die ewigheid. Die sorg waarmee Escher hierdie houtsneewerk geskep en gedruk het, kan in 'n video-opname gesien word.

In 1970 het Escher na die Rosa Spier Huis in Laren getrek, 'n ouetehuis vir kunstenaars waar hy sy eie ateljee gehad het. Hy is op 27 Maar 1972, op die ouderdom van 73, daar oorlede. Hy is in die Nuwe Begraafplaas in Baarn begrawe.

Escher se werk is onbetwisbaar wiskundig, en juis dit het n kloof gevorm tussen sy gewildheid en roem, en die gebrek aan aansien wat hy in die kunswêreld geniet het. Alhoewel sy oorspronklikheid en bemeestering van grafiese tegnieke gerespekteer is, is sy werke as te intellektueel en liries ontoereikend beskou. Escher was nie die eerste kunstenaar wat wiskundige temas ondersoek het nie: In sy "Self Portrait in a Convex Mirror", 'n kunswerk waarin hy sy eie gesig in 'n geronde spieël uitgebeeld het, het Parmigianino (1503–1540) met sferiese meetkunde en weerkaatsing geëksperimenteer. Nog 'n vroeë voorloper was Giovanni Battista Piranesi (1720–1778) wie se donker "fantastieagtige" werke soos "The Drawbridge" in sy "Carceri" ("Tronke")-reeks, uiteenlopende perspektiewe in komplekse argitektuur uitbeeld.

Escher se vroeë liefde vir Romeinse en Italiaanse landskappe en vir die natuur het aanleiding gegee tot sy belangstelling in mosaïekwerke, wat hy "Reëlmatige Vlakverdeling" genoem het.

Na sy 1936-reis na die Alhambra en na La Mezquita, Cordoba, waar hy sketse van die Moorse argitektuur en mosaïekversierings gemaak het, het Escher die eienskappe en moontlikhede van mosaïekwerk ondersoek deur meetkundige ruitenette as basis vir sy sketse te gebruik. Een van sy eerste pogings was 'n potlood-, ink- en waterverfstudie, getiteld "Studie van Reëlmatige Vlakverdeling met Reptiele" (1939), wat hy op 'n seshoekige ruitenet ontwerp het. Die koppe van die rooi, groen en wit reptiele ontmoet mekaar teen 'n hoek; die sterte, pote en sye van die diere skakel presies ineen. Dit is as die basis vir sy 1943-litografie "Reptiles "gebruik"."

Sy eerste wiskundige studies het by George Pólya en die kristallograaf Friedrich Haag se skripsies oor platvlak-simmetriegroepe begin wat sy broer Berend (bekend as Beer) vir hom gestuur het. Van daar af het hy 'n wiskundige benadering tot die uitdrukking van simmetrie in sy kunswerke ontwikkel deur sy eie notasie te gebruik.

In 1941 en 1942 het Escher sy bevindings vir sy eie gebruik in 'n sketsboek opgesom wat hy "Regelmatige vlakverdeling in asymmetrische congruente veelhoeken" genoem het. Die wiskundige Doris Schattschneider het hierdie aantekeningboek onomwonde beskryf as "'n metodiese ondersoek wat slegs wiskundige navorsing genoem kan word."

Alhoewel Escher nie wiskundige opleiding ontvang het nie – sy begrip van wiskunde was hoofsaaklik visueel en intuïtief – het sy kuns 'n sterk wiskundige komponent bevat, en verskeie van die wêrelde wat hy geteken het, was rondom onmoontlike voorwerpe gekonstrueer. Sy eerste tekening van só 'n onmoontlike realiteit was "Still Life and Street" (1937); in ander populêre werke soos Relativity (1953) kan onmoontlike trappe sowel as veelvoudige en gravitasionele perspektiewe gesien word.

Escher het hoofsaaklik litografieë en houtsneewerke gemaak, maar sy enkele mezzotinte word as meesterstukke van die tegniek beskou. In sy grafiese kuns het hy wiskundige verhoudings tussen vorms, figure en ruimte uitgebeeld. In sy prente is spieëlbeelde van keëls, sfere, kubusse, ringe en spirale ingewerk.

Escher was ook gefassineer deur wiskundige voorwerpe soos die Möbiusband wat slegs een oppervlak het.

Escher se belangstelling in kromlynige perspektief is deur sy vriend en "geesgenoot" die kunshistorikus en kunstenaar Albert Flocon, aangemoedig. Flocon het Escher, saam met ander soos Leonardo da Vinci en Abraham Bosse, as 'n "denkende kunstenaar", geïdentifiseer.

Escher het dikwels driedimensionele voorwerpe soos Platoniese liggame byvoorbeeld sfere, viervlakke en kubusse in sy werke geïnkorporeer, sowel as wiskundige voorwerpe soos silinders en stervormige veelvlakke. In een van sy skripsies het Escher die belangrikheid van dimensionaliteit beklemtoon:

'n Plat vorm irriteer my – dis asof ek vir my voorwerpe wil se: julle is te fiktief en staties waar julle versteend langs mekaar le: doen iets, maak julle los van die papier en wys my waartoe julle in staat is!...46)

Bo-op die twee torings wat in "Waterfall "se onmoontlike strukture gesien word, is twee saamgestelde veelvlakke, een 'n samestelling van drie kubusse, die ander 'n stervormige rombiese twaalfvlak, bekend as Escher se vaste liggaam. Escher het hierdie liggaam in sy houtgesnede "Stars" (1948) gebruik. Hy het dan ook 'n refraksieteleskoop (refraktor) besit en was so 'n kranige amateur sterrekundige dat hy waarnemings van dubbelsterre aangeteken het.

Escher se kuns het uit die prentjies in sy gedagtes vorm aangeneem, en nie soseer direk uit sy waarnemings en reise na ander lande nie. Sy belangstelling in die veelvoudige realiteitsvlakke in kuns word in werke soos "Drawing Hands (1948) "gesien waar twee hande besig is om mekaar te teken.

Roger Penrose en H. S. M. Coxeter was albei diep beïndruk deur Escher se intuïtiewe begrip van wiskunde. Geïnspireer deur "Relativity "het Penrose sy onmoontlike driehoek ("tribar"), en sy pa, Lionel Penrose, 'n oneindige stel trappe ontwerp. In antwoord daarop het Escher die ewig bewegende masjien in "Waterfall" en die eindelose mars van die monnike in "Ascending and Descending" geskep.

In 1957 het Coxeter by Escher toestemming ontvang om twee van sy tekeninge in sy tesis "Crystal symmetry and its generalizations" te gebruik. Hy het 'n afskrif van die tesis aan Escher gestuur; dié het laat blyk dat Coxeter se figuur van 'n hiperboliese mosaïekwerk "my 'n taamlike skok gegee" het; die oneindige, reëlmatige herhaling van die teels op die hiperboliese vlak wat teen die rand van die sirkel vinnig al hoe kleiner word, was presies wat hy nodig gehad het om oneindigheid op 'n tweedimensionele vlak voor te stel.

Escher het met hiperboliese mosaïekwerk voortgegaan en dit "Coxetering" genoem. Die reeks houtsneewerke "Circle Limit I–IV "het onder hierdie werke getel. In 1959 het Coxeter hierdie werke as buitengewoon akkuraat beskryf: "Escher het dit tot op die millimeter korrek gehad."





</doc>
<doc id="114044" url="https://af.wikipedia.org/wiki?curid=114044" title="Sarina Donges">
Sarina Donges

Sarina Dönges is ’n Afrikaanse digter.

Sarina Laetitia Dönges is op 9 Januarie 1965 gebore. Na skool studeer sy Drama aan die Pretoria Technikon en begin dan haar eie kinderteater in 1987. In 2002 verskuif sy haar fokus na drama klasse vir jong kinders en bied individuele klasse asook groepklasse aan by verskeie laerskole in Pretoria, asook by haar privaat atljee in Queenswood.

Van haar gedigte verskyn in letterkundige tydskrifte (soos "Standpunte" in Augustus 1986 en "Tydskrif vir Letterkunde") en word ook in 2001 opgeneem in “"Nuwe Stemme 2"”. Haar debuutbundel, “"In die tyd van uile"”, is ryk aan Bybelse intertekste en verwysings uit die kuns en teater. Die bundel word in vier afdelings verdeel, waar die eerste afdeling die aard van drome, dood en slaap, dit wil sê die onbewuste en mitologiese, verken. In “"Daniël aan Nebukadnesar"” word die profeet se voorspellings van die heerser se vernedering en verlies aan mag in grieselige beelde geskets. Die vernuftige “"Winterskap"” skets die oudwordproses en oorgang na die dood op ironiese wyse, met geestige vergelyking van die aardse met die hemelse. “"Maandomein"” beskryf die maan se towerkrag, met verwysings na die mitologiese Selene (maangod) en die Joodse demoon Lilith, wat beide hier regeer. "Uilhuis" is ’n gedig oor hierdie legendariese huis van Helen Martins in Nieu-Bethesda. Liefde, vroue en begeerte oorheers die tweede afdeling, waar verbode dinge bestaansreg verkry, begeertes bevredig word en die neerskryf van die begeertes die verwantskap tussen poësie en begeerte impliseer. “"Uitrusting"” is ’n uitbeelding van die effek van ontrouheid in die huwelik, met “"Medea"” wat dieselfde tema uit ’n mitologiese hoek benader. Die verbrokkeling van die verhouding word ook beskryf na aanleiding van ’n skets van Toulouse-Lautrec in “"Nouvelle cirque"” en in “"Dénouement"” as ’n sirkus wat tot ’n einde gekom het. “"Brief aan my amarillas"” is opgedra aan Lucas Malan en tree in gesprek met sy roos-verse in “"Edenboom"”. Die derde afdeling bevat verse oor pyn, paranoia, siekte en die dood met verwysings na God en die kruisdood. Die sardoniese “"Brief aan God, Hoogleraar in Pyn- en Letselkunde"” word geskryf na aanleiding van die pyn wat ’n geliefde moes deurstaan op pad na die dood, terwyl God as sadis gesien word in “"Konklusie"”, waar die mens gereduseer word tot proefkonyne vir Sy eksperimente. Die laaste afdeling word hoofsaaklik gewy aan verwysings en assosiasies met skrywers, insluitende verwerkings van die werk van ander digters. Die bundel word afgesluit met die gedigtesiklus “"Briewe aan ’n jong digter"”, wat gebaseer is op “"Letters to a young poet"” van Rainer Maria Rilke, waarin ’n jong digter wenke gegee word oor hoe om die digkuns te benader. “"In die tyd van uile"” is in 2005 op die kortlys vir die toekenning van die Ingrid Jonker-prys en ook die M-Net-prys vir poësie. Sy skryf ook kinderversies en saam met S.C. Brink word die bundel “"Rympies vir kleingoed"” gepubliseer. Van haar verse word in versamelbundels soos “"Groot verseboek"” en “"Majesteit, die kat"” opgeneem.

Van haar kortverhale word onder andere in "Tydskrif vir Letterkunde" gepubliseer.





</doc>
<doc id="114045" url="https://af.wikipedia.org/wiki?curid=114045" title="Zamzam-put">
Zamzam-put

Die Zamzam-put (ook Put van Zamzam of net Zamzam; Arabies: زمزم) is ’n put in die Al-Masdjid al-Haram in Mekka, Saoedi-Arabië. Dit is geleë 20 m oos van die Kaäba, die heiligste plek in Islam. Volgens dié geloof het die waterbron wonderbaarlik ontstaan toe Abraham se seun, Ismael, dors was en gehuil het vir water. Miljoene pelgrims besoek Mekka elke jaar en drink van die Zamzam se water as deel van die hadj of oemra.

In die Islamitiese tradisie het Allah vir Abraham opdrag gegee om sy vrou Hagar en hul seun Ismael alleen in die woestyn te los, tussen die heuwels Safa en Marwa. Toe hul voorraad opraak, het Hagar gaan water soek. Om makliker en vinniger te loop het sy Ismael alleen agtergelaat.

Sy het eerste die naaste heuwel, Safa, uitgeklim om oor die omringende gebied uit te kyk. Toe sy niks sien nie, het sy na die ander heuwel, Marwa, gegaan. Wanneer Hagar op een van die heuwels was, kon sy Ismael sien en het sy geweet hy is veilig. Op die vlakte tussen die heuwels kon sy hom egter nie sien nie en het sy gehardloop. Sy het sewe keer heen en weer in die hitte gehardloop voordat sy na haar seun teruggekeer het. Daar het sy ’n fontein gesien wat ontspring het waar die aartsengel Gabriël die grond met sy vlerk aangeraak het. Dit is wat vandag die Zamzam-put genoem word en was nie net ’n bron van water vir Hagar nie, maar ook ’n beloning vir haar geduld.

Die naam kom van die frase "Zomë Zomë", wat beteken "hou op vloei". Dit was ’n opdrag wat Hagar aan die put gegee het om die water in bedwang te hou.

Die put is verskeie kere gerestoureer – die grootste restourasie was in 1915 tydens die bewind van die Ottomaanse sultan Abdülhamid II. Ter wille van skarebeheer is die gebou om die put weg van sy oorspronklike plek geskuif, uit die pad van die tawaf, wanneer miljoene Moslems om die Kaäba loop. Die put se water word nou na die oostekant van die moskee gepomp, waar dit op aparte plekke vir mans en vroue beskikbaar is.

Die Zamzam-put is met die hand opgegrawe en is sowat 30 m diep met ’n deursnee van tussen 1,08 en 2,66 m. Water is aanvanklik met toue en emmers uitgetrek, maar vandag is die put ’n kelderkamer waar die water agter glaspanele gesien kan word (besoekers word nie toegelaat nie). Die water word met behulp van elektriese pompe deur die moskee versprei.

Die Saoedi Geologiese Opname het ’n navorsingsentrum wat die tegniese eienskappe van die water in besonderhede ontleed. Watervlakke word gemeet, asook onder meer die pH en temperatuur. Die inligting word voortdurend aanlyn beskikbaar gestel.

Zamzam-water is kleur- en reukloos, maar het ’n besondere smaak.



</doc>
<doc id="114047" url="https://af.wikipedia.org/wiki?curid=114047" title="Michael Kors">
Michael Kors

Michael Kors (gebore as Karl Anderson, Jr.; * 9 Augustus 1959) is 'n Amerikaanse modeontwerper wat in New York werksaam is. Kors dien as die ere-voorsitter en hoof kreatiewe beampte vir sy modeonderneming Michael Kors Holdings Limited wat in 1981 gestig is en waarvan die aandele op die New Yorkse effektebeurs genoteer word. 

Kors se twee mode-etikette ("Michael Kors Collection" en "MICHAEL Michael Kors") spits hom op prêt-à-porter-sportmode vir dames en here, bybehore, juweliersware, horlosies, skoene en parfuums toe. Kors het daarnaas tussen 1997 en 2003 as die Franse modehuis "Céline" se eerste ontwerper vir prêt-à-porter-damesklere gedien.

Michael Kors se eie of konsessie-modewinkels is in die belangrikste metropole en welvarendste nedersettings op aarde gevestig, waaronder New York, Beverly Hills, Chicago, Londen, Milaan, Parys, München, Istanboel, Doebai, Seoel, Tokio, Hongkong, Shanghai en Rio de Janeiro.


</doc>
<doc id="114048" url="https://af.wikipedia.org/wiki?curid=114048" title="Melvin Whitebooi">
Melvin Whitebooi

Melvin Whitebooi (15 April 1956 – 9 November 2011) was ’n Afrikaanse joernalis, dramaturg en skrywer.

Melvin Frederick Whitebooi is op 15 April 1956 in Uitenhage gebore en word groot in die township Schauderville in Port Elizabeth. Hy matrikuleer aan die Hoërskool Uitenhage en word in 1977 verhale-redakteur by "Die Burger Ekstra", vir wie hy veertien vervolgverhale skryf en ook ander Kaapse Vlakte-skrywers se verhale afrond vir publikasie. Sedert 1985 is hy subredakteur en later senior redaksielid by "Rapport Metro", waar hy bekendheid verwerf met onder andere sy rubriek oor popmusiek, “"Pop met Melly"”. In 2003 sluit hy by die eerste redaksie van die poniekoerant "Son" aan as hoofverslaggewer. Hy is een van die sprekers by die Eerste Swart Afrikaanse Skrywersimposium in April 1985 by die Universiteit van Wes-Kaapland en ook by die Derde Swart Afrikaanse Skrywersimposium wat in Oktober 2005 in Stellenbosch gehou word. In die tagtigerjare word hy lid van die Cape Flats Players toneelgroep en skryf verskeie dramas vir opvoerings deur hierdie groep. In 2003 neem hy deel aan die openbare debat wat die Universiteit van Stellenbosch reël oor die toenemende tendens om gemengde taal te gebruik, die sogenaamde Engfrikaans, waar Lucas Malan en Jackie Nagtegaal van die ander sprekers is. Hy is getroud met Rosaline en hulle het twee kinders, Siobhan en Aarika. Die gesin woon naby Eersterivier in die Wes-Kaap. Hy is op Woensdag 9 November 2011 aan ’n hartaanval oorlede.

Sy eerste kortverhaal wat in die destydse "Brandwag" verskyn, skryf hy reeds in standerd sewe. Die vervolgverhale wat in "Die Burger Ekstra" verskyn (en sommige daarna ook in "Die Volksblad" en "Die Oosterlig") is “"Smeltkroes van die liefde"” (1977), “"Miranda is haar naam"” (1978), “"Meisie van die see"” (1978), “"Angela se verhaal"” (1980) (oor ’n verhouding en huwelik oor die kleurgrens heen, waarin ook die grensoorlog en politieke opstand in Suid-Afrika aangespreek word), “"Jou dag sal jy kry"” (1980), “"Met bloed sal jy betaal"” (1982), “"Siener van die dood"” (1983), “"Nag van die Swart Arend"” (1983), “"Siener van die dood: die jare daarna"” (1984), “"Vrou agter die masker"” (1985), “"Rykmanshoogte"” (1985), “"Dogter van die duiwel"” (1985), “"Jy soek jou dood"” (1986) en “"Blou bloed"” (1988). Hierdie vervolgverhale word almal geskryf vir die populêre mark, met die oorheersende mikpunt om die sirkulasie van die koerant onder sy teikenpubliek te laat styg. Naas die gedrukte teks word foto’s as illustrasie gebruik, terwyl elke episode voorafgegaan word met ’n opsomming van gebeure tot op daardie punt, wat lesers in staat stel om die verhaal van enige episode te volg. Die verhale word hoofsaaklik geplaas binne afsetgebiede van "Die Burger Ekstra", om die teikenleser te boei deur beskrywings van ’n bekende omgewing. “"Angela se verhaal"” verskil van die ander nie-politiese verhale en beeld werklikhede van die sosio-politieke omgewing onder apartheid uit, wat die leser noop om vrae te vra oor die onderliggende idees aangaande die apartheids-ideologie en die uitwerking daarvan op gewone mense. Die Angela van die titel is die bruin kunsstudent Angela Hendricks, afkomstig uit die werkersklasbuurt Elsiesrivier. Sy raak betrokke in ’n verhouding met Jean de Villiers, seun van ’n ryk Franschhoekse wynboer. Benewens die politiek verbode aard van die verhouding kry hulle verdere teenstand van veral Antoinette, Jean se verkrampte ma, John-Paul, Angela se aktivistiese broer en Mark le Roux, Angela se gewese kêrel. Angela en Jean is egter oortuig van hulle opregte liefde vir mekaar en gaan trou in die geheim in Parys in Frankryk. Met hulle terugkeer word Jean opgeroep vir sy verpligte militêre diens en hy word in Angola gevange geneem. Ná vele kinkels in die storie se kabel, insluitende Antoinette se ontdekking dat haar oupa gemengde bloed gehad het, word Angela en Jean herenig. Hulle baba word gebore, maar hulle is onseker oor sy toekoms in Suid-Afrika en besluit om na Namibië te gaan totdat daar ’n normale samelewing in Suid-Afrika is. Van Whitebooi se kortverhale word opgeneem in “"Stroomversnelling"” (in Engels vertaal as “"In the rapids"”) en “"Keerpunt"”, versamelbundels saamgestel deur Linda Rode en Jakes Gerwel; “"Identities"” saamgestel deur Leon de Kock en Peter Southey; en “"Taxi Staanplekstories"” van G.A. Jooste. Sy kortverhale “"Op soek na Johnnie September"” en “"Ballade van ’n terroris"” word op hoërskoolvlak voorgeskryf.

Sy drama “"Dit sal die blêrrie dag wies"” wen in 1982 die Kellerprinz-dramafees en as deel van die wenprys word dit oor die hele land opgevoer, nadat dit vol sale op die Kaapse Vlakte getrek het en eindelik meer as 800 opvoerings beleef. In 1984 het die drama suksesvolle speelvakke in Kaapstad, waar dit die eerste Afrikaanse opvoering in twintig jaar is wat ’n ten volle verkoopte speelvak geniet, en die Markteater in Johannesburg. In hierdie drama is die inwoners van Distrik Ses gekant teen die gedwonge verhuising uit hierdie woongebied en word hulle lewens dramaties verander wanneer hulle na die Kaapse Vlakte verskuif word. “"Dié kant, dáái kant"” word ook in 1984 in die Baxter-teater in Kaapstad opgevoer. Dit handel oor die bitter verdeeldheid in die bruin gemeenskap oor sport deelname saam met blankes. ’n Bruin aspirant-Springbok raak verlief op die dogter van ’n Sacos-leier (die bruin South African Council of Sport) wat glo in geen normale sport in ’n abnormale gemeenskap nie, met tragiese gevolge. “"Die goodbye mense"” (1992) handel oor die verwaarlosing van mense in sielkundige inrigtings en ouetehuise. Ander dramas uit sy pen is “"Koffie en kondensmelk"” (1986) wat die ongemaklikheid van apartheid in die skoonheidsbedryf ondersoek, “"Die draadsitter"” (1991), “"’n Woensdag in April"” (1995) en “"Asseblieftog tog Miesies"”.

Vir televisie skryf hy die familiereeks “"Die Allemans"” en ook die enkeldrama “"Tot jy dood is"”. In “"Tot jy dood is"” erf die bruin voorman Billy Vermeulen ’n spogplaas na die eienares se dood, maar haar kinders betwis die testament. Hy loop ’n beseerde vreemdeling in die bos raak en verpleeg hom, maar die vreemdeling is daar om wraak te neem. ’n Radiodrama, “"Die reënmaker"”, word in 1986 deur die Afrikaanse Diens van die Suid-Afrikaanse Uitsaaikorporasie uitgesaai. In 1988 word ’n uitsending van die televisieprogram "Woord en kontrei" aan sy werk gewy, waarin daar ook uittreksels uit sy dramas “"Die draadsitter"” en “"Dit sal die blêrrie dag wies"” gewys word. Hy skryf ook poppeteaterstukke.





</doc>
<doc id="114049" url="https://af.wikipedia.org/wiki?curid=114049" title="Dirk Winterbach">
Dirk Winterbach

Dirk Winterbach is ’n Afrikaanse digter en beeldhouer. Die skrywer Ingrid Winterbach is sy suster.

Dirk Jacobus Winterbach is op 30 Augustus 1951 in Johannesburg gebore as die tweede van drie kinders van die onderwysers Jan Winterbach en Helena Dorothea Terblanche. Die skrywer Ingrid Winterbach is sy ouer suster en hy het ’n jonger broer, Hougaard. Hy word groot in Langlaagte en Florida en matrikuleer in 1968 aan die Hoërskool Florida. Hierna studeer hy ’n jaar in die Regte aan die Universiteit van die Witwatersrand waarna hy ’n ruk werk op konstruksie as skrynwerker. Hy studeer dan verder aan die Universiteit van Stellenbosch, een jaar in Beeldende Kunste waarna hy ’n B.A.-graad in Tale en Sosiologie verwerf en later ook die B.A. Honneurs-graad en in 1981 die M.A.-graad in Sosiologie met ’n verhandeling oor “"Subkultuur: ’n Konsepsuele Analise"”. Dan werk hy vir twee jaar by die Raad vir Geesteswetenskaplike Navorsing aan navorsing oor dwelms en prostitusie, waarna hy in 1981 ’n pos as lektor in Sosiologie aan die Universiteit van Wes-Kaapland aanvaar. In 1989 is hy ’n onafhanklike medewerker vir "Vrye Weekblad", waar hy ’n reeks artikels oor die sosiale kwessies van die dag doen. Hy is sedert sy studentejare getroud met Linda Uys (hulle skei later) en die egpaar het vier kinders, die drie seuns Uys (gebore September 1977), Jan-Louw (April 1979) en Marshall James (Februarie 1993) en die dogter Lia (Mei 1987). Hy bly op Stellenbosch en as kunstenaar spits hy hom primêr toe op beeldhouwerk. Later verhuis hy na Tamboerskloof Farm aan die voet van Seinheuwel.

In die vroeë tagtigerjare begin hy gedigte skryf en lê in 1986 reeds ’n bundel voor vir publikasie. Totaal uiteenlopende reaksie van keurders laat hom besluit om eerder nog ’n ruk te wag. Sy rymlose gedigte word dan in “"Die Oranje Boek"” gebundel, waar oranje die kleur van lewe en passie is, maar in die Tibetaanse geloof die kleur van dood. Hierdie tematiek word ontgin en die gedigte bevat vele ongewone en verrassende teenstellings. Die gedigte word in drie afdelings verdeel, waar die eerste afdeling ingelei word deur die “"Narcissus"”-reeks, wat die wellustige elemente van manlikheid verken. Geweld is die vernaamste tema van die tweede afdeling, terwyl die derde afdeling verse bevat oor die vergeefse strewe na vervulling. Sy styl is onkonvensioneel en brutaal en die bundel is ’n onthutsende en verontrustende blik op die samelewing. Die beeld van die wolf of hond word dwarsdeur die bundel getrek, dikwels as simbool of metafoor van die bloeddorstigheid van die menslike natuur en sy vernielsug. "Die Oranje Boek" haal die kortlys vir die Eugène Marais-prys. Van sy verse word opgeneem in “"Groot verseboek"”.

Hy skryf ook kortverhale wat in "Stet" en "Vrye Weekblad" gepubliseer word en in 1987 is hy op die eerste kortlys van skrywers in "De Kat" se kortverhaalkompetisie. Saam met sy suster Ingrid vertaal hy haar “"Die Boek Van Toeval En Toeverlaat"” as “"The Book Of Happenstance"”, waarvoor hulle in 2009 die literêre vertalingsprys van die Suid-Afrikaanse Vertalersinstituut verwerf en in dieselfde jaar ook die Suid-Afrikaanse Letterkundetoekennings se Vertalersprys.





</doc>
<doc id="114052" url="https://af.wikipedia.org/wiki?curid=114052" title="Elektronvangs">
Elektronvangs

Elektronvangs is 'n proses wat onstabiele atome ondergaan om na 'n stabieler vorm te verander. Tydens elektronvangs word 'n elektron in 'n atoom se binnemantel in die kern ingetrek waar dit verbind met 'n proton om 'n neutron en 'n neutrino te vorm. Die neutrino word uit die kern van die atoom uitgewerp.

Wanneer 'n atoom 'n proton verloor tydens elektronvangs, verander dit van die een element na 'n ander. Byvoorbeeld, na elektronvangs, word 'n koolstofatoom (met 6 protone) 'n booratoom (met 5 protone).

Hoewel die aantal protone en neutrone in 'n atoom se kern verander tydens elektronvangs, bly die totale aantal nukleone (protone + neutrone) dieselfde.

Elektronvangs staan ook bekend as K-vangs omdat die gevange elektron meestal afkomstig is van die atoom se K-mantel.



</doc>
<doc id="114054" url="https://af.wikipedia.org/wiki?curid=114054" title="Piet van Rooyen">
Piet van Rooyen

Piet van Rooyen is ’n Afrikaanse skrywer en digter.

Petrus Hendrik van Rooyen is op 17 Julie 1953 op Vryheid in KwaZulu-Natal gebore as die oudste kind. Hy het drie broers en ’n suster. Sy pa is ’n dominee in die N.G. Kerk op die naby geleë Louwsburg en sy ma ’n tuisteskepper. Op driejarige ouderdom verhuis hulle na Bredasdorp en daarna na Senekal in die Vrystaat, waar hy sy laerskooljare aan die Volkskool Senekal voltooi. Hy begin sy hoërskoolopleiding aan die Volkskool Senekal en matrikuleer in 1971 in Namibië aan die Windhoek Hoërskool. Sy pa word hier moderator van die NG Kerk in Namibië. Na skool doen hy in 1972 sy militêre diensplig aan die Leërgimnasium in Heidelberg in Transvaal, waarna hy as infanterie-offisier na Walvisbaai uitgeplaas word en ook op die grens by Katima Mulilo in die Caprivi diens doen. Vanaf 1973 studeer hy verder aan die Universiteit van Stellenbosch met Volkekunde, Afrikastudie, Bantoereg en Bantoe-administrasie as hoofvakke. In 1975 behaal hy sy B.A.-graad met lof. In 1976 behaal hy twee B.A. Honneurs-grade, een in Ontwikkelingsbestuur met lof en een in Ekonomiese Antropologie en Stedelike Antropologie. In 1977 behaal hy sy M.A.-graad ná veldwerk in die Okavango, Namibië met ’n verhandeling getiteld “"Die inheemse reg van die Kavango"”. Hy is in 1978 tydelike dosent in Ontwikkelingsbestuur aan die Universiteit van Stellenbosch en aanvaar daarna in 1979 ’n pos as arbeidsverhoudingsbeampte by die maatskappy Richards Bay Minerals noord van Richardsbaai. In 1981 gee hy Wetenskap aan die Richardsbaai Hoërskool en keer daarna terug na die Universiteit van Stellenbosch as dosent in Ontwikkelings-administrasie vanaf 1982 tot 1989. Intussen voltooi hy in 1983 sy D.Phil.-graad in Arbeidsverhoudinge met ’n proefskrif getiteld “"Zuluwerkers in ’n Noord-Natalse nywerheidsonderneming – bedinging, die dissiplinêre kode en grieweprosedure en die hantering van nywerheidsverhoudingsprobleme"”. In 2002 ontvang hy ’n tweede M.A.-graad van die Universiteit van Namibië vir sy verhandeling oor “"Doc Immelman in die Namibies-Afrikaanse literatuur"”.

Hy verhuis in 1989 na Namibië, waar hy op sy huurplasie net buite Gobabis met beeste, volstruise en ’n klein stoet Arabierperde boer. Vanaf 1990 tot 1991 werk hy by die Nyae-Nyae San-stigting naby Tsumkwe, waar hy saam met die San jag, leef en spoorsny en hulle meer oor beesboerdery leer. Hier word hy dan ook blootgestel aan die San-kultuur en ontmoet hy die filosoof, draadspanner en mensejagter Paul Chapman. Uit persoonlike gesprekke met hom neem boeke soos “"Die spoorsnyer"” en “"Die olifantjagters"” vorm aan, terwyl “"Agter ’n eland aan"” ’n outobiografiese roman is wat sy persoonlike ervarings onder die San dokumenteer. In 1992 word hy Besturende Direkteur van KANAB Enterprises en later word hy dosent en eindelik Professor in Politieke Wetenskap aan die Universiteit van Namibië. Sy sabbatsjaar bring hy in 2002 in Dunedin in Nieu-Seeland deur. Hy lewer in 1999 die C.J. Langenhoven Gedenklesing aan die Universiteit van Port Elizabeth onder die titel “"Bemoeienis met die Ander: Boerskrywer en Boesman"”. As sportman behaal hy Namibiese nasionale kleure in visskiet en perde-uithouritte. Hy is getroud met Annalie Schoombie en die egpaar het ’n seun en ’n dogter.

In 1999 lewer hy die lesing “"Recent developments in the South African economy"” by die Somerskool van die Universiteit van Schmalkalden in Duitsland en in 2002 die lesing “"Globalisation, inequality and conflict"” by die University of Otago se Buitelandse Beleidskool in Dunedin in Nieu-Seeland. Verskeie kere word hy aangestel as konsultant op tegniese gebied en skryf so verskeie tegniese verslae, insluitende ondersoeke na die lewensvatbaarheid van Rundu, Katima Mulilo en Oshikango as uitvoerverwerkingsones in Namibië en ’n ondersoek na die Namibiese politieke stelsel.

In standerd een in Senekal het hy ’n stem hoor sê dat hy eendag ’n skrywer gaan word. Op hoërskool begin hy ernstig dig en baie van sy skoolverse word opgeneem in sy eerste digbundel, “"Draak op die erf"”. Die titel dui reeds aan dat die gedigte dit hoofsaaklik het oor die ongewone (ook skrikwekkende) wat in die alledaagse gevind kan word. Van die verse kan getipeer word as liedjies in die tradisie van Boerneef en Van Wyk Louw se “"Klipwerk"”, maar hoewel dit in hulle speelsheid en aardsheid sterk verse in eie reg is, mis dit die diepgang en virtuositeit van Boerneef en Louw. “"Rondom ’n boorvuur"” sluit weer ’n dosyn van die beste kort verse uit sy eerste bundel in. Hierdie bundel bevat eenvoudige maar suiwer verse waarin die lewe van verskeie diere (soos ’n volstruis, luislang, jakkals en wolf) op mitologiese en sielkundige wyse in verband gebring word met die lewens van meestal primitiewe sprekers, waardeur die lewensbeginsels van liefde, dapperheid, vrees, pyn, boosheid, geboorte en dood in perspektief gestel word. Daar is ook liefdesgedigte en gedigte oor jeugherinneringe. “"Goedsmoeds"” bevat Namibiese gedigte, waarin staaltjies, jeugherinneringe en die milieu en sy eiesoortige diere en mense op liriese wyse vergestalt word. Die gedigte is bedrieglik eenvoudig en pretensieloos, maar die titel moet nie letterlik opgeneem word as sou dit nie ernstige digkuns wees nie. Daarvoor sorg die trefkrag van teenstellings (soos byvoorbeeld in “"Oorlog"”), die groot erns en wysheid wat verskuil word in gedigte oor die alledaagse en die treffende gebruik van die surrealistiese en makabere. “"Kwansuis"” se titel dui daarop dat sintuiglik waarneembare elemente soos die aarde, see en diereryk, nie volkome verstaan kan word deur uitsluitlik van logiese en wetenskaplike metodes gebruik te maak nie. Die bundel word in vier afdelings verdeel, naamlik “"swemmers"”, “"spene van die aarde"”, “"ek en jy"” en “"die dood stoot oral sy hopies"”. In die eerste afdeling oorheers die motief van water, wat aan herinneringe gekoppel word en telkens word daar verwys na die relatiewe aard van tyd, ouderdom en geheue. Die gedig “"visjagters"” fokus op die dierlike en primitiewe aard van die mens en veral die man. Die tweede afdeling behandel die verhouding tussen mens en die natuur, waar die natuur as ryk verwysingsbron vir die mens se insig dien. Die vernielsugtige aard van die mens wat die natuur vir sy eie selfsug wil orden, word ook ondersoek. Soos die titel van die derde afdeling (“"ek en jy"”) aandui, bestaan die afdeling uit liefdesgedigte, waarin veral die onvolledigheid en onbereikbaarheid van die liefde uitgelig word. Die laaste afdeling beskou verganklikheid, waar die tydelike teenoor die ewige gestel word en gefokus word op die onafwendbaarheid van die dood. “"Reisiger te perd"” se titel dui reeds aan dat die mens en die perd en hulle verhouding die tema van hierdie gedigte is. Agterin die bundel is ’n bronnelys van tekste in Engels wat as aanknopingspunt vir die gedigte gedien het. Die skrywers is groot figure in die wêreld se letterkunde soos Voltaire, Leo Tolstoi, Joseph Conrad en Franz Kafka. Die gedigte bied portrette van tydperke en kulture waarin die perd aktief was. Hoogtepunte is  “"Gevaar"” (na Jack London), oor ’n soldaat en sy perd wat in versengende hitte gevaar tegemoet ry; “"Bedot oor die perde"” (na Ernest Hemingway) oor ’n kind se ervarings by ’n resiesbaan; en “"Kavallerie"” (na Stefan Zweig) met sy besinning oor die aard van syn. “"Troika"” (na Leo Tolstoy) beskryf die uitbundigheid van die lewensreis, wat dan uiteindelik by die poorte van die hel eindig. Die digter slaag daarin om die basisdokumente so te herinterpreteer dat die gedigte werklike nuwe skeppings word, telkens met ’n nuwe wending of toepassing. Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"” en “"Die mooiste Afrikaanse liefdesgedigte"”. Hy publiseer ook gedigte in onder andere "Tydskrif vir Letterkunde."

In sy San-romans beskryf hy die moderne mens se verlies van sy natuurlike en paradyslike bestaan (as’t ware ’n deel en dimensie van die self), met die beeld van die San en sy gebondenheid aan die natuur wat help om hierdie verlore self weer te vind. Daar is ook sterk elemente van die avontuurverhaal in hierdie werke te bespeur. Die eerste van hierdie werke is “"Die spoorsnyer"”, wat in 1994 die Tafelberg/"De Kat"/Sanlamprys en in 1995 die C.N.A. Debuut-prys verower. Die gebeure in die boek is gegrond op die lewensverhaal van die San-spoorsnyer Paul Chapman. In die ou dae het die boere in Gobabis se wêreld gereeld na Boesmanland gekom om van die San gevange te neem, wat hulle dan as arbeiders op hulle plase gebruik het. So is Paul se oupa en pa van beeste geleer en word hy self op die plaas groot. Paul is egter nie net ’n gewone spoorsnyer van wild nie en word ook gebruik om mense op te spoor, veediewe en drosters, hoofsaaklik mede-San. Die wit polisiesersant en die skrywer vergesel hom deur die feitlik waterlose woestyn op een so ’n tog agter ’n groepie van sy eie mense aan, waar die kollig val op die mens Chapman, sy lewensverhaal en filosofieë en die San-tradisies en religieuse rites. Die vraag word gevra of Paul ’n verraaier van sy mense is, deur juis saam te werk met diegene wat die San groot skade aangedoen het. Belangrik egter is die begrip van die lewensuitkyk van die San, waar skuld buite die mens lê, wat dan ook Paul se gebrek aan skuldgevoelens verklaar. Die volkekundige inligting wat deurgegee word is baie interessant, maar die talle onderbrekings in die verhaalverloop veroorsaak tog dat die sentrale verhaal van die agtervolging soms momentum verloor. Die tragiese einde van die roman is simbolies van die onherroeplike verlies van ’n volk en sy lewenswyse. Wanneer die gifpyl van die sjamaan vir Paul tref, is dit nie net hy wat gedoem is nie, maar ook die wit karakters wat nie voldoende kennis van die natuur en die San-metodes het om in hierdie omgewing te oorleef nie.

“"Agter ’n eland aan"” is ’n outobiografiese roman gebaseer op die persoonlike joernaal wat die skrywer gehou het in sy tyd by die Sanstigting in Boesmanland. Hierdie teks karteer sy herontdekking van Namibië en veral sy nadere kennismaking met die San, hulle tradisies, morele verval onder wit regeringsbeheer en uitsiglose toekoms.

“"Die olifantjagters"” word in 1998 met die M-Net-prys bekroon. Hierdie roman word vertel uit die perspektief van ’n oningewyde verteller wat die jag op die magtige olifantbul Maxamesi meemaak. Maxamesi is geoormerk as trofee vir die ryk Britse popster Harris. Die Duitser Bell Huger (getroud met die Sanvrou /Asa) is die gids en die San Slinger is die spoorsnyer. Die weergawe van die konfrontasie met hierdie olifant, as simbool van die noodlot, lewer in Afrikaans ’n waardige ekwivalent van die beroemde walvis in Herman Melville se roman “"Moby Dick"”.Die jagverhaal word afgeëts teen die ander verhale wat dit omring, wat die intriges van die moderne safari-bedryf, die San en hul bedreigde kultuur, die mens en sy drifte en die verteller se persoonlike storie insluit. Indrukwekkend is die benutting van die beperkte moontlikhede van die ek-verteller perspektief, die vernuftige aaneenskakeling van verskillende verhaallyne en die weergawe van verhoudings in hierdie milieu.

“"Gif"” is in 2001 op die kortlys vir die toekenning van die M-Net-prys en in 2002 op die kortlyste vir die toekennings van die ATKV-prys en die RAU-prys. Weereens speel Namibië en die San en hulle legendes ’n groot rol in die verhaal. ’n Ek-verteller (Boet Reitz) onderneem saam met die eksentrieke Uys-broers en hulle San-helpers (met Maria as ’n soort Moeder Afrika-figuur sentraal) ’n reis deur die Kalahari en Botswana om die regte perd vir ’n perd-uithouwedren oor honderd myl te bekom. Die verteller ly aan ’n ongeneeslike siekte en het vir laas ’n teenstander tot hierdie rit uitgedaag. Op hierdie reis word hy gestroop en ondergaan hy ’n soort individuasieproses, terwyl die simbole en gebeurtenisse wat hy ondervind alles in die teken staan van hierdie selfkonfrontasie. Die historiese figuur en agtervolger van die verteller, die San Koos Sas, speel ’n belangrike rol in die roman met die vloek wat hy oor die wit man uitspreek as vergelding vir geslagte van agtervolgde San. Die vrou Maria is ’n sterk en outonome figuur wat in werklikheid die leier word van die ekspedisie en simbool word van die Goeie en die Lewe. Eindelik moet die verteller ’n keuse maak tussen Maria en die volbloed Arabiese merrie, met die keuse wat veel verraai van die verteller se psige en sy innerlike stryd. Die titel plaas reeds die aandag op die belang van gif en teengif in die roman, wat ook gesien kan word as die dood en beswering van die dood.

“"Die brandende man"” is sy eerste roman wat buite Namibië afspeel. Dit vertel van twee Afrikaners, Pieter en Liesbeth, wat reis na die Burning Man-fees wat jaarliks in Black Rock City in die Nevada-woestyn in die Verenigde State van Amerika gehou word en duisende toeriste lok. Hier word ’n reuse figurant van ’n man volgens die ritueel van die inheemse Amerikaanse Pauite-stam verbrand. Die duisende nuwelinge wat elke jaar die fees bywoon suggereer ’n soort pelgrimstog wat moet uitloop op innerlike groei en verryking, ’n soektog na die self. Met die drama “"Boklied"” van Breyten Breytenbach as belangrike interteks word by die fees die onderlinge rolle binne die groep bepaal en word die sentrale karakters ingelyf en voorberei vir die katarsis van die verbranding van die man.

Die roman “"Akwarius"” bevat baie elemente van die avontuurverhaal en het as sentrale tema die dekodering van dolfyne wat opgelei is om as oorlogswapens gebruik te word. Anton Dreyer, ’n Suid-Afrikaanse dieresielkundige, moet in die Russiese hawe Sewastopol ’n aantal oorlogsdolfyne demobiliseer. Hy werk nou saam met Sasja Katsadze, op wie hy verlief raak, terwyl beide moet saamwerk met die gevaarlike dolfyn-afrigter Edelweiss. Edelweiss verdwyn met die vier beste dolfyne en dit word ’n kat-en-muis-speletjie tussen die strydende partye. Van Rooyen laai hierdie roman met vele motiewe en simbole uit verskeie verwysingsvelde, met Jung se individuasie-teorie wat die raamwerk vorm. Anton Dreyer moet in sy reis en soektog na vermiste dolfyne kennis maak met argetipes wat in die menslike onbewuste skuil, terwyl die dolfyne boodskappers van die onbewuste is. Deurlopend word ook verwys na die Russiese letterkunde se groot werke en skrywers en die belangrikste dolfyne het almal name van Russiese skrywers. Die titel van die boek verwys na die Griekse mite van Ganumedes, wat deur Zeus weggevoer en verkrag word.

“"Etosha"” is in 2011 op die kortlys vir die toekenning van die ATKV-Prosaprys. Die hoofkarakter is Karel Fechter, hoof van die Etosha nasionale park. Hy besef dat hy nie veel langer hierdie posisie sal kan beklee nie, want die nuwe regering het hulle eie denke oor die toekoms en diegene wat daarin ’n rol sal speel. Sy anti-stropereenheid moet sy diere beskerm, maar die oudsoldate wat in die eenheid dien, maak ’n wildstroper wreed dood. Die stroper is die hoofman van 'n Himba-stam en Justus Tjambiro se pa en die renosterhoring wat hy laat val terwyl hy vlug, moes betaal vir sy seun se universiteitsopleiding. Die regering ontbind die eenheid en Karel Fechter word aangehou. Hy ontsnap en sluit hom op ’n afgeleë plaas by die lede van die eenheid aan. Justus sweer wraak teen sy vader se moordenaars en sluit aan by Nasionale Intelligensie, waar hy getaak word met die opdrag om Karel Fechter en die eenheid te vind en uit te wis.

“"Op soek na Witbooi"” is ’n boek oor die Nama-leier Hendrik Witbooi. Witbooi is vir Swapo se vryheidstryd in Namibië ’n weerstandsfiguur en later nasionale ikoon wie se gesig op Namibië se dollarnoot verskyn. Hy lei die Namas in 1894 in ’n vryheidsoorlog teen die Duitse besetters van Namibië, maar word verslaan. Skaars tien jaar late kom hy egter weer in opstand teen die Duitsers, waarna hy in 1905 op die slagveld sterf. Sy dagboeke is in 1929 as deel van die Van Riebeeck-Vereniging se publikasies gepubliseer.

“"Rodriguez"” is volgens die skrywer op ware gebeure gegrond. Skerf Malan word as student gewerf vir Nasionale Intelligensie en hy neem die identiteit aan van Rodriguez, ’n Portugese Angolees met ’n militêre verlede. Onder hierdie dekmantel word hy na Mosambiek gestuur om die bevrydingsgroep Renamo te infiltreer. Sy lewe is deurgaans in gevaar, want die rebelle sal hom onmiddellik doodmaak as hulle uitvind wie hy werklik is. Generaal Dhlakama en sy troepe onderwerp hom aan ’n aantal toetse om sy lojaliteit te toets, wat hy almal slaag. Hy slaag onder andere die uitmergelende staptog na die toermalynmyne (waar vier Russe koelbloedig tereggestel word), oorleef malaria en slaag die konfrontasie met die sangoma Samatsinga. So ontwikkel hy van totale buitestaander tot vertroueling en oënskynlik hooggeagte leiersfiguur. Die lewe in die bos is egter sieldodend omdat hulle lank moet wag om met die vyand te doen te kry en dit laat die fokus val op die onderlinge verhoudings tussen die manne, die magspeletjies wat gespeel word en die wedywering om die bevelvoerder se guns te wen. Verraad is oral en word op alle vlakke gepleeg, met almal slegs pionne in die hande van die maghebbers. Die ontknoping is verrassend en bevredigend.

“"Vaarwel klein soldaat"” is ’n verhaal oor Jim Thorpe se Leër van die Laaste Dae se finale opstand teen die onderdrukkers. Thorpe skep ’n krygskamp op die plaas Langlaagte in die Vrystaat en beskou homself as ’n profeet wat die Boerenasie bymekaar wil maak om te veg vir hulle vryheid en behoud. Die tydsaanduiding is vaag, maar speel klaarblyklik in die toekoms af, met verwysing na historiese gebeure asof dit besig is om dan te gebeur. Thorpe ontmoet twee Chinese susters in Mosambiek en trou met een, terwyl die ander een sy byvrou word. Die hooftema van die roman is die magstryd tussen Thorpe en sy oudste dogter, Lulu-pai. Intertekstueel word verwys na Eric van Lustbader se roman, “"The Miko"”, wat handel oor ’n Japanse priesteres wat in opstand kom teen haar leermeester.

“"Voëlvry"” is ’n spanningsverhaal wat in Namibië afspeel. Hans-Joachim Kramer is ’n berugte Duitse swendelaar wat in Duitsland skatryk word deur onwettige bedrywighede. Wanneer die Duitse regering en Interpol hom begin soek, vlug hy saam met sy vrou, Gabi, en kinders na ’n plaas in Namibië. Hier stel hy vir Daantjie Weerlig as sy plaasvoorman aan, wat in ’n uitbeelding van historiese groepskonflik gou haaks is met die Damara Vaalperd Ses. Hans se vrou en kinders aard nie in Afrika en keer weer terug Europa toe, waarna Hans betrokke raak by Rachel da Silva. Sy is ’n  regsgeleerde wie se pa in die tronk is. ’n Duitse agent wat Hans probeer vastrek, werf vir Vaalperd Ses om hom te help. Die eklektiese verskeidenheid karakters word geloofwaardig uitgebeeld en die spanning word regdeur volgehou in ’n verhaal vol kinkels en draaie.

Van Rooyen redigeer en voltooi die nagelate onvoltooide roman “"Toewaaisand"” van sy vriend Christoffel Coetzee, skrywer van “"Op soek na generaal Mannetjies Mentz"”.

Verskeie akademiese publikasies verskyn uit sy pen, waaronder “"Swart mannekrag in Suid-Afrika"”, “"Worker representation in South Africa"”, “"South African industrial relations"”, “"Black workers and changing industrial relations in South Africa"” en “"Gobabis: A brief history of the town and region"”. Van sy artikels word ook in talle plaaslike en internasionale tydskrifte gepubliseer, waaronder "Development South Africa", "Journal of the Namibian Scientific Society", "Industrial Relations Journal of South Africa", "Magnum Magazine", "Underwater Magazine" en "Insig". Hy publiseer ook die algemene publikasies “"Diving and spearfishing in South Africa"” en “"Ten years of endurance riding in Namibia"”, wat onderskeidelik sy liefde vir en kennis van duik en perdry tentoonstel. Populêre artikels van hom verskyn onder andere in "Underwater Magazine", "Insig", "Magnum Magazine", "HuntiNamibia", "New Zealand Outdoor Magazine", "Heart Magazine", "The Crabbett Influence", "Drinkers of the Wind", "Flamingo" en "Getaway".

2003 - Toewaaisand – Christoffel Coetzee






</doc>
<doc id="114055" url="https://af.wikipedia.org/wiki?curid=114055" title="Lenie Boshoff-Liebenberg">
Lenie Boshoff-Liebenberg

Lenie Boshoff-Liebenberg (*6 Maart 1879, Klerksdorp- †11 Augustus 1954, Johannesburg) was die Afrikaanse skrywer van een van die eerste dagboeke oor die Anglo-Boereoorlog.

Anna Magdalena Liebenberg is op 6 Maart 1879 op Klerksdorp gebore as een van ’n tweeling. Haar tweelingsuster se naam is Katie. Op 5 Desember 1905 trou sy op Potchefstroom met die onderwyser Johannes Jacobus Boshoff, wat in 1944 oorlede is. Hulle het drie seuns. Sy is een van die stigters van die Vroue Nasionale Party en dien vir baie jare in die besture van die Vrouefederasie en die Vrouesendingbond. Op 11 Augustus 1954 is sy in Johannesburg oorlede.

Die eerste Afrikaanse oorlogsdagboek, “Moedersmart en kinderleed” (met ’n voorwoord deur Jan F.E. Celliers), verskyn uit haar pen. Dit verhaal in die eerste deel haar ervaringe oor ’n tydperk van agtien maande in die konsentrasiekampe van Howick en Klerksdorp. Die lydingsgeskiedenis van die konsentrasiekampe is goed bekend, maar hierdie boek is nogtans van groot waarde weens die persoonlike perspektief wat dit bied. Die tweede deel van die boek bevat herinneringe uit die Anglo-Boereoorlog, met onder andere die verhaal van ’n huisgesin verwoes deur drank, wat minder geslaagd is. Onder die skrywersnaam Liebenhof is sy later medewerker aan etlike Afrikaanse tydskrifte.




</doc>
<doc id="114056" url="https://af.wikipedia.org/wiki?curid=114056" title="Cas Vos">
Cas Vos

Cas Vos is ’n Afrikaanse digter, teoloog en akademikus en professor in Teologie aan die Universiteit van Pretoria.

Casparus Johannes Adam Vos is op 15 Mei 1945 in Rustenburg gebore as die oudste van vyf kinders van Willem Albertus Vos en Johanna Hendrina Botha. Sy ouers boer in Brits en Marikana en trek later na Pretoria, waar sy pa by die Spoorweg werk en later sy eie vervoerbesigheid besit. In 1979 is sy ma oorlede en in 1986 sy pa. Cas begin sy skoolopleiding in 1952 by die Laerskool De Kroon in Brits, maar is nie lank hier voordat hulle Pretoria toe trek nie. Hier gaan hy skool aan die Laerskool Andries Pretorius en matrikuleer dan aan die Hoërskool Tuine, waar hy die dux-leerling is. In standerd agt wen hy die voordragwedstryd vir al die skole in Pretoria en ontvang hiervoor ’n vergulde sertifikaat. In dieselfde jaar ontmoet hy sy aanstaande vrou, Lida Steenkamp, by ’n troue. Na skool studeer hy verder aan die Universiteit van Pretoria en voltooi in 1966 sy B.A.-graad in die Wysbegeerte en in 1969 die Diploma in Teologie, beide met lof. In 1970 slaag hy sy proponentseksamen ook met lof. Hy word aangestel as predikant in die Nederduits Gereformeerde Kerk en bedien drie gemeentes, naamlik Riebeeckpark in Kemptonpark vanaf 1971 tot 1974, Krokodilrivier in Brits vanaf 1974 tot 1982 en Suidoos-Pretoria vanaf 1982 tot 1988. Intussen studeer hy verder en slaag in 1978 sy doktorale studies met lof, waarna hy in 1984 met lof promoveer aan die Universiteit van Pretoria in die Dogmatiek onder leiding van professor Johan Heyns. Sy proefskrif is “"Die Heilige Gees as kosmies-eskatologiese gawe. ’n Eksegeties-dogmatiese studie"”. Vanaf 1979 het hy diabetes, maar beheer dit met insulien.

In 1989 verlaat hy die bediening en word hy aangestel as medeprofessor in Praktiese Teologie aan die Universiteit van Pretoria en hy word vanaf 1992 volle professor. Hy lewer op 14 Februarie 1991 sy intreerede onder die titel “"’n Vlammende lied: Metateoretiese en prakties-teologiese grondslae van die homiletiek"”. Vanaf 1 Januarie 2000 is hy Dekaan van die Fakulteit Teologie en hy beklee hierdie pos tot 28 Februarie 2010, waarna hy aan die einde van Junie 2010 aftree. Hy dien vanaf 1986 in die Psalmberymingskommissie wat die “"Nuwe Liedboek van die Kerk"” moet versorg en is ondervoorsitter vanaf 1989 tot 2000. Vanaf 1995 tot 2000 is hy voorsitter van die Gesangekommissie en hy skryf self vyftien nuwe liedtekste. Vanaf 2004 tot 2006 is hy president van die "Societas Homiletica Internasionaal", ’n organisasie vir die preekkunde. Op akademiese terrein is hy lid van die dogmatologiese werkgemeenskap, die werkgemeenskap van praktiese teologie in Suid-Afrika en die "Arbeidsgemeinschaft fur Homiletik". Hy is voorsitter van die homiletiese werkgroep in Pretoria en dien op die redaksie van "Praktiese Teologie in Suid-Afrika" en "Skrif en Kerk". Verder is hy lid van die kernredaksie van die handboekreeks vir praktiese teologie. Hy dien ook op verskeie kommissies van die Sinode van Noord- en Oos-Transvaal en die Algemene Sinode.

By verskeie geleenthede tree hy in die openbaar op waar hy van sy verse voorlees, soos by die UP-Boekjol in Pretoria en die Versindaba in Stellenbosch. Meermale neem hy ook deel aan radioprogramme, veral oor die teologie. Na die verskyning van sy boek “"Theopoetry of the Psalms"” word hy uitgenooi om lesings te gee by ’n Koreaanse seminarium in Los Angeles in die Verenigde State van Amerika. Dit lei tot die vertaling van hierdie boek in Koreaans, terwyl daar selfs van sy gedigte in Koreaans vertaal is. Hy is in 1969 getroud met Lida Steenkamp en hulle het twee seuns, Stefan (gebore in 1972) en Johan (gebore in 1974).

Reeds in 1984 en gereeld daarna word van sy gedigte in "Tydskrif vir Letterkunde" gepubliseer. Sy digbundels word almal geskryf vanuit die perspektief van die “la joie de vivre” of die vreugde van die lewe. Hierdie lewensvreugde vind uiting op ’n aantal vlakke, ook in die geestelike, en die vreugde is ook ’n kernbestanddeel van die liefde. Dwarsdeur sy bundels word die impak ondersoek van hierdie lewensvreugde op positiewe aspekte (liefde, verhoudings) asook negatiewe aspekte (pyn, siekte, verlies en dood). Sy bundels spreek van ’n wye verwysingsregister en ’n opgewondenheid oor die skeppingsproses. Die verwikkelde verhouding tussen God en mens vorm deurgaans die sentrale tema.

Sy debuut, “"Vuurtong"”, is inleidend tot hierdie tematiek in sy oeuvre. Die titel verwys na die uitstorting van die Heilige Gees op die mens en is simbool van liefde, maar dui ook op vernietiging, ’n vuur wat homself uitbrand en sensuele liefde. Ook die liefdesverse het ’n skepping- en herskeppingstema, met die dood wat sentraal staan in verskeie van die afdelings, veral die laaste. Deur liefde en die religieuse motiewe wat met die lewe skakel word dit dan ’n bundel wat die lewensreis van mense tot by die dood aanspreek. Die bundel het ses afdelings, wat in sommige opsigte skerp van mekaar verskil maar tog in die tema van die lewensreis by mekaar aansluit. Die eerste afdeling bevat gedigte soortgelyk aan “"Hooglied van Salomo"” in die Bybel, wat liefde tussen man en vrou uitbeeld. Gedigte oor skilderye van Vincent van Gogh is in afdeling twee, terwyl in afdeling drie die geestelike wêreld met die aardse gekontrasteer word. Die vierde afdeling behandel die broosheid van die mens in gedigte oor siekte, operasie en dood, terwyl die vyfde afdeling persoonlike gedigte oor die familie en self bevat. Die laaste afdeling neem die lewensloop in lewensdoel onder hande. Hierdie bundel is op die kortlys vir die Ingrid Jonker-prys.

“"Gode van papier"” onthul die voete van klei van verskeie gode, soos die voorsorggod van die aandelebeurs, die sportgod, die seksgod en die gesondheidsgod. Verlies is ’n deurlopende tema in hierdie bundel, waarin die eerste afdeling (“"Gode van papier"”) oor gode handel en die tweede (“"l’amour restera toujours"” – die liefde sal altyd bly) liefdesgedigte en ’n paar erotiese verse bevat. Die derde afdeling (“"Beeldwoorde"”) bevat gedigte oor spesifieke figure, onder andere Dracula, Lorca, John Lennon en Mozart. Die slotafdeling se titel is “"La tristesse durera toujours"” (wat beteken “die hartseer duur vir altyd”) en die gedigte oor liggaamlike aftakeling, siekte en sterwensnood is dus hier in ’n somber toon. Die bundel bevat ook verklarings van minder bekende begrippe.

“"Enkeldiep"” neem die leser op ’n beeldryke verkenning van die mens se weerloosheid en hoe hy homself in die moeilikheid gebring het, ten spyte van die volheid en rykdom van God se skepping. Die titel kan gesien word as die mens wat enkeldiep in die moeilikheid staan, op soek na sin. In die gedig “"Achilleshiel"” word dit verklaar as die skynbaar onaantasbare mens wat op sy kwesbaarste punt getref word. Die bundel ontgin die kosmiese perspektief van die vier elemente (aarde, water, lug en vuur) en behandel meer van die pyn binne die mens as die mens self. Die verse word in vyf afdelings verdeel, met “"Vrugwater"” wat aandag skenk aan die mens se eie skeppingsproses. ’n Hele afdeling word aan siekte en aftakeling gewy en die liefdesverse is minder eroties as in sy vorige bundels. Die afdeling “"Doodtevrede"” behandel die sterflikheid en verganklikheid van die mens, terwyl “"Die laaste dans"” verse bevat waarin die swaar van die aardse lewe uitgebeeld word. Deurlopende motiewe soos wind en hart kom dwarsdeur die bundel voor, terwyl die eerste vier afdelings onderskeidelik eindig met die verse “"Aarde"”, “"Maan"”, “"Son"” en “"Sterre"”, wat aan die bundel ’n afgeronde geheel besorg.

In teenstelling met sy eerste bundels verskyn die gode in “"Die afdruk van ons hande"” in vreemde gestaltes. Een van die stemme wat saampraat is dié van stilte, ’n stem uit die niet wat terugkeer na die niet. Deur die verse loop ’n sterk sensualiteit en ’n boeiende aktualiteit, ook betreffende die Afrika-werklikheid. Die verhouding tussen mens en God staan weereens sentraal, waar die aspekte van hierdie verhouding die volle spektrum van aanvaarding, liefde, opstand en teëspraak dek. Deurentyd word gewerk met die paradokse wat die lewe voortbring, waar liefde nie sonder pyn is nie en die lewe vol dood, godsdienstige ontnugtering en verval is. In beklemtoning van die titel speel die hand en vingers as simbool ’n groot rol in die bundel. ’n Hoogtepunt is die reeks “"Uruk-fragmente"”, ’n digterlike herskepping van die klassieke Gilgamesj-epos, wat beskou word as een van die belangrikste oertekste in die wêreldletterkunde. Hierdie epos is in die elfde eeu voor Christus deur Sin-lege-unninni op twaalf kleitablette in die biblioteek van Ninevé neergeskryf en word later nagevolg deur die digters van die “"Odusseia"”, die “"Bhagvad Gita"”, die “"Aeneas"” en die “"Beowulf"”. In Vos se omdigting daarvan word die liriese aspekte voortdurend deur die epiese gebalanseer. Hoewel die oorspronklike epos primêr gerig is op die avonture van die epiese held, kan dit op dieper vlak gelees word as ’n lewensiklus met sy geveg om lewe en dood en soeke na onsterflikheid. Die bundel word in vier ongetitelde afdelings verdeel. Die eerste staan in die teken van die teenstellings van beproewing en lyding enersyds en die moontlikhede van verlossing en begenadiging andersyds. Die tweede sentreer rondom die liefde en magiese en goddelike kragte wat die onvolkomenheid van die aardse kragte aanvul en oortref, terwyl die derde afdeling gebaseer is op antieke Griekse mitologiese vertellings en die laaste afdeling elf van die twaalf verhale van die Sumeriese Gilgamesj-epos bevat. Agter in die bundel word ’n kort agtergrond tot hierdie epos verskaf om dit meer toeganklik te maak vir die leser.

Die titel van “"Intieme afwesige"” vat die veelvuldige paradokse wat inherent aan die Christelike godsdiens en die digkuns is, mooi saam. Die bundel bevat veral liefdesverse, met die liefdesgeskiedenis van Abélard en Héloïse wat met twintig gedigte sentraal in die bundel staan en die titel komplementeer. Abélard word deur Héloïse se oom gekastreer en hulle wend hulle noodgedwonge na kloosters, vanwaar hulle liefdesbriewe aan mekaar skryf. Hulle seun, Astralabe, word sonder hulle groot en word dan die “intieme verlatene”, terwyl sy ouers vir hom die “intieme afwesiges” is. Die bundel bevat ook verskeie gedigte oor die kuns en kunstenaars (Van Gogh, Michelangelo, Marlene Dumas en ander) en musiek (Bach, Katie Melua, Edith Piaf en ander), terwyl daar ook gedigte is oor die digkuns self. Leon de Kock vertaal die Abélard en Héloïse siklus in Engels en dit word uitgegee as “"Intimately absent"”. De Kock vertaal ook ’n keur van sy reeds gepubliseerde gedigte in Engels, wat dan met ’n inleiding deur Johann de Lange uitgegee word as “"Duskant die donker / Before it darkens"”, waar die oorspronklike Afrikaanse gedig en Engelse vertaling telkens naas mekaar afgedruk is. Vir hierdie vertaling verower De Kock in 2011 die Sala-prys vir literêre vertalings.

“"Weerloos lewe"” se titel word ontleen aan die bundelmotto van Lucebert, “Alles van waarde is weerloos” en feitlik alle gedigte sluit aan by hierdie motto. Die tematiek sluit aan by sy vorige digbundels, soos skeppingsverhale; die aard van die mens en menswees, wat die vraagstuk van skuld insluit; offers en skulddelging; verwerkings van mites (in hierdie bundel is dit “"Die Ilias"” en “"Die Odusseia"” van Homeros); liefdesgedigte en gedigte oor kunstenaars. Die bundel word in agt afdelings verdeel. Die temas word toenemend abstrak sodat die bundel afsluit met kunsbeskoulike en spirituele gedigte.

In Junie 2012 word daar by sy huis ingebreek en sy skootrekenaar word gesteel, waarop die enigste manuskrip van sy byna voltooide bundel “"Swaels kom dié jaar later"” was. Nadat ’n vriend voorstel dat hy ’n brief aan die dief skryf, raak hy so geïnspireer dat hy die digbundel oorskryf en persoonlik van mening is dat dit beter is as die vorige een en ’n nuwe dimensie aan sy digkuns bring. Hierdie bundel word dan gepubliseer as “"Duisend dae op jou spoor"”, waarin bekende motiewe uit sy werk weer figureer, soos figure uit die klassieke en populêre musiekwêreld, persoonlike verlies en dood, liefdesgedigte en veral omdigtings van antieke legendes. Die titel dui op twee elemente, naamlik tydsverloop, terwyl die “op jou spoor” agtervolging impliseer asook die navolging van iemand. Die openingsafdeling is “"My rower"” en “"Inval"”, met sy toepaslik dubbelsinnige titel as openingsgedig, waarin die bundeltitel eggo. Die spreker se rekenaar, met kosbare inhoud soos gedigte en musiek, word gesteel en die rower oorweeg dit of hy ook moet moor. Hy besluit daarteen, sodat die lewe nie ook gesteel word nie. Die tweede afdeling is “"Woordvlug"”, waarin die vyf gedigte handel oor die digproses, terwyl Woord ook die religieuse oproep. Die afdeling “"Liefdesvlug"” bevat liefdesverse, maar neig na die sentimentele met weinig werklik oorspronklike sienings. Hier is onder andere ’n siklus van vyf gedigte gebaseer op die liefdesmymeringe van die komponis Ludwig van Beethoven gehaal uit ’n brief aan ’n onbekende dame (“"Aan die onsterflike geliefde"”). “"Oogwink"” herinner aan die Bybelse woorde in 1 Kor. 15 oor die menslike liggaam wat binne ’n oogwink sal verander. Dié afdeling, met sy visies op kortstondigheid, is die omvangrykste, en die naskrywings van gedigte deur Anna Akhmatova (“"Lot se vrou"”) en Gregory Orr is noemenswaardig.  In die afdeling “"Portrette"” is daar nege gedigte waarin mense die onderwerp vorm. Hier is “"Ouma"” (met sy sintuiglike indrukke), “"Pa"” (met onderbeklemtoonde emosie en treffende slot) en “"Ma"” hoogtepunte. “"Onderhoud met ’n gestorwe ma"” is ’n omdigting uit die Grieks van ’n gedeelte van Homeros se “"Odusseia"”. Die voorlaaste afdeling is ’n gedigsiklus wat die storie van die onsterflike liefde van Tristan en Isolde vertel waarop die komponis Richard Wagner sy gelyknamige opera gebaseer het (“"Tristan en Isolde"”). “"Tuiskoms"” is die laaste afdeling en dit begin met die vertaling van Homeros se aankoms by sy huis en die wyse waarop sy eerste nag met sy vrou Penelopeia verleng word. In hierdie afdeling, soos in al die ander, word die gedigte telkens nie net met realistiese nie maar ook  met metafisiese ondertone gelaai, soos “"’n Brief aan my Engel"” wat aan die spreker se vrou en die goddelike gerig word, terwyl “"Tuis van ’n ver land"” afspeel teen die gelykenis van die verlore seun. Oor die algemeen is dit ’n ongelyke bundel met vele insinkings, maar ook met verrassende sienings wat deur kruisverwysings en herhalings saamgebind word tot ’n eenheid.

“"Voor-bode"” se titel dui nie net op onheilspellende toekomstige gebeure nie, maar ook op ’n boodskapper wat vooruitgaan om die boodskap van hoop te bring. Die bundel bestaan uit sewe afdelings. Die eerste afdeling is “"Eerste woorde"”, wat slegs twee gedigte bevat, waarin die skryfkuns en digterlike inspirasie die tema is. “"Eerstelinge"” is die tweede afdeling, waarin Christelike gedigte oor Jesus se geboorte, lewe en kruisiging en die ontstaan van die Christelike geloof opgeneem is. “"Kreupelhout"” is ’n gedig geskryf na aanleiding van ’n kunswerk van Berlinde de Bruyckere, waarin die brokke gebreekte en beskadigde hout van die kunswerk ’n metafoor is vir Jesus se offer. Die derde afdeling is “"Bodes"”, wat handel oor engele, terwyl “"Liefdesbodes"” met liefdesgedigte die vierde afdeling is. “"Pyngesante"” is die sesde afdeling, waarin aktuele gebeure soos die opkoms van die Islamitiese Staat, die Marikana-slagting en die dood van Nelson Mandela beskryf word. Die bundel sluit af met Christelike gedigte in die sewende afdeling. Interessant is die opname van verskeie vertalings van die werke van die Griekse digters Giorgos Seferis en Konstantinos Petrou Kavafis, wat regdeur die bundel in die verskillende afdelings naas die oorspronklike werk van die digter geplaas word. Daar is ook aantekeninge oor die ontwikkeling van moderne Grieks en die lewe en werk van Kavafis.

Cas se gedigte word opgeneem in “"Groot verseboek"” en verskeie ander versamelbundels, waaronder “"Amfiteater: Skrywerstemme van oud-Tukkies"”, “"Nuwe verset"” en die “"Versindaba"” bundels wat jaarliks na hierdie fees uitgegee word. Dit word ook op die Internet gepubliseer, onder andere op PoësieNet op die LitNet webwerf.

Daar is groot verbasing wanneer hy as teoloog die internasionale treffer “"Go the F*ck to sleep"” van Adam Mansbach, ’n bundel kinderverse, in Afrikaans vertaal as “"F*kken gaan slaap"”. Hy verklaar dat die titel nie obseen is nie en gesien moet word as ’n uiting van moedeloosheid, wanhoop en frustrasie en dat die boek so goed verkoop omdat mense daarmee kan identifiseer – dit is nie die bedoeling om enige godsdienstige oortuiging aanstoot te gee nie. As vertaler was dit ook ’n ideale geleentheid om sy hand te waag aan kinderverse en uiting te gee aan sy sin vir humor. Die boek word beskryf as ’n slaaptydboek vir moeë ouers en bevat veertien kwatryne, waarvan elkeen uit drie sagte reëls bestaan, waarna die vierde reël ondubbelsinnig uiting gee aan die ouer se frustrasie met die slaaplose kind. Die oorspronklike Engelse uitgawe is so gewild dat ’n vierde oplaag aangevra moes word nog voordat dit amptelik op die winkelrakke was, terwyl die filmregte aan Fox 2000 verkoop is. Hy vertaal en verwerk ook “"Fragmente uit die Ilias"” van die Griekse skrywer Homeros in versvorm waarin hy poog om die stylaard van die oorspronklike te behou en terselfdertyd die verhaal in idiomatiese Afrikaans weer te gee. So word hierdie klassieke werk uit die wêreldletterkunde meer toeganklik vir die gewone leser. Hy skryf ook ’n insiggewende inleiding tot hierdie werk, vergesel van bronnelyste, waarin waardevolle konteks verskaf word om die verse beter te verstaan. ’n Soortgelyke werk is “"Fragmente uit die Odusseia"” van Homeros, waarin die avonture van Odysseus na die val van Troje verhaal word.

Benewens sy digbundels het hy ook ’n rits akademiese publikasies op sy kerfstok en is hy tussen 2004 en 2006 president van die Societas Homiletica, die internasionale liggaam vir die Preekkunde. Sy boek oor die preekkunde, “"Die volheid daarvan"”, word vir studente voorgeskryf in Suid-Afrika en Nederland. Die “volheid” van die titel verwys na die volheid van die preek, wat die heil, genade en liefde moet oopmaak. In 1999 verower “"Die volheid daarvan"” die Andrew Murray-prys. “"Theopoetry of the Psalms"” is ’n studie in die eksegese (ontleding), homiletiek (prediking) en digkuns van die Psalms, waarin hy nie net teologies na die Psalms kyk nie, maar ook poëties. Hierdie boek word in Koreaans vertaal. Die handboek oor die Liturgiek waarvan hy mede-outeur is, “"Hoe lieflik is u woning"”, word ook vir studente voorgeskryf. Die Universiteit van Pretoria publiseer sy intreerede, “"’n Vlammende lied: metateoretiese en prakties-teologiese grondslae van die homiletiek"”, terwyl “"Die blye tyding: homiletiek uit ’n hermeneuties-kommunikatiewe perspektief"” deur die Raad vir Geesteswetenskaplike Navorsing gepubliseer word. “"Saam aan tafel"” is ’n boekie wat ouers help om aan hulle kinders die betekenis van die brood en die wyn en die vier van die nagmaal te verduidelik. Hy skryf verskeie boeke saam met Dirk Human. “"Liefde is die grootste"” handel oor die geestelike betekenis van erotiek en seksualiteit. Sy teologiese artikels word opgeneem in vaktydskrifte soos "Teologiese studies" en "Praktiese teologie in Suid-Afrika" en hy lewer hoofstukke tot boeke soos “"Letter en Feest"” en “"Psalms and liturgy"”. Saam met F. Gerrit Immink is hy redakteur van die bundel “"God in ’n kantelende wêreld"”. Hy is verantwoordelik vir vier preekbundels, te wete “"Geboorte en kindwees"”, “"God in ons lyding"”, “"Mens en Omgewing"” en “"Menswaardig"” en onder sy leierskap word die preekbundel vir kinders “"Omdat ons klein is"” ook gepubliseer. Hy is mederedakteur van die teologiese feesbundel wat in 1988 met sy sestigste verjaarsdag aan professor Johan Heyns oorhandig word met die titel “"’n Woord op sy tyd"”. “"Dáárom glo ek!"” is ’n geloofsmanifes wat op medegelowiges gerig is.

Die Akademie vir Wetenskap en Kuns ken in 2001 die ds. Pieter van Drimmelen-medalje aan hom toe vir sy bydrae tot die Christelike literatuur. Met sy aftrede in 2010 word die huldigingsbundel “"Oor jou afdrukke"”, onder redaksie van Dirk Human en Danie Veldsman, aan hom oorhandig. Die bundel bevat benewens ’n literêr-biografiese oorsig van sy lewe en werk verskeie artikels oor sy digbundels en teologiese geskrifte deur plaaslike en internasionale skrywers.





</doc>
<doc id="114058" url="https://af.wikipedia.org/wiki?curid=114058" title="Stephan Bouwer">
Stephan Bouwer

Stephan Bouwer (1948–1999) was ’n Afrikaanse digter, liriekskrywer, akteur en regisseur van televisiedramas. Hy word as ’n baanbreker beskou. Hy was een van die eerste Afrikaanse televisieregisseurs wat klassieke werke van onder meer Shaw, Tsjechof en Ibsen, kontemporêre werke van onder meer Shaffer, Betti, en Kohout, en werke van plaaslike dramaturge en skrywers soos Hennie Aucamp, Chris Barnard, Henriette Grové en Karel Schoeman vir Afrikaanse televisiegehore toeganklik gemaak het. Hy lewer ook 'n groot bydrae tot die Musiek-en-Liriek-beweging van die 70's en 80's en was een van die eerste verhoogregisseurs wat Nederlandse kabaret aan die Suid-Afrikaanse publiek bekendgestel het.

Johannes Stephanus Bouwer is op 8 Augustus 1948 in Pretoria gebore. Sy vader is A.P.J. Bouwer, wat die Weesheer van Pretoria was en die skrywer van die eerste Afrikaanse handboek oor boedelsake, naamlik "Die beredderingsproses van gestorwe boedels", terwyl sy moeder oorspronklik van Reitz in die Vrystaat afkomstig is. Stephan het ’n ouer broer, Willem, ’n ouer suster, Hanneli en twee jonger aangenome susters, Petra en Annette. Hy gaan tot 1961 skool aan die Laerskool Menlopark en is in 1962 vir een jaar in Afrikaans Hoër Seunskool, waarna hy van 1963 na die Hoërskool Menlopark gaan en in 1966 daar matrikuleer. Op skool verwerf hy Noord-Transvaalse kleure vir atletiek. Beide sy ouers het ’n aktiewe belangstelling in die toneel en sy pa skryf self en behoort aan ’n amateur toneelgeselskap. Stephan word dus van kleins af blootgestel aan spraakklasse, toneelklasse en sanglesse en hy verower talle goue medaljes by kunswedstryde.

Vanaf 1967 studeer hy verder aan die Universiteit van Pretoria en behaal in 1969 die B.A.-graad met Afrikaans-Nederlands, Engels en Drama as hoofvakke en in 1970 die B.A. Honneurs-graad in Drama met lof. In 1970 verwerf hy ook nog die Lisensiaatdiploma in Spraakopleiding en Toneel asook Trinity College se Licenciate in the Theory and Practice of Speech, terwyl hy voltyds onderwys gee (eers aan Waterkloof Preparatory School en toe aan die Laerskool Pretoria-Oos) en saans vir die Transvaalse Raad vir Uitvoerende Kunste (TRUK) toneel speel. Van die produksies waarin hy optree sluit in Gerhard Beukes se "As ons twee eers getroud is", E.A. Schlengemann se "Die drie Van der Walts" en Shakespeare se "Koopman van Venesië". Vanaf 1971 tot 1972 is hy voltyds akteur by TRUK en in 1972 behaal hy aan die Universiteit van Pretoria ’n M.A.-graad in Dramakunde met ’n verhandeling oor "Vrouepersone in die dramas van Tennessee Williams". Hierna studeer hy verder met ’n studiebeurs van die Belgiese regering aan die Vrije Universiteit te Brussel vanaf 1972 tot 1973.

By sy terugkeer aanvaar hy ’n pos as dramaregisseur by die SAUK-TV en is verantwoordelik vir die regie van meer as 25 dramas, onder andere "Pase" van August Strindberg, "La Musica" van Marguerite Duras, "Die kersietuin" van Anton Tsjechof en "Hedda Gabler" van Henrik Ibsen. Daarby is hy ook regisseur van die eerste Afrikaanse tekste wat spesifiek vir die televisie geskryf word, naamlik Chris Barnard se "Nagspel" en Karel Schoeman se "Die jare", asook die verwerkings van Hennie Aucamp se kortverhaal "’n Bars loop deur die wasbak" en Henriette Grové se kortverhaal "Liesbet slaap uit". Naas twee video-produksies van die operas "Carmen" (Bizet) en "Die medium" (Menotti) versorg hy ook TV-reekse soos "Meulenhof se mense" van Linda Joubert (skuilnaam van Henriette Grové), "Die voortreflike familie Smit" van Anna M. Louw en twee komediereekse van Kobus Louw ("Dokter dokter" en "Drama" "drama"). Drie aanbiedings oor die poësie op televisie word ook deur hom aangebied, naamlik "Liefdesverse", "Kersverse" en "Fyn net van die woord", waardeur hy wys dat poësieprogramme op televisie moontlik is en selfs gewild kan wees. In sy veertien jaar by die SAUK behartig hy die regie van meer as sestig produksies en ontvang ses SABC Artes-nominasies vir televisieregie, terwyl hy ’n "Star Tonight!"-toekenning ontvang vir die produksie van "Arme Marat" van Arboesof.

Hy skryf in die vroeë tagtigs by die Universiteit van die Witwatersrand in vir ’n doktorsgraad oor die tegniese en literêre aspekte van die televisiedrama, maar voltooi nie sy tesis nie. In 1987 word hy dosent in Kommunikasiekunde aan die Randse Afrikaanse Universiteit, terwyl hy in sy huis in Linden, Johannesburg woonagtig is. Hy deel die huis met sy lewensmaat, Roux Engelbrecht. Ná 1997 doen hy vryskutwerk vir televisie-produksies vir beide SAUK en M-Net, terwyl hy gereeld fliek- en boekresensies skryf vir "Beeld", "Rapport", "De Kat" en "Insig", werkwinkels aanbied en tekste evalueer vir SAUK, Owen Burgess Uitgewers en Human & Rousseau. As regisseur van verhoogdramas deur die jare is hy onder andere verantwoordelik vir opvoerings van "Mirakel" van Reza de Wet en "Inkleurboek vir twee" van P.G. du Plessis, asook "The human voice" van Jean Cocteau, "Gianni Schicci" van Giancomo Puccini, "Charley’s aunt" van Robert Bolt en "A man for all seasons" van Brandon Thomas. In die laat negentigerjare is hy Afrikaans onderwyser by Four Ways High School in Sandton.

Hy is op 11 Februarie 1990, die dag waarop Nelson Mandela vrygelaat is, laat die aand betrokke in ’n ernstige motorongeluk. Daar is byna ’n halfuur gespook om hom uit die wrak van sy motor te kry. Sy bekkenbeen was gebreek, al die ribbes aan sy linkerkant, twee rugwerwels en sy stuitjie, terwyl hy ook ernstige inwendige beserings gehad het. Omdat die sale vol is, stoot hulle hom egter vir drie dae in die hospitaal rond en los hom dikwels waar hulle gewoonlik die lyke los. In hierdie tyd kry hy feitlik geen behandeling nie. Eers hierna spoor sy familie en vriende hom eindelik op en kan hy ordentlik ondersoek word. Sy huisdokter bevind dat hy inderdaad besig was om dood te gaan weens sy beserings en die infeksie wat ingetree het. Hulle plaas hom onmiddellik oor na ’n ander hospitaal, waar hy twee weke in die intensiewe sorgeenheid lê. Hy is die hele tyd in ’n koma. Hierna volg nog twee weke in ’n private saal, waar hy selfs daar nie baie by sy positiewe is nie. Sy herstel is hierna moeilik, maar hy hou eindelik min letsels oor. Agterna verklaar hy dat dit slegs die ondersteuning van sy vriende en gebed is wat hom deur hierdie moeilike tyd gedra het.

Hy is op 8 Julie 1999 in sy slaap in sy huis in Johannesburg oorlede, vermoedelik aan ’n hartaanval.

Stephan maak sy digdebuut wanneer sy eerste gedigte op sestienjarige ouderdom in die tydskrif "Sestiger" gepubliseer word. Daarna verskyn daar gereeld van sy verhale en gedigte in tydskrifte soos "Standpunte", "Contrast", "Ensovoort" en "Tydskrif vir Letterkunde". Sy verse bewoord die gay-tematiek en is ’n vroeë voorbeeld waarop digters soos Johann de Lange en Joan Hambidge later voortbou. Hy stel die skoonheid en romantiese dikwels lynreg teenoor geweld, die liefde teenoor die dood en samesyn en geluk teenoor weemoed en depressie. Sy debuutbundel is "So sal ons uitpasseer", wat onder andere liefdesgedigte bevat met ’n effe ironiese inslag. Dit is nog ’n ietwat onafgewerkte bundel, waarin hy in sommige gedigte steeds sy eie digterlike onmag bely.

Die titel van "Soldag" verklaar hy self as die herverskyning van die son ná die maandelange mörketiden in Noorweë en dit het met ander woorde betrekking op hoe die weemoedigheid en triestigheid deur die lig daarop verdryf word. Hierin oorheers die satiriese verse waarin verskeie onderwerpe (en mense) vaardig ontbloot word. Onderwerpe sluit in akteurs, gehore, kultuur in Pretoria en skrywers. Die gedig "Koue oorlog", met sy bisarre sienings, is ’n hoogtepunt in die bundel. Die tweede afdeling van die bundel bevat hoofsaaklik verse oor kunstematiek en die derde afdeling reisverse. Benewens verskeie verse oor Suid-Afrika, veral die platteland, is hier ook ’n aantal Europese gedigte, wat uitmunt met ’n saaklike maar raak siening. Afdeling vier bevat liefdesverse waarin die weerloosheid asook vergoddeliking van die beminde in enkele verse beskryf word. "Die mense wat my liefhet" is ’n hoogtepunt, waar die geliefdes beskryf word asof hulle soos mos op die spreker groei en hy hulle dan as ’n moskombersie orals saam met hom neem. Só beskut hulle hom in tyd van koue en geweld, maar as een van die geliefdes weggaan, is dit soos ’n wond wat nie wil genees nie. Hierdie gedig word getoonset en deur verskeie kunstenaars gesing, terwyl dit ’n groot treffer word vir onder andere Anton Goosen. "Soldag" is in feitlik alle opsigte ’n groot verbetering op Bouwer se debuut.

"Portrette private dele en kanttekeninge" is sy derde bundel. Die "portrette" gedeelte van die titel is vervat in die eerste agt gedigte van die bundel, met gedigte oor televisie en televisie-akteurs en aktrises. Dit is veral "Aktrise I en II" en "Drama drama" wat knap voorbeelde van satire is. Verse 9-27 is die "private dele", wat veral gay-liefde behandel (met "Winter" ’n hoogtepunt), terwyl die slotgedeelte, "kanttekeninge", ’n losse versameling verse is.

"Sirene van bloeisels" is sy laaste bundel wat hy kort voor sy dood klaar redigeer. Die gedigte handel oor alledaagse dinge, veral oor sy vriende. Daar is ook ’n afdeling met gedigte oor ’n reis deur Ysland, terwyl twee gedigte uit Yslands in Afrikaans bewerk word. Die bundel getuig van fyn waarneming, veral van mense. Daar is etlike gedigte vir gestorwenes (onder andere Koos Prinsloo, Daniël Kirstein en Manie van Rensburg), terwyl talle ander verse ook ’n beheptheid toon met ouderdom en die dood, sodat die bundel bewustelik meer weemoed bevat as enige van sy ander bundels. Sy gedigte word in verskeie versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Die mooiste Afrikaanse liefdesgedigte", "Digters en digkuns", "Die dye trek die dye aan", "Miskien sal ek die wingerd prys", "Kraaines", "Majesteit, die kat" en "Goudaar".

Bouwer se veelsydige belangstelling en talent het ook op die gebied van die luisterlied en kabaret ’n impak. Bekendes soos Mynie Grové en Laurika Rauch maak van sy lirieke treffers, met die bekendste liedjie uit sy pen heelwaarskynlik "Die" "mense wat ek liefhet", opgeneem deur Anton Goosen. "Groot meneer", gesing deur Mynie Grové, word ook ’n treffer. Die kabaret "Van Berlyn tot Bapsfontein" besorg aan Laurika Rauch ’n Gallo-toekenning. Ook vir die sangeresse Annali van Rooyen en Amanda Strydom skryf hy lirieke. Sy komiese eenbedryf "Die Brummers hou bruilof" word deur P.J. du Toit en Temple Hauptfleisch in die versamelbundel "Voetlig I" opgeneem en ook apart gepubliseer deur Dalro. Die tema is die deurmekaarspul wat veroorsaak word deur die vele voorbereidings wat vir ’n troue getref moet word en die gemoedere wat begin hoog loop.

Hy skryf ook kortverhale wat in "Tydskrif vir Letterkunde" gepubliseer word en "Ouboeta" (oorspronklik "Kersfees sonder Ouboeta"), word deur Hennie Aucamp in die versamelbundel "Blommetjie gedenk aan my" opgeneem.

Sy vertaling uit die Frans van Marguerite Duras se drama "La Musica" word in 1978 gepubliseer.







</doc>
<doc id="114059" url="https://af.wikipedia.org/wiki?curid=114059" title="Stella Branca">
Stella Branca

Stella Branca (*19 September 1924, Kaapstad -†) is ’n Afrikaanse skrywer en kunstenaar. Verskeie van haar verhale handel oor die Namakwalandse mense en omgewing.

Stella Steenkamp is op 19 September 1924 in Kaapstad gebore as dogter van die bekende predikant, politikus en chirurg dr. Willem Petrus Steenkamp en Antoinetta Catharina Susanna Steenkamp. Beide haar ouers raak ook bekend vir hulle skryfwerk. Vandat sy klein is, gaan sy elke jaar na Namakwaland sodat die droë lug op haar oupa, Tobias Beukes, se plaas by die Kamiesberg haar brongitis kan verbeter. Sy studeer aan die Universiteit van Kaapstad en behaal ’n Diploma in Handelskuns, waarna sy vir vyf jaar by uitgewers werk. In hierdie tyd onderneem sy twee buitelandse reise en studeer ook in die skone kunste in Parys in Frankryk, waar sy onder andere klas kry in Toulouse Lautrec se ateljee. Sy is vir etlike jare redakteur van die jeugtydskrifte "Bollie", "Tina" en "Bunny", waarna sy redakteur word van die Ou Mutual se nuusbrief "Mutual Forum" en "Vroueburo-Forum", wat deur Ou Mutual geborg word. Laasgenoemde nuusbrief voorsien vroue van gratis advies oor finansiële, maatskaplike, opvoedkundige, arbeids en regsaangeleenthede. Nadat sy aangerand word, neem sy lesse in karate om haarself te kan beskerm en vorder tot by die tweede Dan (swart gordel) in hierdie sportsoort. Sy is in 1950 getroud met ’n Italianer en het drie kinders, twee seuns en ’n dogter, maar is in 1968 geskei. Op grond van haar debuutroman word sy uitgenooi om lid te word van die Afrikaanse Skrywersgilde. Benewens Afrikaans en Engels is sy ook Italiaans en Frans magtig. In 1998 emigreer sy na die Verenigde State van Amerika en vestig haar in Yucaipa in San Bernadino. Hier maak sy ’n lewe uit haar kuns deur veral portrette op aanvraag te skilder en ook uitstallings van haar kunswerke te hou.

Die omgewing en mense van Namakwaland is die voedingsbron vir haar roman "Sewe maer are" en sy keer telkens terug na hierdie gebied om nog stories te versamel. Die roman speel af teen die agtergrond van die kwaai droogte wat Namakwaland sewe jaar lank tussen 1958 en 1965 geteister het en is gebaseer op vertellings van haar oom, destyds ’n boer in daardie geweste. Die verhaal van die roman is egter yl en die boek kan eerder getipeer word as die aanmekaarvleg van verskeie anekdotes waarmee die karakters aan die leser voorgestel word en die eiesoortigheid van die streek gedokumenteer word.

"Die Leeu van die Noordweste" is die lewensverhaal van haar vader, wat as predikant, dokter en onafhanklike Volksraadslid diep spore getrap het in die gemeenskap. Hierdie verhaal vertel sy ook in Engels, wanneer dit gepubliseer word as "The maverick".

Sy vertaal ook werke in Afrikaans, insluitende Hermione Suttner se "Swerwer van die sonland".






</doc>
<doc id="114061" url="https://af.wikipedia.org/wiki?curid=114061" title="Hagar in Islam">
Hagar in Islam

Hājar (Arabies: هاجر), die Arabiese naam van die Bybelse Hagar, was die vrou van die patriarg en Islamitiese profeet Ibrahim (Abraham) en die moeder van Ismail (Ismael). Sy word in die Islam eerbiedig vir haar dapperheid en geloof. Volgens Moslems was sy die dogter van ’n farao en het dié haar vir Abraham as vrou gegee. Hoewel sy nie in die Koran by die naam genoem word nie, word daar van haar vertel in die verhaal van Abraham. Hagar se seun, Ismael, word beskou as ’n voorvader van die profeet Mohammed.

Abraham was kinderloos. Hy was ’n profeet van Allah en was bekommerd oor wie hom sou opvolg, want hy was kinderloos. Die farao het sy dogter vir hom gegee as tweede vrou en sy het vir hom ’n seun, Ismael, gebaar. Dit beteken "God sal hoor".

Volgens Islamitiese geleerdes en bronne het Sara vir Abraham gevra om Hagar en haar seun weg te stuur omdat sy jaloers was. Abraham het hulle toe na Mekka geneem en in die woestyn gelos. Toe Hagar vir Abraham vra of Allah hom beveel het om dit te doen, het hy ja gesê. Hierop het sy geantwoord: Dan sal Allah ons nie verlaat nie.

Abraham het daarna teruggekeer huis toe en gebid:

Gou was die ma en kind dors en Hagar het tussen die heuwels Safa en Marwa heen en weer gehardloop op soek na water. Ná die sewende keer het sy na Ismael teruggekeer en gesien ’n fontein het ontspring op die plek waar haar seun lê. Dit word nou die Zamzam-put genoem en is in die moskee in Mekka, Al-Masdjid al-Haram, geleë. 

Hagar word deur Moslems vereer as ’n wyse, dapper en vroom vrou. Moslems vier haar tog tussen Safa en Marwa tydens die hadj, waar hulle sewe keer heen en weer tussen die heuwels loop. Hulle drink ook water uit die Zamzam-put. Baie Moslems glo Hagar en Ismael is begrawe in die Kaäba, waarom hulle sewe keer loop tydens die hadj.



</doc>
<doc id="114063" url="https://af.wikipedia.org/wiki?curid=114063" title="Anoeschka von Meck">
Anoeschka von Meck

Anoeschka von Meck is ’n Afrikaanse skrywer.

Anoeschka von Meck is op 25 Maart 1967 as die oudste van 6 kinders gebore (Shando, Dewald, Erik, Rachel en Bijon). Die gesin (haar ma en boere-stiefpa) het in die distrik Mariental gewoon en later na Hentiesbaai aan die kus verhuis. Haar biologiese pa was die flambojante Vloog Theron, wat berugtheid verwerf het met sy vele twyfelagtige sakebedrywighede in Suid-Afrika en Amerika nadat hy aanvanklik een van die mees briljante regstudente aan die Universiteit van Stellenbosch was. Daar is aanvanklik verwag dat hy die jongste regter ooit in die land sou wees, maar ná sy skorsing en die daaropvolgende dood van sy pa, het Vloog nooit herstel nie. (Hy is geskors nadat hy en 'n groep vriende 'n lektor se dogter se hare gekleur het - met haar toestemming. Die universiteit het gevoel hulle moet 'n voorbeeld van hom maak omdat Vloog té veel gewildheid onder die studente geniet het. Hy het onder meer 'n sirkus-olifant "gegaps" en vir 'n wyle na sy koshuis, Simonsberg, gebring.) 

Vloog verlaat Suid-Afrika vir Wallis in 1977, maar vestig hom later in Palm Springs, Kalifornië. Nadat hy daar tronkstraf uitgedien het, keer hy na byne drie dekades terug na Suid-Afrika. Hy was in Desember 2009 in ’n motorongeluk betrokke en kort daarna oorlede. Haar ma is ’n nooi Weich en predikantsdogter, wat Anoeschka by geboorte na die Russies-Pruisiese barones Anoeschka von Meck vernoem en haar dan so laat registreer het.

Von Meck het gematrikuleer aan Lynchburg Christian Academy in die Amerikaanse deelstaat Virginië, maar was voorheen 'n kosganger aan die Hoërskool De Villiers Graaff, Villiersdorp. Ná matriek loop sy klas aan die Saddleback-gemeenskapskollege en ook aan die Mission Viejo, voor sy na San Francisco verhuis om aan die John F. Kennedy-universiteit in te skryf. Ná twee jaar se studies word Von Meck gedwing om na Namibië terug te keer weens 'n onverwagte besering. 

Sy verwerf 'n B.A.-graad aan die Universiteit van Kaapstad voor sy oorskuif na die Universiteit Stellenbosch, waar sy 'n Hoër Onderwysdiploma en M.A.-graad in Antieke Oosterse Studies (Egiptologie) met lof behaal. Ná 'n tydperk van reis, stem sy in om 'n ruk lank as koshuismoeder en kinderversorger by ’n kinderhuis op Robertson te gaan werk.

In 2001 begin sy haar loopbaan as joernalis by "Republikein" in Windhoek en sou later vir verskeie gemeenskapskoerante in Suid-Afrika werk. Uiteindelik word sy as senior verslaggeefster by "Rapport", Kaapstad, aangestel. Von Meck wen verskeie pryse as joernalis sowel as skrywer.

Sy trek in 1994 die eerste keer aandag as skryfster wanneer haar kortverhaal “"Bokse met druiwe en drome"” in die versamelbundel “"Lyfspel / Bodyplay"” onder redaksie van Rachelle Greeff opgeneem word. Haar debuut is met die roman “"Annerkant die longdrop"”, wat handel oor ’n dwelmverslaafde student op Stellenbosch, Ginkelsnoek, se soeke na die sin van die dinge uit haar verlede en die hede en die toekoms. Die hoofkarakter is lief vir reis en haar reise deur verskillende landskappe word gevul met karakters soos Oom Boekevat, Ouma Slapiesnou, Oom Pervertus en Die Sluiper. Haar twee susters wat saam met haar studeer se verskillende persoonlikhede is eindelik ’n gefragmenteerde beeld van haar eie volledige persoonlikheid en hierdie drie selwe word genoem SyWatDink, SyWatDroom en SyWatDoen. Sy word telkens teruggevoer na haar kinderjare, toe sy nog heel was. Hier word haar lewe hoofsaaklik gevul deur haar oupa, ouma, ma en pa. Dis hierdie heel word waarna sy weer op soek is, na “hom” wat haar moet heel maak. Die boek moet op drie vlakke gelees word. Die eerste vlak handel oor die drie susters en hulle lief en leed, die tweede vlak met die karakters wat besig is om hulle onverwerkte traumas deur te werk en die derde vlak die soeke en reis na God. Hierdie boek is grootliks die resultaat van haar eie soeke, deur losbandigheid en dwelms tot by die verlossing van God. “"Annerkant die longdrop"” (onder die aanvanklike titel “"Skreeu tot jy lag"”) is ’n finalis vir die 1997 De Kat-Sanlam romanwedstryd en is in 1999 ook ’n finalis vir die M-Net-prys.
In 2014 wen sy die gesogde titel vir die beste Harde Nuus-skrywer terwyl sy as joernalis vir die Knysna-Plett Herald op die Tuinroete werk en is dikwels naaswenner in ander kategorieë ook. In 2016 reis Von Meck vir 7 maande lank vroualleen deur Suid-Afrika en maak opnames vir Afrikaans.com as "Afrikaans se Boesemvriend: Oppad met Afrikaans" om die unieke variasies van Afrikaans te demonstreer. Van Lekkersing in die Richtersveld, Bulletrap en Fonteintjie in die Noord-Kaap, tot Kaapsehoop in Mpumalanga en Rosendal in die Vrystaat, ontdek sy taaljuwele van gemeenskappe waar Afrikaans steeds en beslis hul lieflingstaal is.

“"Vaselinetjie"” ondersoek die harde lewe in ’n kinderhuis deur die oë van ’n jong meisie, Helena Bosman, wie se bruin ouma en oupa haar sommer Vaselinetjie noem omdat sy toe sy klein was gedurig gevra het vir Vaseline vir haar droë vel. Sy is ’n wit kind wat deur hierdie ou bruin egpaar in die lokasie grootgemaak word. Die Welsyn neem haar egter weg en plaas haar in ’n wit weeshuis. In die kinderhuis kry sy met verstoting, eensaamheid en wreedheid te doen, en dit meestal van die ander kinders af. Hierdie kinders kom uit uiteenlopende wêrelde en verteenwoordig verskillende waardesisteme, sodat Vaselinetjie in hierdie moeilike aanpassingsjare met die wrede werklikheid van die samelewing gekonfronteer word. Sy moet aanhoor dat sy ’n weggooikind is wat niemand wil hê nie en in hierdie omstandighede leer sy gou vloek en baklei. Sy maak ook goeie vriende en kys dan met Texan Kirby, waarna sy leer om te aanvaar vanwaar sy kom. Anoeschka se eie ondervinding as oppasser in die kinderhuis gee grootliks vir haar die stof vir hierdie jeugroman. “"Vaselinetjie"” wen in 2005 op een aand drie pryse, naamlik die M.E.R.-prys vir Jeuglektuur, die Jan Rabie-prys vir vernuwende Afrikaanse prosa en die M-Net-prys vir Afrikaanse tekste in kort formaat. In 2006 word “"Vaselinetjie"” opgeneem in die IBBY erelys en bekroon met ’n ATKV Kinderboektoekenning vir Graad 8-10. Hierdie boek is deur Elsa Silke in Engels as “"My name is Vaselinetjie"” vertaal, terwyl Hugo Taljaard dit vir die verhoog verwerk, waarna dit onder andere in 2010 by die Klein Karoo Nasionale Kunstefees opgevoer word. ’n Rolprent word ook van die boek gemaak en sal in September 2017 vrygestel word.
Sy wen in 2001 die Namibiese deel van die M-Net New Directions filmkompetisie vir haar draaiboek “"Rehoboth Pasta"”, wat handel oor verhoudings tussen verskillende rasse in die Namibiese gemeenskap. Hierna woon sy ’n slypskool van tien dae in Zanzibar by. Haar kortverhaal “"Bokse met druiwe en drome"” word opgeneem in die versamelbundel “"Lyfspel / Bodyplay"”. Haar boek oor Essie Honiball, weduwee van die strokiesprentkunstenaar T.O. Honiball en self bekend vir haar vrugtediëte, word in 2010 onder die titel “"Die ontwaking"” gepubliseer. Benewens prosa skryf sy ook gedigte en haar kunswerk gebaseer op ’n gedig van haar, “"Julle moet trek"” (in samewerking met Berni Searle), word in 1999 by die Klein Karoo Nasionale Kunstefees uitgestal.






</doc>
<doc id="114064" url="https://af.wikipedia.org/wiki?curid=114064" title="Ismael in Islam">
Ismael in Islam

Ismā'īl (Arabies: إسماعيل) is die Arabiese naam van die Bybelfiguur Ismael. Hy was die seun van Ibrahim (Abraham) en Hajar (Hagar). Hy word in Islam beskou as ’n profeet en ’n voorvader van Mohammed. Hy word ook verbind met Mekka en die bou van die Kaäba, die heiligste plek in Islam. 

Ismael se verhaal word vertel in die Koran, hadit-versamelings en ander Islamitiese geskrifte. Sy naam beteken "God sal hoor".

Die farao het vir die kinderlose Abraham sy dogter, Hagar, as tweede vrou gegee en sy het vir hom ’n seun, Ismael, gebaar. Volgens Islamitiese geleerdes en bronne het Sara vir Abraham gevra om Hagar en haar seun weg te stuur omdat sy jaloers was. Abraham het hulle toe na Mekka geneem en in die woestyn gelos. Toe Hagar vir Abraham vra of Allah hom beveel het om dit te doen, het hy ja gesê. Hierop het sy geantwoord: Dan sal Allah ons nie verlaat nie.

Gou was die ma en kind dors en Hagar het tussen die heuwels Safa en Marwa heen en weer gehardloop op soek na water. Ná die sewende keer het sy na Ismael teruggekeer en gesien ’n fontein het ontspring op die plek waar haar seun lê. Dit word nou die Zamzam-put genoem en is in die moskee in Mekka, Al-Masdjid al-Haram, geleë. 

Die meeste Moslems glo Abraham het opdrag gekry om Ismael te offer, hoewel sy naam nie in die Koran genoem word nie. 

Baie verskillende weergawes bestaan oor die bou van die Kaäba, maar volgens almal het Abraham dit gebou of gereinig en net daarna het Allah hom opdrag gegee om die hadj, die jaarlikse bedevaart na Mekka, in te stel. 

Volgens sekere bronne het Abraham en Ismael die fondamente van ’n huis gelê wat deur die meeste kenners as die Kaäba geïdentifiseer word. Allah het aan Abraham die presiese terrein uitgewys, baie na aan die Zamzam-put, waar hy en Ismael omstreeks 2130 v.C. met die bou van die Kaäba begin het. Nadat Abraham dit voltooi het, het ’n engel vir hom die Swart Steen gebring, ’n klip wat volgens tradisie uit die hemel geval het. Die klip is vermoedelik die enigste oorblyfsel van die oorspronklike struktuur.

Die verskillende weergawes verskil egter oor verskeie aspekte, soos of daar ’n bonatuurlike betrokkenheid was, die feit of die Swart Steen deur Abraham in die Kaäba ingebou is en of Ismael sy pa gehelp het. 



</doc>
<doc id="114067" url="https://af.wikipedia.org/wiki?curid=114067" title="Jesus in Islam">
Jesus in Islam

In Islam is Isa ibn Marjam (Arabies: عيسى بن مريم ʿĪsā ibn Maryām; letterlik Jesus, seun van Maria), of Jesus, die voorlaaste profeet van Allah (God). Hy is "al-Masih", Arabies vir "die Messias", die Christus, wat gestuur is om ’n gids te wees vir die kinders van Israel met ’n nuwe openbaring: "al-Injīl" (Arabies vir "die Evangelie"). Jesus word as ’n profeet beskou wat nie getroud was en nie kinders gehad het nie. Hy is ’n belangrike figuur wat in 93 verse van die Koran genoem word onder verskeie titels soos "Seun van Maria", die "Gees van God" en die "Woord van God".
Die Koran en die meeste hadit-versamelings noem dat Jesus as ’n "rein seun" (sonder sonde) gebore is vir die maagd Maria, nes in die Christendom. Daar word geglo Jesus het baie wonderwerke verrig, soos om as baba te praat, verskillende kwale te genees, dooies te laat opstaan en voëls van klei te maak en lewe in hulle te blaas. 

Nes alle ander profete in die Islam word Jesus ’n Moslem genoem (dus iemand wat hom onderwerp aan God se wil). Hy word beskou as die voorloper van Mohammed en het voorspel die volgende profeet se naam sou "Ahmad" wees. Islam verwerp die idee dat Jesus goddelik was, of die Seun of beliggaming van God. Volgens sekere vertolkings van die Koran het die kruisiging van Jesus nooit plaasgevind nie. Die meeste Moslems glo Jesus het nie gesterf nie, maar lewend na die hemel opgevaar.

Volgens die Moslem-tradisie sal Jesus om en by met die Oordeelsdag na die aarde terugkeer om geregtigheid te herstel en "al-Masih ad-Dadjdjal" ("die vals Messias" of "antichris") te verslaan – egter nie as ’n nuwe profeet nie, want Mohammed was die laaste profeet. 

Die verhaal van Jesus se geboorte begin met ’n inleiding wat verskeie kere in die Koran vertel word. Dit beskryf eers die geboorte van Maria en haar diens in die Jerusalem-tempel onder die profeet en priester Sagaria, wat later die pa van Johannes die Doper was. Verskeie Islamitiese historici het deur die eeue besonderhede by die verhaal gevoeg.

Ibn Isjak (oorl. 761 of 767), ’n Arabiese historikus en skrywer van heiligelewens, het ’n weergawe met die naam "In die Begin" geskryf. Daarin vertel hy kortliks dat Sagaria Maria se voog was. Nadat hy haar nie langer kon onderhou nie, het hy haar aan die timmerman George toevertrou. Terwyl sy in ’n kerk afgesonder was, het ’n jong man met die naam Josef by haar aangesluit en hulle het mekaar met take gehelp. Maria word later as ’n weduwee beskryf, sonder om te noem wie haar man was. Die vertelling van Jesus se geboorte volg die weergawe in die Koran, en voeg by die geboorte was in Betlehem, langs ’n palmboom met ’n krip.

At-Tabari (oorl. 923), ’n Persiese geleerde en historikus, het te vertel gehad afgevaardigdes van die koning van Persië het geskenke aan Jesus gebring (wat ooreenstem met die Bybelse vertelling van die sterrekykers uit die ooste); en dat ’n man met die naam Josef (nie genoem as Maria se man nie) opdrag gekry het om haar en haar kind na Egipte te neem en later na Nasaret terug te keer.

Die werk "Die Weivelde van Goud", deur Al-Masoedi (oorl. 956), ’n Arabiese historikus en geograaf, noem dat Jesus op 24 Desember in Betlehem gebore is, ’n feit wat waarskynlik by Christene van destyds gekry is, sonder om die Koran se palmboom te noem.

Ali ibn al-Athir (oorl. 1233), ’n Arabiese of Koerdiese historikus en biograaf, skryf in "Die Volledige Geskiedenis", ’n werk wat ’n standaard vir latere Moslems geword het, die timmerman Josef het ’n belangriker rol gespeel, maar hy word nie ’n familielid of man van Maria genoem nie. Al-Athir skryf hoe Jesus as jong seun gehelp het om ’n dief vas te trek, en hoe hy ’n ander seun weer lewend gemaak het nadat Jesus van die seun se moord beskuldig is. Al-Athir het geglo Maria was net ’n uur lank swanger en baseer dit op die vers in die Koran wat lui: "En sy het hom ontvang en met hom na ’n afgeleë plek vertrek" (Koran 19:22).

Die aartsengel Gabriël het die nuus oor die geboorte van Jesus aan die maagd Maria oorgedra. Sy is uit alle vroue van alle nasies uitgesonder en hy het aan haar die blye boodskap van ’n heilige seun gebring.

In ’n hadit deur Aboe Hoeraira, een van die eerste metgeselle van Mohammed, haal hy die profeet aan: "Feitlik geen afstammeling van Adam word gebore sonder dat Satan hom op die oomblik van geboorte aanraak nie. ’n Baba wat so aangeraak word, huil. Die enigste uitsonderings is Maria en haar seun."

Die engel kondig aan dat die seun Jesus, die Messias, genoem moet word, en sê hy sal ’n groot profeet genoem word omdat hy die Gees van God en die Woord van God is wat die Evangelie sal ontvang. Die engel vertel Maria dat die seun as baba sal praat en wanneer hy groot is, ’n metgesel van die mees regverdiges sal wees. Maria, wat vra hoe sy ’n seun kan baar terwyl geen man haar aangeraak het en sy ook nie ontugtig was nie, word vertel: 

Terwyl sy in pyn verkeer met die bevalling, roep ’n stem na haar: 

Toe Maria terug huis toe gaan met die baba, vra mense haar oor die kind uit. Maar Maria het ’n gelofte van stilswye afgelê en wys net na die kind. Toe antwoord Jesus:

Jesus wat as baba praat, word in die Koran as een van ses wonderwerke genoem.

Die vertelling oor hoe met Jesus van Herodus gevlug is, is min of meer dieselfde as die weergawe in die Bybel. Volgens sommige Islamitiese bronne het Jesus en sy gesin 12 jaar in Egipte deurgebring. Baie morele verhale en wonderwerke tydens Jesus se jeug word genoem in "Verhale van die Profete", boeke wat oor die eeue saamgestel is oor pre-Islamitiese profete en helde. Al-Masoedi vertel hoe Jesus as seun die Joodse godsdiens bestudeer en uit die Psalms lees.

Tydens hul verblyf in Egipte word van verskeie wonderwerke vertel: Jesus verduidelik op nege maande Moslemse geloofsbeginsels aan ’n skoolmeester; Jesus onthul diewe aan ’n ryk man; vul leë bottels met iets om te drink; verskaf kos en wyn aan ’n tirannieke koning; bewys aan dieselfde koning sy mag om ’n man uit die dode op te wek; en wek ’n kind op wat per ongeluk doodgemaak is.

Algemene konsensus bestaan daaroor dat Jesus Aramees, die algemene taal van Judea in die 1ste eeu v.C., gepraat het.

Volgens die meeste Moslem-tradisies voldoen Jesus en sy leringe aan die profetiese model: ’n mens wat nes ander profete op ’n sekere tyd deur God na ’n sekere volk gestuur is om hulle te veroordeel oor die aanbidding van afgode en hulle uit te daag om een ware God te aanbid. Volgens tradisie is Jesus gestuur na die mense van Israel, en sy status as profeet word deur talle wonderwerke bevestig.

Jesus word nie tradisioneel as goddelik beskou nie, maar in die Moslem-ideologie word Jesus ook nie as minder as dit beskou nie; dit sou ontheiligend wees en dieselfde as om ’n ander Islamitiese profeet te misken. Die wonderwerke van Jesus en die titels wat in die Koran aan hom gegee word, dui eerder op die mag van God as die goddelikheid van Jesus – dieselfde mag is agter die boodskap van alle ander profete.

Islamitiese geskrifte ontken die kruisiging en dood van Jesus soos in die Nuwe Testament beskryf. Volgens die Koran wou die mense (die Jode en Romeine) Jesus doodmaak, maar hulle het dit nie gedoen nie, hoewel "dit vir hulle gelyk het asof dit so is". Moslems glo Jesus het nie gesterf nie, maar is deur Allah opgehef tot Homself. 

In ’n bespreking van die geleerdes wat die kruisiging ontken, sê "Encyclopaedia of Islam":

Volgens die Islamitiese tradisie sal Jesus se wederkoms geskied te midde van oorloë tussen "al-Mahdi" (die verlosser van Islam) en "al-Masih ad-Dadjdjal" (die antichris). Jesus sal oos van Damaskus neerdaal, geklee in geel. Hy sal hom as ’n Moslem neerlê by die Islamitiese leerstellings en by "al-Mahdi" aansluit. Eindelik sal Jesus die antichris verslaan en almal wat "Mense van die Boek" (Jode en Christene) is, sal in hom glo. Dan sal daar net een gemeenskap wees, dié van Islam.

Ná die dood van "al-Mahdi" sal Jesus die leierskap oorneem. Dié tydperk word in die Islam verbind met algemene vrede en geregtigheid. Jesus sal sowat 40 jaar lank regeer en dan sterf. Hy sal in die stad Medina langs Mohammed begrawe word.



</doc>
<doc id="114068" url="https://af.wikipedia.org/wiki?curid=114068" title="Ham (dubbelsinnig)">
Ham (dubbelsinnig)

Ham kan verwys na:


</doc>
<doc id="114072" url="https://af.wikipedia.org/wiki?curid=114072" title="Trekarbeid">
Trekarbeid

'n Trekarbeider is 'n rondtrekkende werker wat slegs vir 'n bepaalde en gewoonlik kort tydperk vir 'n spesifieke taak by 'n bepaalde werkgewer in diens geneem word. Hy gaan dus van 'n plek waar geen aanvraag vir sy arbeid bestaan nie na 'n plek waar daar 'n groot aanvraag bestaan. Dit is 'n internasionale verskynsel en bestaan nog altyd. As dit nie op 'n vrywillige basis geskied nie, noem ons dit slawerny.

Trekarbeid het 'n onmisbare hoeksteen en kenmerk van die Suid-Afrikaanse ekonomie geword en is beskou as 'n bron van goedkoop arbeid. Dit word sterk geassosieer met die beleid van apartheid, alhoewel dit reeds teen die einde van die 19de eeu in Suid-Afrika bestaan het. Dit het tradisie geword onder die swartmense van die stamgebiede om vir 'n tydperk die tradisionele lewe te verlaat en om in die stedelike gebiede vir kontant te kom werk. Hierdie praktyk het die werker se drang na avontuur in 'n ander kulturele omgewing bevredig en aan hom sosiale aansien verskaf. Mans (en seuns van selfs 15 jaar) tot 65 het hulle aangemeld, maar meesal was hulle nie ouer as 50 jaar nie. Op die myne was die lengte van die kontrakte gewoonlik 'n 15 maande lank, maar in ander bedrywe soms tot 26 maande lank. Werkkontrakte het verskil na die aard van die soort werk, die behoeftes van die werker, die salaris daaraan verbonde en sy huislike omstandighede. Die geld wat verdien is, is gewoonlik teruggeploeg in die boerdery op sy stukkie stamgrond. So kon meer beeste vir lobola, en ook Westerse klere, komberse, meubels, voedsel en vuurwapens aangekoop word. Ook het dit die vrouens beïndruk.

Die arbeiders op die myne het gewoonlik uit die Transkei, Ciskei, Venda en Natal gekom, en ook uit die buurstate Namibië, Botswana, Lesotho en Mosambiek en selfs verder noord. Die Kamer van Mynwese het 'n spesiale werwingskantoor bekend as Wenela daarvoor gestig. Weens die groot uitvloei van Zoeloe-arbeiders na die myne het Natal so 'n tekort aan werkers ondervind dat Indiër-immigrante gewerf moes word.

Trekarbeiders was in groot getalle werksaam op die diamant-, goud- en steenkoolmyne, maar ook op plase en hawens en in fabrieke. 'n Goeie voorbeeld van trekarbeid op plase is die skeerspanne (die karretjiemense) wat van plaas tot plaas gaan. So word ook in die oestyd van sagtevrugte deur boere ekstra seisoenwerkers in diens geneem om te help met die pluk en verpakking van die vrugte. Ook op suikerplantasies word seisoenwerkers aangetref.

Duisende manlike swart trekarbeiders is in oorvol slaapsale, barakke, kampongs en hostelle by die myne saamgetrek. Om diefstal van diamante te voorkom, is hierdie kampongs soms omhein om te verhoed dat die mynwerkers diamante na buite smokkel. Die mans was saamgehok soos in 'n konsentrasiekamp en dit het tot allerhande ongewenste sosiale euwels gelei. Voedselvoorsiening aan die arbeiders was soms swak, siektes het floreer, mediese dienste was ontoereikend en die sterftesyfer hoog.

Die stelsel van trekarbeid het vir die werknemers besliste voor- en nadele ingehou. In die stamgebiede was die lewenstandaard oor die algemeen laag en die lewensbehoeftes min. Die gebiede was dig bevolk, die plase klein, die boerderymetodes swak en oeste was maar karig. In die gebiede was daar geen werksgeleenthede waar kontantgeld verdien kon word nie. Deur die aanraking met die Westerse kultuur het die behoeftes toegeneem en daarvoor was die kontant nodig wat op die myne en plase verdien kon word. Geld en goedere het na die stamgebiede gestroom. Hierdeur is die verwestering aangehelp ten koste van die tradisionele leefwyse. Die werk het ook vaardigheidsontwikkeling verskaf en hierdie opleiding en ervaring kon later in 'n ander werkkring teen 'n groter salaris aangewend word. Dit was 'n leerskool in die kapitalistiese ekonomie. Sommige jongmense het trekarbeid gesien as 'n ontvlugting van die onderdukkende stamtradisies en stamverpligtinge. Baie van die mans het die arbeidsteslel waardeer, hul belang in die stamgebiede gekoester en hulle gesinne in die stabiele maatskaplike orde van die stamgebiede laat agterbly. Ook het die stelsel dit moontlik gemaak om na die tradisionele leefwyse terug te keer wanneer hulle nie meer in die stad wil werk nie of wil aftree. Vir die burgers van die buurstate was die salaris 'n broodnodige bron van buitelandse valuta vir hul land.

Groot getalle mans was in die produktiefste jare van hul lewens nie by hul gesinne en gemeenskappe nie en kon dus nie daar 'n beduidende bydrae tot die ontwikkeling daarvan speel nie. Die lang afwesigheid van die man het 'n gebrek aan 'n stabiele gesinslewe veroorsaak. Kinders het dikwels sonder 'n vaderfiguur opgegroei. Hulle het nie meer die tradisionele respek vir ouer mense in hul samelewing ontwikkel nie. 'n Gevolg hiervan was groot groepe ongedissiplineerde seuns. Mans het ook dikwels vervreemd geraak van hulle gesinne en het nuwe verhoudings in die stad aangeknoop. Dit het soms gebeur dat mans nie teruggekeer het nie en sy vrou en kinders in armoede in die platteland agtergelaat is. Inwoners van die platteland het afhanklik geraak van die geld wat aan hulle gestuur is. Stadig het die veestapel te groot geword. Dit het gelei tot die agteruitgang van die landbou en verarming. Dus was daar 'n verswakking in die landelike ekonomie. Op die platteland het geen stede of groot dorpe ontwikkel nie weens die trekkrag wat die reeds bestaande groot stede gehad het. Permanente vestiging in die groot stede is deur die staat teengewerk deur sy beleid van instromingsbeheer. As alternatief het die regering probeer om fabrieke op die grense van die stamgebiede te vestig, die sogenaamde grensnywerhede. Al hierdie nadelige gevolge van trekarbeid het gelei tot 'n ontevredenheid met die tradisionele leefwyse.

In die periode 1960 tot 1975 was daar 'n groot ekonomiese oplewing in Noord-Europa. Daar was 'n groot tekort aan arbeiders en veral Duitsland, Noorweë, Swede, Finland, Denemarke, Nederland en België het groot getalle arbeiders uit veral Turkye, Tunisië en Marokko ontvang. In die destydse Duitse Demokratiese Republiek (Oos-Duitsland) was daar van hierdie arbeidsmigrante (in Duits bekend as Gastarbeiter) afkomstig van ander lande agter die Ystergordyn en uit Viëtnam, Noord-Korea, Kuba, Angola en Mosambiek. Hulle kontrakte was vasgepen op 3 jaar en hulle het ook in enkelgeslag hostelle gewoon. Kontak tussen hulle en die burgers van Oos-Duitsland is ontmoedig. Seksuele verhoudings met Duitsers het gelei tot deportasie van die trekarbeider. Sou 'n trekarbeider swanger raak, is sy verplig om 'n aborsie te ondergaan.





</doc>
<doc id="114073" url="https://af.wikipedia.org/wiki?curid=114073" title="Kweekskoolboom">
Kweekskoolboom

Die Kweekskoolboom staan in die tuin van die Teologiese Kweekskool (Stellenbosch) by . Met sy hoogte van 42 m is dit die hoogste boom in Stellenbosch, en het 'n stamomtrek van 5,98 m. 

Hierdie Norfolkden ("Araucaria heterophylla") is in 1826 deur die vrou van landdros D.J. van Ryneveld in die drosdy se tuin in Dorpstraat geplant. Op 31 Mei 1928 is die kruin van die boom beskadig toe ene Morison, 'n kleinseun van ds. D.S. Botha, die nuwe Unievlag daarin gehys het.



</doc>
<doc id="114076" url="https://af.wikipedia.org/wiki?curid=114076" title="Jasper van Zyl">
Jasper van Zyl

Jasper van Zyl is ’n Afrikaanse digter.

Jasper van Zyl is in November 1987 as die jongste van drie broers in die Paarl gebore. Hy word as pastoriekind groot op Lambertsbaai, Kimberley en Upington en dan Gansbaai, vanwaar hy skoolgaan aan die Hoërskool Hermanus. Hier matrikuleer hy in 2006. Op skool is hy mede-liedjieskrywer en sanger van die akoestiese rockgroep Roffelvuur, wat in 2004 die Heuer-liriekprys vir skolerockgroepe wen. Hy word later webmeester van "kitaar my kruis", ’n webwerf wat Afrikaanse kitaartabs op die Internet beskikbaar stel. Na skool studeer hy in die medisyne aan die Universiteit van Stellenbosch. Hier is hy stigter en voorsitter van die studentegroep TBAK (Tygerbergers vir die Behoud van Afrikaans in die Klaskamer) wat hulle beywer vir die gelyke beregtiging van Afrikaans in die opleiding van mediese studente. Hy dien ook op die redaksie van "tMatie", die studentekoerant vir die Tygerberg-kampus. Na afloop van sy studie lewer hy sy praktiese diens aan Vredendal Hospitaal in die Wes-Kaap.

Hy lees reeds in 2005 van sy gedigte voor by Woordfees en Versindaba op Stellenbosch en tree ook in 2008 by Versindaba op met toonsettings van sy eie gedigte. Per geleentheid is hy begeleidende digter vir SkryfNet, LitNet se aanlyn-skryfskool, waar skoolleerlinge gratis touwys gemaak word oor die digkuns.

Hy publiseer van sy gedigte op die Internet op PoësieNet. Sy gedigte word ook opgeneem in die geleentheidsbundels wat na Versindaba uitgereik word en versamelbundels soos “"Nuwe stemme 3"”, “"My ousie is ’n blom"” en “"Groot verseboek"”. In 2011 debuteer hy met die bundel “"Die lewe tussen pikkewyne"”, waarin die beeldryke gedigte die absurde van die alledaagse uitbeeld. Op simboliese wyse word die wêreld omskep in ’n droomagtige werklikheid. Temas wat aangespreek word sluit veral die leefwêreld van die jongmens in, soos jong liefdes, skoolervarings en onderwyseresse, met die liefdesgedig “"Jy is aan die stuur"” ’n hoogtepunt met sy treffende vergelyking van die geliefde met die natuur en leweskepping. “"Die lewe tussen pikkewyne"” is in 2013 op die kortlys vir die toekenning van die Ingrid Jonker-prys.




</doc>
<doc id="114078" url="https://af.wikipedia.org/wiki?curid=114078" title="De Waal Venter">
De Waal Venter

De Waal Venter (* 7 Mei 1942, Pretoria) is ’n Afrikaanse skrywer van jeugverhale, kortverhale, radiodramas en gedigte.

Philippus Arnoldus de Waal Venter is op 7 Mei 1942 in Pretoria gebore. Sy ouers is Frans Venter en Lucy de Waal. Hy is die oudste van drie kinders en het twee jonger broers, Georg en Francois. Weens sy pa se beroep as polisie-offisier word hy gereeld verplaas en die gesin verhuis dus baie. As ’n resultaat woon hy ses verskillende laerskole aan die Witwatersrand by. Die eerste een is in Mayfair-Wes in Johannesburg en hy sluit sy laerskoolloopbaan af aan die Laerskool Theo Wassenaar in Robertsham in die suide van Johannesburg, waar hy bekroon word as die skool se mees verdienstelike leerling. In 1955 gaan hy na die Hoërskool Monument in Krugersdorp, waar hy van 1956 in die koshuis is. Hier presteer hy in die middelafstande in atletiek en is lid van die skool se leerlingraad. In 1959 matrikuleer hy.

Hierna studeer hy verder aan die Universiteit van Pretoria, waar hy hom aanvanklik inskryf as mediese student. Sy mediese studies is egter nie ’n sukses nie en na drie jaar studie verlaat hy in 1963 die universiteit en sluit hom as klerk by die Staatsdiens aan. Sy ouers het intussen na Pretoria verhuis en hy woon by hulle in. In hierdie tyd studeer hy deeltyds verder aan die Universiteit van Pretoria en ook aan die Universiteit van Suid-Afrika, waar hy vakke soos Frans, Duits, Afrikaans-Nederlands, Engels en Wysbegeerte neem. Sommige van hierdie vakke skryf hy af, maar hy behaal nie ’n graad nie.

In 1965 word hy aangestel as assistent-redakteur van "SARP", die amptelike nuusblad van die Suid-Afrikaanse Polisie. Hy is in Junie 1966 een van die stigterslede van die tydskrif "Wurm" (saam met Jeanne Goosen en Menno Stenvert) en is ook redakteur van hierdie tydskrif. In 1968 aanvaar hy ’n betrekking in Johannesburg as reklameskrywer en in 1969 word hy aangestel as omroeper-regisseur by die Afrikaanse Diens van die Suid-Afrikaanse Uitsaaikorporasie (SAUK). Hy trou op 11 Januarie 1969 met Erla Louw, ’n arbeidsterapeut, en hulle het vier kinders: twee dogters en twee seuns. Hulle vestig hulle in Noordheuwel in Krugersdorp.

In 1970 verlaat hy die SAUK om weer terug te keer na die advertensiewese as kopieskrywer, waar hy die res van sy loopbaan deurbring, onder andere as skeppende direkteur by die reklame-agentskap BLGK. Hy is in 1994 stigterslid en eerste voorsitter van die Kopieskrywersforum en later is hy ook stigterslid en dien op die keurkomitee van die gesogte jaarlikse Pendoring reklametoekennings. Vir ’n aantal jare dien hy ook op die paneel van beoordelaars vir die jaarlikse Mondi-toekennings vir joernalistiese werk. Deur die jare bied hy ook verskeie radioprogramme aan, onder andere in 1999 op Punt Geselsradio. Nadat hy betrokke was by die tydskrif "De Kat", word hy in 1997 aangestel as redakteur van "Leeftyd", ’n tydskrif wat gemik is op die leser van ouer as vyf en dertig wat op soek is na geestelike en liggaamlike gesondheid. In 1990 ontvang hy die ATKV-reklameprys vir die beste Afrikaanse advertensie wat in 1989 verskyn het.

Ná sy aftrede in 2000 word hy 'n professionele fotograaf en doen vryskutwerk as konsultant op die inhoud van webwerwe. Hy betree ook die politiek en word in 2011 verkies as ’n Demokratiese Alliansie-raadslid vir Krugersdorp.

Reeds op hoërskool wen hy ’n skryfwedstryd met sy wenopstel en as student word van sy gedigte reeds in September 1962 in "Tydskrif vir Letterkunde" gepubliseer. Hy is in Junie 1966 een van die stigterslede van die tydskrif "Wurm" (saam met Jeanne Goosen en Menno Stenvert) en is ook redakteur van hierdie tydskrif. Skrywers soos D.P.M. Botes, Phil du Plessis, Casper Schmidt, Marié Blomerus, Wilma Stockenström en Wopko Jensma was gereelde bydraers tot hierdie tydskrif. Van sy gedigte word in 1965 in "Stiebeuel 2" opgeneem deur D.J. Opperman en F.J. le Roux en daarna verskyn in 1966 die bundel "Klawer" saam met Menno Stenvert en D.P.M. Botes. Later in 1966 gee hy sy eerste selfstandige bundel uit onder die titel "Kiem". Hierdie bundel staan nog in die teken van tegniese onafgerondheid en bevat weinig verse wat in hulle geheel geslaagd is. Die idee-inhoud van die groot aantal gedigte oor persoonlike en fisiese details is ook skraps, al probeer hy duidelik om modern aan te doen en die onsegbare of gewaagde onder woord te kry. Dit is hoofsaaklik stemmingspoësie met liefde as basis, met "Die maraboe" as hoogtepunt. Hierdie bundel verower in 1963 in manuskripvorm die Staatsprys vir Poësie, ’n prys wat destyds uitgeloof is deur die Departement van Onderwys, Kuns en Wetenskap.

Die opvolgbundel "Pols" is ’n groot vooruitgang met die deurlopende motief van lewe, ritme en passie wat in die titel gesuggereer word en die bundel tot ’n hegte eenheid saamsnoer. Die bundel bevat drie afdelings, wat vanuit ’n sekere perspektief die progressie van die mens as paringsorganisme, sy verhouding met homself en veral die boosheid binne hom en die relativering hiervan in sy bestaan in die wye samelewing uitbeeld. Die eerste afdeling bevat dan verse waarin klem gelê word op begin of geboorte, van die self, die liefde, ’n verhouding, ’n kind of vaderskap. In die tweede afdeling word die polsing van die lewe self die tema, in sy kreatiewe, bedreigende, heerlike of beskamende werklikheid. Hierdie tema word verder gevoer in die werklikheids- en natuurgedigte van die derde afdeling, waar die ek as bedreigde telkens gestel word teen die bedreigings wat uit die bestaan voortspring, terwyl die ek ook onlosmaaklik deel is van hierdie bestaan. Hoogtepunte in die bundel is "Oom Freud, oupa Pithecanthropus" en "Kartografies, my seun". 

In 2017 verskyn sy jongste digbundel, "Oop sirkel", by Naledi Uitgewers. 

In sy resensie van "Oop sirkel" skryf Bernard Odendaal in "Versindaba" (Oktober 2017) die volgende:  "Redelikheid, emosionaliteit en sintuiglikheid as fasette van, uiteindelik, dieselfde menslike belewing; wetenskap, filosofie en kunsbeoefening – dié instrumente of vermoëns word uitgebeeld as ewe openbarend van die wonderlike en dikwels onvoorspelbare bestaansdimensies wat vanuit die alledaagse te beleef is. Die belangrikste voorwaardes blyk ’n beskoulike en belewingsoopgesteldheid, en ’n wil tot (self-)ontdekking te wees."

Van sy verse word in verskeie versamelbundels opgeneem, insluitende "Groot verseboek" en "Die Afrikaanse poësie in ’n duisend en enkele gedigte", asook "Goudaar", "S.A. in poësie", "Groen", "Poskaarte" en "Woordreise", terwyl die kindervers "Net so min" opgeneem word in "Rymreise". Hy publiseer ook gedigte in verskeie tydskrifte, insluitende "Wurm", "Sestiger", "Standpunte" en "Tydskrif vir Letterkunde". In die sestigerjare skryf hy ook lirieke wat deur sy toekomstige vrou, Erla Louw, getoonset word en sy en haar vriendin Annemarie Dawson neem selfs ’n langspeelplaat met hierdie liedjies op onder die titel "Die Doedies sing doemmelliedjies".

In 2010 verskyn sy Engelse digbundel "Entangling states of mind" in beide ’n sagteband-uitgawe wat op aanvraag gedruk word en ’n elektroniese kopie. Die bundel word in drie afdelings verdeel, naamlik "Hacking the human mind" (gedigte oor die veelvuldige wyse waarop die menslike brein die werklikheid verwerk), "Grasping my pencil with my toes" (waarin die werklikheid met ’n goeie skeut humor ondersoek word), en "Rhyming hunger with the right to live" (gedigte oor die ekologie en faktore wat die omgewing bedreig). Hy skryf gereeld gedigte in Engels en Afrikaans en plaas dit op sy blog "Poetry en poësie". Verder vertaal hy ook poësie uit verskillende Europese tale en is besig met ’n projek om die Nobelpryswenner Tomas Tranströmer se gedigte uit Sweeds in Afrikaans te vertaal, waarvan sommige reeds op LitNet gepubliseer is. Hy het ook gedigte van onder andere Pablo Neruda vertaal.

Hy skryf ook verhoogdramas en radiodramas. P.J. du Toit neem sy eenbedryf "In lewende lywe" in die versamelbundel "Drie… twee… een" op en sy radiodrama "Die werklike Buys Buys" in die versamelbundel "Fasette". "Die werklike Buys Buys" word vir die eerste keer op 5 Maart 1984 uitgesaai en in 1985 deur die Suid-Afrikaanse Akademie vir Wetenskap en Kuns bekroon met ’n Erepenning vir Afrikaanse Radiohoorspele. Dit word ook met die Idem-prys bekroon as die beste radiodrama van die jaar. Hierdie is ’n toekomsdrama met die wêreld wat gevaarlik oorbevolk is. Die hoofkarakter, Buys Buys, is ’n werklikheidskepper wat met behulp van elektroniese middele ’n ander werklikheid vir mense skep sodat hulle in ’n virtuele wêreld die werklikheid kan ontvlug. Hierdie radiodrama word ook opgeneem in "Die piekfyn Afrikaans leesboek". "Wat dan?" verower in 1988 ook die Idem-prys. Die radiodrama "Stof" word in 1975 uitgesaai en in 1976 deur die SAUK ingeskryf vir die Prix d’Italia-prys, waarna dit ook in België uitgesaai word en opgeneem word in die versamelbundel "Hoorspelkeur". Die handeling vind tydens ’n treinreis plaas. Die ongetroude student Kotie is swanger en ’n passasier op die trein. Sy wou haar kêrel vermoor en die kondukteur Marais kry haar net voor sy wil selfmoord pleeg. Hy oortuig haar dat sy onskuldig is, omdat sy nog niks gedoen het nie. Sy was dan die stof, simbool van besoedeling, van haar hande af. Hierdie radiodrama is in Engels, Nederlands en Frans vertaal en word ook met die Idem-prys bekroon as beste radiodrama van die jaar.

Hy skryf ook die wetenskapsfiksie jeugdrama "Yslik baie oeslak", wat opgeneem word in die versamelbundel "Van die banke op die planke", saamgestel deur Elise van Wyk. Dit is ’n drama wat natuurbewaring as tema het en waarsku teen die gevare van oorbenutting van hulpbronne. Die tienderjarige stappers Nanine, Pieter, Adam en Nampti oornag in die veld, waar hulle vir Mongmoennet (afgekort as Mong), ’n wese van die planeet Skosju, ontmoet. Mong vertel hulle dat daar geen plante of diere meer op hulle planeet bestaan nie, omdat hulle die planeet verwoes het deur al hulle hulpbronne op te gebruik. Hy is op die aarde om te soek na oeslak, sodat hulle weer ’n ekologie aan die gang kan sit. Dit blyk dat oeslak water is, wat noodsaaklik is vir die voortbestaan van ’n ekologie.

In November 1990 word die aktuele radiodrama "Thipa" (wat “mes” beteken”) in die program Radioteater uitgesaai. Dit was waarskynlik die eerste keer dat Radio Suid-Afrika ’n hoorspel opvoer en uitsaai waarin swart spelers Afrikaans praat. In die hoorspel word die konfrontasie uitgebeeld wat heers tussen swart en wit in Suid-Afrika en die houdinge, vooroordele en wanopvattings. Ook die empatie wat tussen rasse bestaan word ontgin. Soos die titel aandui word die mes ’n belangrike simbool in die stuk. Twee seuns, Etienne en Tanzi, het kontak verloor en ontmoet mekaar toevallig jare later weer in ’n hyser wat vassteek en hulle dwing om saam ’n plan te bedink om uit hul dilemma te kom. As jong seuns was die mes vir hulle ’n begeerlike speelding en hierdie simbool koppel dan hulle kinderwêreld met die grootmenswêreld. Die geweld, broedermoord, rassehaat, politieke omwentelinge en ouerliefde verwys alles terug na die mes-simbool, met die oupa ’n belangrike bindende figuur in die drama, wat die voorvaderlike gees word wat die twee seuns met sy wysheid lei.

Hy skryf ook die ongepubliseerde verhoogdrama "Vossie", ’n satiriese komedie. "Hoeveel tone het ’n bobbejaan?" is ’n toneelstuk vir jonger kinders. Hier moet ’n groot aantal dierekarakters besluit op ’n voorsitter vir die diere. Bobbejaan probeer die ander diere met raaisels uitoorlê.

Vanaf 1969 skryf hy verskeie verhale en kortverhale vir die Afrikaanse radiodiens en so laat as 2009 word sy radiovervolgverhaal "Die blombroers" oor Radiosondergrense uitgesaai. Verder skryf hy die draaiboek vir die televisiereeks "Die seders van Libanon" en die draaiboek vir die rolprent "Plekkie in die son", wat gebaseer is op die roman van Ena Murray.

Op prosagebied fokus hy veral op kinder- en jeugverhale, met wetenskapfiksie wat ’n gewilde genre is. "Die vyf-millimeter-avontuur" speel af in die jaar 2016 en beskryf die probleme wat die wetenskap en tegnologie kan veroorsaak as dit in die verkeerde hande beland. Kong en Theo stel ondersoek in na die geheimsinnige navorsing in die laboratorium van dr. Breda en word verklein totdat hulle slegs vyf millimeter lank is. In hierdie formaat kan hulle vanuit ’n ander perspektief help om wetenskapskurke te fnuik.

"Vyfff" is ruimtefiksie van vreemde wesens op ander planete. Die verteller, Waldemar die Beskeie, en sy span van vyf moet die ontvoerde Voorsitter van Sdon, Lor, opspoor. Die span van vyf is Fiff, ’n Olfaktiaan, wat met geure kommunikeer en soos ’n dubbelbedmatras lyk; die skone Penni, jongedame Van-die-eilande en ook ’n Spesiale Agent; graaf André Slink, ’n baie gesofistikeerde losbol wat in der waarheid ’n Spesiale Spesiale Agent is; die reusagtige Barbar met sy wilde bos geel hare en harde lag en die klein, donker Okei Mpanza. Die soektog neem hulle van een uithoek van die Melkwegstelsel na die ander. In die voorwoord word die illusie geskep dat wat volg nie fiksie is nie, maar ware gebeure wat nog moet plaasvind.

In "Mieg se kort en lang middag" is Mieg (kort vir Michal) ’n standerd agt seun wat by ’n supermark werk om geld in te samel vir ’n rekenaar. Hy help ’n vrou Saterdagmiddag na toemaaktyd met die dra van haar inkopies en sy bied hom tee aan in koppies wat hom aan die sterre laat dink. Sy bied aan om sy horlosie reg te maak en skielik bevind hy hom in ’n staat waar die bekende dimensies (ruimte, tyd en perspektief) opgehef word. Mieg beleef drie avonture (of drome) wat verlede (in die Afrika-natuur), hede (by die see) en toekoms (op die maan) verteenwoordig. In die verlede bevind hy hom in prehistoriese Afrika, waar hy aan die kake van ’n leeuwyfie ontsnap en saam met Doibo en die swanger Odiba na die ommuurde stad reis. In die hede besoek hy ’n visfabriek en gaan saam met die vissers uit op see en verdrink byna. In die toekoms bevind hy hom op die maan, waar hy op Daaf se plaas werk totdat hy genoeg geld het vir ’n pendeltuigkaartjie terug aarde toe. Hoewel hierdie avonture verlede, hede en toekoms omvat, verloop daar in werklikheid slegs ’n driekwartier voordat hy weer in sy eie hedendaagse werklikheid beland. In hierdie allegorie met sy boeiende avonture slaag Mieg daarin om sy ma se dood en sy vrees vir die lewe te oorkom. Hierdie boek word later aan skole voorgeskryf.

"Swaartekrag een komma een" handel oor ’n toekomstige ruimtereis van twee tienerseuns (Pit en Ovvie) en ’n tienermeisie (Aloha, Pit se suster). Die titel verwys na die wyse waarop veranderde swaartekrag ’n invloed op die mens het tydens ruimtereise. Hulle word in die ruimte ontvoer deur die Taumi, ’n ras buiteruimtelike wesens wat meer oor die aarde en sy bewoners wil uitvind. Sonder dat hulle dit weet, word hulle onderwerp aan ’n toets wat van groot belang is vir die aarde se bevolking. Hulle slaag daarin om te ontsnap en te midde van ’n helde-ontvangs terug te keer na die aarde. Die skrywer slaag daarin om die vreemde wesens, hulle wêreld en denkpatrone oorspronklik, geloofwaardig en interessant voor te stel, met veral ’n belangrike les oor die ekologie. "Die weghollers van Teev" is weer wetenskapfiksie, met illustrasies deur Anton Kannemeyer, en word uitgegee in die Ekonopret Leesreeks van Juta Gariep.

"In die klein woud" het Koning Arthur se legende as die sprokies agtergrond vir die realistiese liefdesdriehoek tussen die hoofkarakters. Die klein woud is ’n verwysing na die miniatuurbos wat oom Arend met sy bonsai kweek. Die bos is simbool van gevaar, waar demone en towenaars skuil, wat in teenstelling is met die veiligheid van huis en stad. Die storie van die liefdesdriehoek tussen die tieners Spies, Jeannie en Elsine vind ’n parallelle werklikheid in die legende van koning Arthur, sy beeldskone vrou Guinevere, haar ongeoorloofde liefde vir die ridder Launcelot, die bose verleidster Elaine en die towenaar Merlyn. Spies is die ekwivalent van Launcelot, Jeannie van Guinevere en Elsine van Elaine, terwyl oom Arend ’n interessante vermenging van Arthur en Merlyn is. Kennis van die legende van koning Arthur is nie vir die leser nodig nie, aangesien die verhaal self ’n opwindende, meervlakkige liefdesverhaal is, waarvan die legende of alternatiewe verhaalvlak ’n spieëlbeeld vorm wat volledig in die teks verklaar word. Hierdie boek is in 1996 die naaswenner van die ATKV-kinderboekprys vir die ouderdomsgroep 13-15 jaar.

"Louwtjie help soek" is vir jonger kinders en vertel van Louwtjie wat sy ouma help soek na haar bril, maar leer dat die oorsaak van ’n probleem eers bepaal moet word voordat jy tot aksie kan oorgaan.

"The Great Stir Trial" word uitgegee in beide ’n slapband-uitgawe wat op aanvraag gedruk word en ’n elektroniese kopie. Op die planeet Erda is daar geen diere waarop mense kan ry nie en ook nie meganiese voertuie nie. Mense loop dus waar hulle ook al wil wees. Leerlinge aan die Imperial School wil die wrede Grith onttroon as skoolleier en vir Ayjay in sy plek aanstel en dien so ’n voorstel aan die Skoolraad. Die raad besluit dat ’n Stir Trial (’n wedloop wat oor twaalf ure gehardloop word) die saak sal beslis. Die konflik kring uit en die onderwyser “Turnip” Boolibat skaar hom aan die kant van die radikale New Imperialists, terwyl die onderwyser Beekay hom beywer vir ’n vrye samelewing. Ayjay vind dat daar donker magte is wat teen hom kragte meet en pogings word aangewend om hom te vermoor. Beide hy en Grith vind uit dat die uitmergelende wedloop alles van hulle verg. Hierdie is weereens ’n refleksie van die kragte binne die normale samelewing wat die skrywer in ’n eksotiese milieu plaas.

Reeds in 1965 publiseer hy kortverhale in "Sestiger" en later ook in "Tydskrif vir Letterkunde". "Oop toe" bevat kortverhale vir volwassenes en hierdie bundel word in 1990 genomineer vir die Rapportprys. Die titel van die bundel suggereer reeds die teenstellings waarmee in die verhale gewerk word, wat insluit man en vrou, fantasie en wetenskap, sag en hard en droom en werklikheid, met die teenstellings wat soos oop en toe ook verskillende aspekte van dieselfde wese kan voorstel. Die verhale het oorwegend erotiese temas, wat merendeels die stimulus is vir fantasie, wat onder andere in beskrywing van angs- en vervullingsdrome uitgebeeld word. In "Bytplek" vergroot die ruimte tot ’n reis tussen planete in die buitenste ruimte, terwyl die ruimte in "In teenstelling met vroue" verklein tot ’n reis in die vaginale ruimte van die vrou. Hierdie spel met ruimtes maak perspektiefwisseling moontlik en in "Twee stemme" word byvoorbeeld ’n derde stem by die stemme van die man en vrou gevoeg, naamlik die stem van die ongebore fetus. Die skrywer gebruik ook  die psigoanalitiese insigte van Freud en Jung om die orale fantasieë en verskillende angste van die mens te verwoord.

Verskeie van sy kortverhale word in versamelbundels opgeneem. Dit sluit in "Die man staan op" in "Bloudruk" onder redaksie van Tom Gouws; "Amper ’n njippits-fokkerij" in Drif onder redaksie van Lindeque de Beer; "Juffrou Blinkoë" in "Dogters van Afrika" onder redaksie van Riana Scheepers; Meganika van liefde in "Indaba" onder redaksie van Pieter Meyer en "Van voor af" in "Liefde loop ver" onder redaksie van Jeanette Ferreira. Van sy boeke word ook in Engels vertaal.

In 1984 verwerf hy die eerste prys in die Afrikaanse afdeling vir ’n reisverhaal wat deur "Die Vlieënde Springbok", tydskrif van die Suid-Afrikaanse Lugdiens, uitgeskryf is. Die prys was twee Goudklas-vliegkaartjies na Europa. Sy verhaal is getitel "Klein klippie ver gooi" en beskryf ’n reis van Johannesburg na Kaapstad en van daar na Laingsburg. Van sy ander gepubliseerde reissketse sluit in "Die ongemerkte olifant" in "De Kat" van September 1985, "Guerna" in "Die Vlieënde Springbok" van Desember 1985 en "Waar mens by jouself verbyloop" in "Die Vlieënde Springbok" van Januarie 1986.

Werke wat uit sy pen verskyn sluit in:





</doc>
<doc id="114079" url="https://af.wikipedia.org/wiki?curid=114079" title="Elizabeth Vermeulen">
Elizabeth Vermeulen

Elizabeth Vermeulen (15 Mei 1897, Aberdeen - 27 April 1978, Strand) was ’n Afrikaanse skryfster van romans oor die Noordweste.

Elizabeth Fouché Vermeulen is op Saterdag 15 Mei 1897 op Aberdeen in die Kaapkolonie gebore as die jongste van drie dogters. Haar eerste kinderjare bring sy deur op die plaas Ou Kalkfontein in die distrik Prieska, in ’n huis wat nog deur ’n oorgrootvader van vaderskant gebou is. Wanneer sy ses jaar oud is, verhuis die gesin na hulle eie plaas Grootpan sowat twintig myl noord van Kalkfontein, wat suid van die Oranjerivier geleë is. Hierdie plaas koop haar pa saam met sy ouer broer en bou eiehandig twee wonings nie ver van mekaar nie, waar die drie dogters en haar pa se broer se drie seuns grootword. Haar ouers bly hier tot 1944, waarna hulle na Prieska verhuis.
Haar eerste onderrig kry sy van sewejarige ouderdom tot standerd vyf deur medium Engels aan ’n plaasskool. Jare van swaar droogtes volg en die plaasskool sluit as gevolg hiervan. Deur privaat studie en later deur opleiding aan Hoërskool Prieska voltooi sy haar standerd sewe. Sy studeer verder aan die Hugenote-seminarie in Wellington, waar sy haar as onderwyseres bekwaam. Na ’n paar jaar onderwys, eers in Dedan in Betsjoeanaland (nou Botswana) en toe op verskillende dorpe soos Marilzani en toe Niekerkshoop en Darling in die Wes-Kaap, deurloop sy ’n kindertuinkursus in Kaapstad. Hierna word sy onderwyseres op De Aar in die Karoo en in 1947 verlaat sy die onderwys en vestig haar op Prieska om haar op haar skryfwerk toe te lê.

Sy reis baie, in Suid-Afrika en ook in die buiteland. In 1957 verhuis sy na die Strand, waar sy en haar twee eweneens ongetroude susters saamwoon. Op Donderdag 27 April 1978 is sy in ’n ouetehuis in die Strand oorlede ná ’n beroerte-aanval.

Haar groot ambisie was altyd om skryfster te word en sy skryf van jongs af gedigte. Aan die begin van haar onderwysloopbaan is haar eerste pogings om kortverhale en digwerk in "Die Huisgenoot" gepubliseer te kry, onsuksesvol.

Terwyl sy skoolhou op De Aar skryf sy twee kinderleesboekies, "Goggas en wat hulle te sê het" en "Toe die wêreld nog jonk was", laasgenoemde verhale uit die Griekse mitologie. Hier skryf sy later ook "Vlaktes en sterre", wat inderwaarheid ’n jeugwerk was waaraan sy met lang tussenposes vir jare gewerk het. Hierdie roman is geïnspireer deur verhale uit die Anglo-Boereoorlog soos haar pa, ’n Kaapse rebel, dit aan haar vertel het. Die verhaal behandel die liefdesgeskiedenis van twee meisies wat hegte vriende is. Marie Delamere is die dogter van ’n predikant en sy is die verpersoonliking van onskuld, onselfsugtigheid en baie ander deugde. Sy vind dit egter onmoontlik om Leo Meyer se klaarblyklike liefde raak te sien. Haar vriendin is Juliana, wat hoë ideale koester en besonder intelligent is, maar baie maklik om die bos gelei word deur ’n agterbakse advokaat, met wie sy trou. Leo sneuwel in die Anglo-Boereoorlog en Marie hou sy nagedagtenis in ere tot aan haar dood. Juliana moet die bittere gevolge van haar dwase huwelik dra en alleen Marie se edele vriendskap red haar van selfdood. Die advokaat sterf in ’n motorongeluk en Juliana en haar eerste minnaar verenig weer. Soos reeds duidelik blyk uit die verhaalkern is die karakterbeelding gebrekkig en vind ons hier die eensydige teenstelling tussen edele en bose mense, terwyl die gebeure onrealisties en onwaarskynlik is. Die eindproduk is nie tot die skrywer se bevrediging nie en sy lê haar hierna vir lank daarop toe om letterkundige werke van die allerbeste gehalte te lees en ook handleidings oor die skryfkuns, soos F.E.J. Malherbe se "Die kortverhaal as kunsvorm" en "Het ontstaan van een roman" van Herman Robbers, te bestudeer. Om haar skryfkuns op te skerp skryf sy dan vir geruime tyd slegs kortverhale en vervolgverhale vir "Die Huisgenoot". Die kortverhaal "Verborge dieptes" word later deur P.J. van der Watt in die versamelbundel "Die slagter van Samaria" opgeneem.

Daarna skryf sy haar bekende trilogie "Temmers van die Noordweste", "Stormlaagte" en "Elsa". Die reeks word aanvanklik as een roman aan die uitgewers, Die Volksblad-Boekhandel, aangebied. Hulle sien nie kans om dit as een boek uit te gee nie omdat dit te dik sou wees en raai haar aan om die stof in drie dele te verdeel en elkeen vollediger uit te werk. In hierdie reeks beeld sy die lewe van ’n pioniersgeslag in die Noordweste van 1833 tot 1934 uit. Die reeks begin met "Temmers van die Noordweste". Hierdie roman word vir baie jare op skool voorgeskryf en munt uit in sy karakterisering in ’n tyd toe oppervlakkige karakteruitbeelding in die Afrikaanse prosa die norm was. Frans van Louwenstein trek met sy bruid Anna die onbekende en wilde binneland in. Die stryd om die gebied te tem en bewoonbaar te maak word oortuigend uitgebeeld, asook die prys wat die pioniers in hulle persoonlike lewens daarvoor moes betaal. "Stormlaagte" en "Elsa" is op ’n laer peil, veral omdat die verhaal onderbreek word deur nie-essensiële afwisseling wat hoofsaaklik effekbejag nastreef, met die uiterlike gebeure wat karakterbeelding oorheers. Die reeks eindig wanneer Frans en Anna se agterkleinkinders in 1934 na ’n nuwe wildernis, die stad, moet trek.

Die historiese roman "Land van die Suide" het as onderwerp Jan van Riebeeck se nedersetting en tienjarige bewind aan die Kaap. Die aard van die interaksie tussen die goewerneur, sy onderdane en die inheemse bruin inwoners soos uiteengesit in Van Riebeeck se "Daghregister", is die kerngegewe. ’n Tweede trilogie is "Towergoud," "Fata Morgana" en "Reënboog in die skemering", waarin ’n familiesage van opeenvolgende geslagte op ’n plaas in die Noordweste vertel word. “"Fata Morgana"” word later in verwerkte vorm heruitgegee as "Die Lugspieëling", wat afspeel teen die agtergrond van die Boererepublieke se vryheidstryd. Die titel is na aanleiding van geluk, wat soos ’n lugspieëling verdwyn as mens dit wil vasgryp. Linda en Neels vind dit op verskillende maniere uit. Linda is fyn opgevoed en gewoond aan die goeie dinge van die lewe maar wreed geskok in haar eerste liefde. Haar man Neels het deur die moeilike leerskool van swaarkry en gebrek sy weg tot welvarendheid oopgeveg. Ten spyte van haar liefde vir haar kinders en waardering vir haar man se goedheid, kan Linda nie daardie eerste liefde vergeet nie, en toe hy weer opdaag kan sy hom nie weerstaan nie.

Die res van haar oeuvre bestaan hoofsaaklik uit verdere liefdesromans, met "Geluksoord" wat as agtergrond haar verblyf langs die Oranjerivier het. "Kringloop" het die Noordweste as geografiese agtergrond en speel af vanaf 1904 (net na die Anglo-Boereoorlog) tot net na afloop van die Tweede Wêreldoorlog. "Waters van betowering" is ’n vervolg hierop en het as tema die lewensverloop en geluk en hartseer van dr. Charl Oliver. Vermeulen skryf ook die skoollied van die Hoërskool De Aar.

Werke uit haar pen sluit in:



</doc>
<doc id="114080" url="https://af.wikipedia.org/wiki?curid=114080" title="Nanette van Rooyen">
Nanette van Rooyen

Nanette van Rooyen is ’n Afrikaanse skryfster wat boeke skryf vir kinders en volwassenes.

Hendriena Jeanetha (Nanette) van Rooyen is op 3 November 1962 op Sutherland gebore as dogter van ’n bankbestuurder wat gereeld verplaas word. Haar broer is ses jaar jonger as sy. Sy matrikuleer aan die Hoërskool Vredenburg en studeer vanaf 1981 verder aan die Universiteit van Stellenbosch. Hier behaal sy in 1983 die B.A.-graad met Afrikaans-Nederlands en Xhosa as hoofvakke en dan verwerf sy die Hoër Onderwysdiploma in 1984. Na ’n jaar van onderwys gee aan Umtata High School in die Transkei, aanvaar sy in 1986 ’n betrekking by Perskor Uitgewers in Kaapstad as redaksielid. In 1988 word sy redaksielid by Delos binne Nasionale Pers, in 1991 redaksielid by Juta Uitgewers en in 1994 uitgewer by Vlaeberg Uitgewers. Vanaf 1995 begin sy werk as vryskut-boekredakteur en lewer gereeld joernalistieke bydraes vir "Klein-Burger". In samewerking met Zaresa Bosman, die skryfster van Craft-boeke, behartig sy in 1999 maandelikse lesersdae vir "Klein-Burger" by skole en sy doen ook boek- en filmresensies vir hierdie publikasie. In 1999 is sy een van die stigterslede van Amandla Wabafazi, die vrouebemagtigingsmaatskappy wat handel onder die naam ARISE (African Renaissance Investment Social Enterprise). Sy voltooi ’n opknappingskursus in poësie by die Letterkundesentrum in Stellenbosch in 2000, asook die driemaande-skryfkursus op SkryfNet onder leiding van Petra Müller en George Weideman. In 2003 skryf sy in vir ’n M.A.-graad in Skeppende Skryfkuns aan die Universiteit van Kaapstad wat sy in 2005 onder leiding van Etienne van Heerden verwerf. Die titel van haar verhandeling is “"Die kontemporêre kortverhaal van die vrou in die stad"”. Sy woon saam met haar advokaatman Rudi van Rooyen en twee dogters, Sabina en Leah, in Groenpunt in Kaapstad.

Na ’n werkverwante besoek aan die Kinderboekfees in Bologna in Italië word sy gemotiveer om self kinderboeke te skryf. Meeste van haar kinderboeke word in Engels vertaal en sommige ook in Zoeloe, Xhosa, Sesotho en Tswana. Sy begin haar skryfloopbaan met boeke vir kleuters. “"Onkel en Pops"” is die verhaal van twee katte wat soms in rym met mekaar praat en ontdek dat die rare reuk en nagtelike geskreeu behoort aan die nuwe baba in die huis. “"Houtpapegaaie praat mos nie"” vertel van twee houtpapegaaie wat graag lewendige voëls wil wees wat kan praat en vlieg. In “"Lila langs die rietkuil"” maak Lila vir haar vier kleipopmaats op stokke wat sy langs die rietkuil plant en met wie sy allerhande verbeeldingspeletjies speel. “"Maaneiers"” vertel van Pepi se verbeeldingreise met sy maantuig en hierdie boek verwerf in 1996 ’n ATKV kinderboektoekenning vir ouderdomsgroep 6-7 jaar. “"Die groen koei"” vertel van Tumi en die groen koei wat net hy kan sien. “"Leah se meermin"” is ’n prenteboek. Sy skryf ook etlike stories in die “"Sterstorie"”-reeks (“"Troetelengel"”, “"Mister Ben wou gaan boemel"”, “"Fantoli"”, “"Hasie uit die hoed"”, “"My ouma is ’n model"”, “"Babbels, die lui sirkusnar"”, “"Sollie die skipper"”, “"Bloudans"”, “"Wat is drakie?"” en “"My kat se naam is Maandag"”) en die vervolgverhaal wat in 1999 in "Klein-Burger" verskyn, “"Die komperprinses"”. In 2011 wen die manuskrip van haar jeugroman “"Ek was hier"” LAPA se jeugromankompetisie, wat deur die beoordelaars beskryf word as ’n moderne straatkuns-liefdesverhaal. Frankie van Luffelen is in graad 10 en is lid van ’n eksentrieke familie. Haar neurotiese ma Elena is ’n gesondheidsfanatikus en haar Vlaams-sprekende pa Ben lyk soos Attila die Hun, maar is ’n sjef met sy eie kookskool. Frankie sien ’n swart rot uit karton gesny met gloeiende rooi oë op haar vensterbank en later volg graffiti-boodskappe aan haar. Frankie vermoed dat die nuwe seun, die Tsjeggiese Milan Kucharzik, daarvoor verantwoordelik kan wees. Milan se pa het as seun saam met sy ouers uit Tsjeggo-Slowakye gevlug. Frankie en Milan se ontluikende verhouding word aangebied teen die dinamiek van gesinsverhoudings. Hierdie boek word op skool voorgeskryf.

Benewens haar kinderboeke skryf sy ook vir volwassenes. Sy verower in Maart 1996 die tweede prys in die De Jager-HAUM kompetisie vir die kortverhaal “"Offerblomme"”, ’n vernuftige interpretasie van die sprokie in die algemeen en die verhaal van Rooikappie in besonder. In 1999 is sy die wenner van die De Kat Vonkfiksie-wedstryd met haar kortverhaal “"Tollie Hans"”. Hierin verwerk ’n bejaarde haar herinneringe aan haar minnaar na sy dood. Beide hierdie verhale word opgeneem in die kortverhaalbundel “"Om te vlerk"”, waarin sy tref met haar vermoë om met ’n enkele beeld die essensie van ’n karakter vas te lê. Die agtergrond van die verhale wissel van die realistiese tot die bonatuurlike en die okkulte en die verhale het as deurlopende tema die weerloosheid van vroue en kinders. Die aksie vind plaas in verskeie geografiese gebiede, van die Suid-Afrikaanse platteland en Groenpunt in Kaapstad tot by stede in Oos-Europa. In 2002 ontvang “"Om te vlerk"” die RAU Mardene Marais-prys vir debuutwerke. Die eerste kortverhaal wat sy wil voorlê vir haar meestersgraad word veel langer as ’n gewone kortverhaal en die uiteinde is haar eerste roman, “"Chinchilla"”. Dit vertel die verhaal van die mishandelde vrou Lea wie se baba dood gebore word nadat haar dronk man, ’n geneesheer, haar op die maag geskop het. Sy verlaat hom en keer terug na haar geboorteplek, ’n plaas naby Sutherland, waar daar met chinchillas geboer word. Hier besin sy oor haar lewe in die teenwoordigheid van die liefde en wreedheid wat ’n lewe na aan die aarde kenmerk. Die roman vra groot lewensvrae, soos die rol van wreedheid en die instinkte wat dit veroorsaak en die betekenis van vryheid in ’n gemeenskap waar gevangenskap aan ander wesens opgedwing word. Die chinchillas word simbool van die geweld wat teenoor weerloses gepleeg word. “"Chinchilla"” is in 2008 op die kortlys vir die M-Net-prys. Haar kortverhale word in verskeie versamelbundels opgeneem, waaronder “"Douspoor"” en “"Vonkfiksie"”, terwyl “"Tollie Hans"” ook opgeneem word in “"Die Afrikaanse Kortverhaalboek"”.





</doc>
<doc id="114081" url="https://af.wikipedia.org/wiki?curid=114081" title="Nicolaas Andries Blanckenberg">
Nicolaas Andries Blanckenberg

N.A. Blanckenberg was ’n onderwyser en later vise-rektor aan die Graaff-Reinet Onderwyskollege. As klassikus was hy bekend vir sy vertalings van Vergilius se werke van Latyn na Afrikaans.

Nicolaas Andries Blanckenberg is in 1904 in Malmesbury gebore. Hy word groot op die plaas Olifantskop naby Langebaan. Sy naskoolse studies is aan die Universiteit van Stellenbosch, waar hy in 1925 ’n B.A.-graad, in 1927 ’n Hoër Onderwysdiploma en in 1940 ’n M.Ed.-graad verwerf, laasgenoemde met ’n verhandeling oor “"Die psigologie van spelmoeilikhede: ’n literatuurstudie"”. Na sy kwalifikasie as onderwyser wy hy hom tot met sy aftrede in 1969 in verskeie hoedanighede aan hierdie beroep. Eers is hy onderwyser op Beaufort-Wes en Noupoort en word dan vanaf 1929 tot 1945 hoof van die Middelbare Skool op Cookhouse. Hierna is hy hoof van die Oefenskool op Graaff-Reinet en daarna dosent en later vise-rektor van die Graaff-Reinet Onderwyskollege. As inspekteur bedien hy hierna tot met sy aftrede in 1969 veral die Kaapse Weskusstreek. Hy trou met Edna Paterson en nadat sy hom ontval, trou hy met Ada Marianna Ferreira. Ada is op 25 Augustus 1973 oorlede. Hy het ’n seun, Angus, uit sy eerste huwelik. Na aftrede vestig hy hom op die oewers van die strandmeer by Langebaan en wy hom aan sy groot liefde, die vertaling van Latynse poësie in Afrikaans. Sy laaste jare bring hy deur in ouetehuise in Somerset-Wes en die Strand. Hy is op Sondag 24 Julie 1988 in Huis Ametis in die Strand oorlede.

Die werke wat hy uit Latyn van Vergilius vertaal voorsien in ’n groot behoefte om hierdie beroemde digter ook in Afrikaans toeganklik te maak. Vergilius is in 70 v.C. as seun van ’n vermoënde kleinboer naby Mantua in Noord-Italië gebore. Sy ouers laat hom goed opvoed en hy studeer in verskeie Italiaanse stede en later ook in Rome, maar die landelike lewe was altyd vir hom die werklike lewe. Sy eerste skryfwerk gaan dus oor die lewe op ’n boereplaas. Dit is hierdie werke wat Blanckenberg in versvorm onder die gesamentlike titel van “"Landelike poësie"” vertaal, naamlik die “Bucolica” (herdersliedere) en “Georgica” (’n lied van die landbou, ’n natuurgedig met die landbou en boerdery as primêre fokus en die wisselwerking tussen gode en boere as newetema). In 1977 word die vertaling van “Bucolica en Georgica” bekroon met die Akademieprys vir Vertaalde Werk. In 1983 verower hy weer die Akademieprys vir Vertaalde Werk vir sy vertaling van die “Aeneïs” van Vergilius onder die titel “"Van wapens en ’n man"”. Ten tye van sy dood is hy besig met die vertaling van die “Belydenisse van die Kerkvader Augustinus”. Saam met Joan Forman skryf hy ook die boekie oor “"Die Romeine"”, waarin die geskiedenis van hierdie antieke samelewing bondig uiteengesit word.

Saam met sy tweede vrou skryf hy vroeg in die sestigerjare verskeie leesboekies vir gebruik op laerskool, insluitende “"Die boot en die bal"”, “"Fluit-fluit vooruit"”, “"Land, lug en see"”, “"By die voor"”, “"Die wye wêreld"”, “"Klinkende dade"”, “"Speeltyd"” en “"Voel-voel vorentoe"”.

1977 - Die Romeine (saam met Joan Forman)likasiesu

1975 - Landelike poësie: Bucolica en Georgica – Vergilius

1980 - Van wapens en ’n man – Vergilius





</doc>
<doc id="114083" url="https://af.wikipedia.org/wiki?curid=114083" title="Annelize van Rooyen">
Annelize van Rooyen

Annelize van Rooyen is ’n Afrikaanse skrywer en joernalis.

Annelize van Rooyen is op 1 Maart 1949 gebore. Sy bring haar kinderjare op ’n plaas in Zoeloeland in Natal deur en woon later in Pietermaritzburg en op ’n plaas naby Greytown in die Natalse Middelande. In 1966 matrikuleer sy aan die Hoër Meisieskool Oranje in Bloemfontein en studeer verder aan die Universiteit van Stellenbosch, waar sy ’n B.A.-graad behaal. Sy is vanaf 1973 joernalis by "Die Burger", waarna sy in 1975 ’n kursus in die filmwese by die Pretoria Technikon aflê. In 1976 sluit sy by die kunsredaksie van "Beeld" aan, waar sy haar aanvanklik toelê op die nuwe televisiebedryf. Later word sy "Beeld" se rolprentresensent, hoof diepteverslaggewer en is dan die eerste redakteur van "Beeld" se vermaaklikheidsbylae, "Kalender". In die vroeë tagtigerjare woon en werk sy vir twee jaar in Londen. Met haar terugkeer na Suid-Afrika werk sy eers by Leserskring en is daarna vir vier jaar redakteur van die mediese blad "Praktisyn". Dan is sy werksaam as redakteur by verskeie uitgewers in die boekbedryf, waar sy ook die ontwerp van hulle webblaaie behartig. Sy aanvaar daarna ’n betrekking by Alinea Studio. Sy woon in Kaapstad.

Die roman “"Julia se broer"” skryf sy tydens ’n sewe maande verblyf in die Algarve in Portugal. Dit vertel die verhaal van Julia se broer Thys de Wet wat na haar selfdood deur haar persoonlike besittings soek in ’n poging om sin te maak van haar dood en lewe. Hulle was die enigste kinders maar nogtans was hulle verhouding nie baie heg nie. Thys raak nie veel meer wys oor sy suster nie, behalwe dat Julia se rekenaarlêer niks oor hom bevat nie en dat ’n ongetekende testament hom as enigste erfgenaam vervang het. Eindelik is die misterie van die lewe en ander mense se gevoelens steeds ’n geheimenis en word die roman die universele soeke na betekenis en sin, wat meestal op mislukking uitloop. Dit is in hierdie konteks wat die verhaal eindig met Thys se mislukte selfdoodpoging. Hierdie boek is in 1998 op die kortlys vir die toekenning van die M-Net-prys.

Sy skryf ook die naslaanwerke “"Kies vir u kind die regte naam"”, “"Die Afrikaanse naamboek"” en “"’n Naam vir my kind"”.





</doc>
<doc id="114084" url="https://af.wikipedia.org/wiki?curid=114084" title="Helena Hugo">
Helena Hugo

Helena Hugo is ’n Afrikaanse aktrise en skrywer van romans, kinder- en jeugverhale en radiodramas. Sy wen verskeie pryse met haar radiodramas.

Helena Myburgh is in 1947 in Greytown gebore. Haar pa is ’n NG predikant. Sy word groot op Warrenton, gaan na die laerskool in Florida aan die Wesrand en voltooi in 1965 haar hoërskoolloopbaan op die Hoërskool De Aar, waar sy ook hoofmeisie is. In 1969 verwerf sy die B.A. Drama-graad aan die Universiteit van Pretoria onder leiding van Anna Neethling-Pohl en is vervolgens in 1969 aktrise vir die Streeks Uitvoerende Kunsteraad van die Oranje-Vrystaat (SUKOVS) en in 1970 lektrise aan die Departement Drama van die Universiteit van die Oranje-Vrystaat. Ná haar troue met Henk Hugo bly sy tuis om die drie kinders (Eben, Helena en Sanet) groot te maak en te skryf. Die gesin trek in 1974 van Bloemfontein na Johannesburg waar Henk televisie-regisseur word. Op veertig word sy voltyds uitgewer by Perskor, en werk daarná drie jaar as vryskut taalversorger/proefleser saam met professor F.F. Odendal aan die 1994-uitgawe van die "Handwoordeboek van die Afrikaanse Taal" (HAT). Sy lewer ook baie werk vir die radio en sedert 1974 skryf sy radioverhale vir "Siembamba" en tussen 1978 en 1987 lewer sy agt radiovervolgverhale vir "Jongspanateljee". Met die kinders uit die huis, woon sy en haar man, twee katte en ’n hond in ’n meenthuis in Ruimsig in Roodepoort.

Haar skryflus is reeds aangewakker in graad een, toe sy fisies geleer skryf het en van toe af het sy nooit werklik opgehou nie. Vanaf 1995 skryf sy voltyds en behartig sy ook die regie van verskeie radiodramas. Sy maak veral ’n belangrike bydrae deur die talle radiodramas wat sy skryf en wen verskeie kere pryse in die Sanlam/RSG-radiodramakompetisie. “"Die man met die rooi jas"” is ’n Kersdrama van ’n pa en sy dogter wat mekaar byna vir altyd verloor het. Die pa slaan ’n nuwe blaadjie in sy lewe om en word gevra om Kersvader te wees vir minderbevoorregte kinders. “"Nagwaak"” speel af tydens en na afloop van die Anglo-Boereoorlog in Hanover en De Aar met die gevangeneming, fusillering en begrafnis van drie jongmans wat verdink is dat hulle Kaapse rebelle is. Emma en Adriaan is verlief, maar sy weier om in die onsekere tye te trou en hy trou dan met haar niggie Breggie. Hulle sit egter hulle verhouding voort na sy huwelik. Eddie Jenkins is ook verlief op Emma en is lid van die Britse vrywilligersmag op die dorp. Wanneer hy een nag vir Adriaan by Emma betrap, gebruik hy die geleentheid om hom te laat vang vir ’n ontploffing by die stasie. Adriaan word deur sy mense as ’n held beskou en hulle kan nie die waarheid vertel om besonderhede van sy ontrouheid bekend te maak nie, selfs al sal dit sy lewe red. Hierdie radiodrama word opgeneem in die versamelbundel “"Droomskip en ander radiodramas"” en wen in 2000 die Sanlam en RSG radiodramakompetisie. “"Swane"” handel oor depressie wat gevaarlik toeneem en dikwels tot selfdood by tieners lei. Die enkelma Anna worstel na haar dogter Nina se selfdood met al die vrae en verwyte en wanneer sy Nina se gedigte lees vind sy geheime uit oor haar dogter se toestand en haar lewe wat sy nie voorheen geweet of besef het nie. Skokkend is die rol wat grootmense na aan haar gespeel het om haar te misbruik en verwar en so haar selfdood veroorsaak het. Die sprokie van die lelike eendjie verskaf die agtergrond van die titel, waar die gelukkige einde van die sprokie (en Nina se profetiese droom) die suggestie verskaf dat Nina na haar dood op ’n gelukkiger plek is. Hierdie radiodrama wen die Sanlam en RSG-radiodramakompetisie in 2004 en word in 2006 met ’n ATKVeertjie bekroon. In 2006 is “"Rylopers (my vriend Fred)"” die wenner van die Sanlam en RSG-radiodramakompetisie. Die drama gaan oor interafhanklikheid tussen twee mense wat tematies vergelyk kan word met ’n aanhoudende dobbelspel en verslawing. Die twee vriende vind dobbel ’n aangename tydverdryf en hierdie verslawing dryf die handeling op die spits. In aansluiting by die titel kan vriendskap soos dobbel met ’n rit vergelyk word, ’n rit waarin nóg die bestuurder, nóg die passasier beheer oor die eindbestemming het. “"Die wonderwerk"” word vir die eerste keer in 2009 uitgesaai. Dit vertel die verhaal van die pyn en frustrasie wat die ontdekking van Braille voorafgaan en die lewe van die spesiale man wat hierdie stelsel nalaat. “"Die feesmaal"” is ’n Kersdrama wat die eerste keer op Kersdag 2011 uitgesaai word. Adéle het haar spyskaart uitgewerk en beplan die feesmaal van die jaar. Haar lang gastelys vir die Kersmaal is opgestel, met mense wat in die hoogste kringe beweeg. Toe verskyn Marie, haar man Anton se niggie, op die toneel en dit lyk of alles wil skeefloop. Marie is nie hulle sosiale klas nie, maar die deftige gaste wat Adéle nooi het almal ander planne gemaak. Anton nooi dan vir Marie en haar man Koos na die feesmaal, met Anton se grootste sakemededinger, Peet en sy vrou Selma, as die enigste ander gaste. Peet en Koos ken mekaar en dit word ’n aand waarin sout van die aarde mense en ware waardes weer seëvier, ’n feesmaal in die ware sin van die woord. “"As vuur skoon brand"” is ’n Paasdrama wat in 2013 uitgesaai word en die impak van ’n vernietigende veldbrand op familielede as tema het. Jaco en Melissa is van Johannesburg af op pad na sy pa se veeplaas iewers tussen Vryburg en Kuruman. Die veld het tot in die aarde verbrand. Faan en Christine probeer red wat te redde is en hy koop met geleende geld voer vir die vee wat oorleef het. Koos het by die dood omgedraai en Stienie waak langs sy bed. Die atmosfeer op die plaas is neerdrukkend en die vooruitsigte is bleek. Dit lyk of die vuur die finale woord gaan hê, maar die menslike gees word nie deur vuur vernietig nie.

Sy skryf ook radiovervolgverhale en is onder meer vir drie jaar voltyds besig met die daaglikse Radiosondergrense-sepie “"Blinkwater"”, terwyl die vervolgverhaal “"Mooi mense"” ook uitgesaai word.

Haar publikasies sluit in kinder-, jeug- en opvoedkundige boeke, geestelike boeke en liefdesverhale. Vir die jeug skryf sy onder andere die wetenskapfiksiereeks “"Atlantis"”, waarin “"Atlantis"”, “"Galapagos"” en “"Bestemming Xenos"” almal verwerkings in boekvorm is van radiodramas wat in die program “"Jongspan-ateljee"” uitgesaai is. In “"Atlantis"” gaan die Du Toits elke Julie Suidkus toe. Frans, Johan, Flip en Ilse gaan ’n week vroeër om diepseeduik te doen. Op Klipbaai ervaar hulle vreemde dinge, want vreemde paddamanne vlug die water in, hulle vind ’n moderne kontrolekamer in die wrak van die Katriena en die vissersbote, die Sunflower en die Seagull, verdwyn, oënskynlik ingetrek deur ’n reuse inkvis. Annelida van Atlantis ontmoet in “"Bestemming Xenos"” vir Doran van die planeet Xenos en vaar saam met hom en sy robot, Alexander-7, die ruimte in. Hulle word egter deur ruimterowers gevange geneem en beland op die planeet van die Bondels, wat miermense is wat geen genade ken nie. Hier word hulle gehou in ’n ondergrondse stad omring deur ’n dorre woestyn. In “"Galapagos"” is Flip, Ilse en Annelida van “"Atlantis"” weer die hoofkarakters. Hulle kuier op hul oom se Karooplaas Jakkalsfontein, wat vir maande reeds deur ’n plaag vreemde skilpaaie geteister word. Hulle het ook sonde met hul eienaardige ou buurman, oom Botes, wat baie kla maar gewoonlik al die moeilikheid begin. Dan kom kruip Alexander, die nuuskierige klein robotjie, ook in almal se harte en Annelida raak verlief op die besoeker van die vreemde planeet. Dit word noodsaaklik om een van die skilpaaie te vang en hulle waag dit een donker nag op die buurgrond, met rampspoedige gevolge. Die laaste boek in die reeks, “"Pegasus"”, word in 2000 deur die Universiteit van Stellenbosch verwerk as ’n musiekblyspel vir laerskoolkinders.

Vir kinders skryf sy verskeie boeke, wat insluit “"Rolfie se robot"”, “"As"”, “"Die jaagwurm"”, “"Die neusgogga"”, “"Robotliefde"”, “"Kosie Kinkelstert en die geld"” en “"Kosie Kinkelstert in die sop"”.

Onder die skuilnaam Arno Fourie skryf sy die jeugromans met Christelike inslag “"Drippelkie"” en “"Alexander en die R100-noot"”. In “"Drippelkie"” moet Arno Fourie die lyding en dood van sy meisie verwerk. Die boek word in die voltooide verlede tyd geskryf, wat ook impliseer dat die traumatiese gebeure en die verwerking daarvan reeds verby is en dat heling dus gekom het. “"Drippelkie"” wen in 1998 die CUM/CNW-skrywerskompetisie. In “"Alexander en die R100-noot"” aanvaar Alex ’n gesteelde R100-noot van ’n daggaroker, waarna hy geforseer word om betrokke te raak by bendebedrywighede. Vir hierdie boek is sy ’n finalis vir die Sanlamprys vir Jeuglektuur vir 2002.

Verskeie populêre romans, liefdesverhale en geestelike verhale, verskyn uit haar pen. In “"Alinda se lampie"” verpleeg Alinda Norval in ’n hospitaal in Saoedi-Arabië, waar sy verlief raak op die chirurg Danie Hartog. Danie stel egter meer belang in die Arabiese prinses Irmina. “"Dit gebeur met ander"” is ’n inspirerende roman wat vertel hoe kwaad in goed kan verander. “"Sluiers"” is ’n liefdesverhaal wat in Saoedi-Arabië afspeel. Suster Sandra de Waal vlug soontoe om te gaan verpleeg nadat sy haar verloofde in ’n ander vrou se arms betrap. “"Fyn porselein"” ontgin die broosheid van menslike verhoudings binne familieverband. Drie geslagte vroue se lewens word oopgevlek en word beurtelings vertel uit die perspektief van die ouma en hoofkarakter, Hanna, haar dogter An en kleindogter Mariëtte. Die titel verwys na die eetmale en teedrink, welke rituele ’n samebindende faktor in die boek is. In “"Haar naam is Ragel"” verongeluk Ragel se tweejarige seuntjie en sy kan hierdie voorval nie verwerk nie. Haar verhouding met haar man ly erg daaronder en al wat hulle gemeen het, is hulle verwerping van God. Ragel vlug dan na ’n dorpie om van alles weg te kom. Hier sien sy erger ellende as haar eie en kry sy nuwe insigte. “"Ter wille van Talita"” kontrasteer die siniese dertienjarige Talita met haar gelowige jonger sussie. Hulle pa, Theuns, is ’n irrasionele gesinsgeweldenaar en ’n groot probleem in hulle lewens, maar hy is self wanaangepas en kompleks en lewe in angs. Dit is slegs deur geloof wat daar ’n oplossing vir hulle lewens kom. “"Haar ma se kind"” het aanneming as tema, met Dania wat sedert sy tien jaar oud is by haar oom en tannie Dora Stals en Jonnie in ’n dorpie aan die Weskus woon. Haar ma, Lea, is die verpleegster Dora se suster en het nege kinders en weens die druk het Dora-hulle vir Dania ingeneem. Dora en Jonnie se enigste dogter, Jo-Anne, bly en werk in Londen, maar die familie se geskiedenis en ’n rits tragiese gebeure bring haar vir ’n wyle terug Suid-Afrika toe. Dania, Dora en Jo-Anne is die hoofkarakters, wie se innerlike stryd met veral selfaanvaarding en volgehoue leuens onder die loep kom. Vir Struik vertaal sy ses Amerikaanse Christelike romans in Afrikaans.






</doc>
<doc id="114085" url="https://af.wikipedia.org/wiki?curid=114085" title="Johanna Corneluis">
Johanna Corneluis

Johanna Cornelius (1912- 1974) was 'n algemene sekretaris en leier van die Klerewerkersunie en het baanbrekerswerk in hierdie verband gelewer. Om die saak van die vakbond te bevorder, het sy verskeie werkersklasdramas geskryf om die lewe van fabriekswerkers en die probleme wat die gewone werker in die gesig gestaar het uit te beeld. Sy het ook kortverhale en poësie geskryf.

Johanna Catharina Jacoba Cornelius is op 27 Februarie 1912 in Lichtenburg gebore. Sy is een van nege kinders van Pieter Johannes Cornelius en Anna Debora Conradie wat op die familieplaas in die Wes-Transvaal grootword. Die kinders se opvoeding is Afrikaner-nasionalisties van aard en hulle vader neem deel aan die Rebellie van 1914. In die laat twintigerjare gaan sy saam met haar ouer suster Hester na Johannesburg om die armoede van die platteland te probeer ontvlug en in die stad werk te kry. In November 1930 kry sy werk as masjinis by ’n klerefabriek. Saam met haar suster bly sy in ’n kamer in Vrededorp, wat hulle met twee ander vroue deel. By die fabriek raak sy gou betrokke by die werksaamhede van die Klerewerkersunie, ’n hoofsaaklik Afrikaner vakbond  onder leiding van Solly Sachs, die vader van die latere regter Albie Sachs. In September 1932 word sy in Germiston gearresteer vir haar deelname aan ’n algemene staking van die unie, wat uitloop op ’n kapitulasie deur die unie en ’n verlaging van lone. Hierdie ervaring vuur haar aan om haar lewe toe te wy aan die verkryging van ’n leefbare loon en om die vakbond uit te bou tot ’n effektiewe bedingingsorganisasie om so ’n beter lewensstandaard vir alle werkers te verkry. In 1933 besoek sy die Sowjet-Unie as lid van ’n delegasie van werkers en by haar terugkeer word sy in 1934 aangestel as voltydse organiseerder by die Klerewerkersunie se nuut gestigte kantore in Germiston, waar sy ook op die uitvoerende bestuur dien.

Sy is president van die unie vanaf 1935 tot 1937 en slaag in hierdie tyd daarin om werkure te verminder en lone te verhoog. In Februarie 1936 gaan sy saam met haar suster na Kaapstad om die takkantoor van die vakbond daar te help, waar hulle vergaderings reël en al die werkers toespreek. Hulle organiseer ook ’n staking, wat hoewel dit misluk tog momentum verskaf aan die vakbond se bedrywighede. Die Nasionale Raad van Trustees, Afrikaner-nasionaliste onder leiding van Albert Hertzog en P.J. Meyer, poog in 1938 om haar magsposisie in die unie te ondermyn en beheer oor die unie oor te neem deur haar kommunistiese konneksies en haar organisering onder swart werkers aan te val. Sy kan egter demonstreer dat vakbondlede materiële voordeel uit haar aksies kry en tree as oorwinnaar uit hierdie stryd. Sy ondersteun in hierdie tyd ook ander vakbonde en beklemtoon dat die fundamentele stryd gaan om die klasverskille tussen ryk en arm op te hef en dat dit nie ’n stryd tussen rasse is nie. In 1938 stig sy die Nasionale Unie van Sigaret- en Tabakwerkers en lei in 1940 ’n twee weke staking van tabakwerkers in Rustenburg. Haar gepoogde toetrede tot die politiek in 1943 deur vir verkiesing te staan as kandidaat van die Onafhanklike Arbeidersparty onder leiding van Sachs is onsuksesvol. Wanneer Solly Sachs in 1952 uit die land verban word, neem sy die posisie as algemene sekretaris van die Klerewerkersunie oor, ’n pos wat sy tot haar dood beklee. Dit is egter moeilike tye vir die vakbondbeweging, want die toetrede van groot getalle swart werkers lei daartoe dat werkgewers oor die algemeen laer lone betaal en vakbondlede word benadeel. Gemengde ras vakbonde word in 1953 per wetgewing verbied, waarna sy genoodsaak word om aparte loononderhandelings vir wit en swart werkers te onderneem, iets waarvoor sy later deur die ANC gekritiseer is. In 1955 word sy lid van die uitvoerende raad van die Vakbondraad van Suid-Afrika. Johanna was vir ’n ruk getroud met Fritz Heinz Fellner. Geen kinders word uit die huwelik gebore nie en die egpaar is later geskei. Sy is op 21 Junie 1974 oorlede.

Van 1938 verskyn die Klerewerkersunie se mondstuk, die “"Garment Worker / Klerewerker"” tweemaandeliks, nadat die eerste uitgawe reeds in 1929 verskyn het. Die Afrikaanse gedeelte bevat gereelde letterkundige bydraes deur lede en Johanna is ’n gereelde medewerker. Die werke wat hulle lewer is hoofsaaklik daarop gemik om ’n bepaalde boodskap oor te dra en om die saak van die vakbondlede te  bevorder. Dit is derhalwe grootliks versetliteratuur teen die heersende orde en is werkersklasliteratuur, eerder as letterkundige bydraes om kuns ontwil, wat in interessante kontras staan teenoor die algemene Afrikaanse literatuur van sy tyd. Die vakbond verstaan ook gou die waarde wat dramas en die opvoering daarvan kan hê vir die oordra van inligting en die opleiding van mense. Johanna Cornelius se drama “"Drie spioene"” ontstaan tussen 1936 en 1941 en het as onderwerp haar en twee ander vakbondwerkers se sending na Kaapstad om daar werke in die Kaapse klerebedryf te kry en te help met die werwing van lede. Die drama is daarop gemik om Transvaalse werkers oor hierdie inisiatiewe in te lig om sodoende steun te kry vir die Transvaalse unie se werksaamhede in die Kaap. Hoewel die drama nie hoofsaaklik met die oog op opvoering geskryf is nie, kan dit nie uitgesluit word nie. In die drama wil die toesighouer Kelly vir Sannie ontslaan. Sannie het nie die oggend kom werk nie omdat sy haar ma begrawe het. Die drie spioene verhoed hierdie afdanking en beveel ’n staking. Die Grootbaas wil hulle dan wegjaag, maar in solidariteit met mekaar sing die klerewerkers dan “"Die Rooivlag"”, ’n proteslied vir die werkers. Saam met haar suster Hester skryf sy die drama “"Slavin van Suid-Afrika"” wat in 1941 opgevoer word. Hierin word die lewe van ses werkersklasvroue uitgebeeld. Na werk kom die jong vroue honger tuis en besluit dan om die volgende dag aan te dring op beter werksvoorwaardes. Hulle eise sluit in grond vir die plaasboere, beter lone en werksomstandighede en ordentlike huise, om so aan werkers en hulle ondervoede kinders ’n menswaardige bestaan te gee.

Benewens dramas publiseer Johanna Cornelius ook prosa en poësie. Haar kortverhaal “"’n Alledaagse gebeurtenis"” beeld die uitbuiting en verdrukking van die werkers deur die fabriekseienaars en toesighouers uit. Die  hoofkarakter Lettie weier om deur ’n toesighouer gehiet en gebied te word en word ontslaan, wat tot groot ontevredenheid onder haar medewerkers lei.

tweemaandeliks, nadat die eerste uitgawe reeds in 1929 verskyn het. Die Afrikaanse gedeelte bevat gereelde letterkundige bydraes deur lede en Johanna is ’n gereelde medewerker. Die werke wat hulle lewer is hoofsaaklik daarop gemik om ’n bepaalde boodskap oor te dra en om die saak van die vakbondlede te  bevorder. Dit is derhalwe grootliks versetliteratuur teen die heersende orde en is werkersklasliteratuur, eerder as letterkundige bydraes om kuns ontwil, wat in interessante kontras staan teenoor die algemene Afrikaanse literatuur van sy tyd. Die vakbond verstaan ook gou die waarde wat dramas en die opvoering daarvan kan hê vir die oordra van inligting en die opleiding van mense. Johanna Cornelius se drama “"Drie spioene"” ontstaan tussen 1936 en 1941 en het as onderwerp haar en twee ander vakbondwerkers se sending na Kaapstad om daar werke in die Kaapse klerebedryf te kry en te help met die werwing van lede. Die drama is daarop gemik om Transvaalse werkers oor hierdie inisiatiewe in te lig om sodoende steun te kry vir die Transvaalse unie se werksaamhede in die Kaap. Hoewel die drama nie hoofsaaklik met die oog op opvoering geskryf is nie, kan dit nie uitgesluit word nie. In die drama wil die toesighouer Kelly vir Sannie ontslaan. Sannie het nie die oggend kom werk nie omdat sy haar ma begrawe het. Die drie spioene verhoed hierdie afdanking en beveel ’n staking. Die Grootbaas wil hulle dan wegjaag, maar in solidariteit met mekaar sing die klerewerkers dan “"Die Rooivlag"”, ’n proteslied vir die werkers. Saam met haar suster Hester skryf sy die drama “"Slavin van Suid-Afrika"” wat in 1941 opgevoer word. Hierin word die lewe van ses werkersklasvroue uitgebeeld. Na werk kom die jong vroue honger tuis en besluit dan om die volgende dag aan te dring op beter werksvoorwaardes. Hulle eise sluit in grond vir die plaasboere, beter lone en werksomstandighede en ordentlike huise, om so aan werkers en hulle ondervoede kinders ’n menswaardige bestaan te gee.

Benewens dramas publiseer Johanna Cornelius ook prosa en poësie. Haar kortverhaal “"’n Alledaagse gebeurtenis"” beeld die uitbuiting en verdrukking van die werkers deur die fabriekseienaars en toesighouers uit. Die  hoofkarakter Lettie weier om deur ’n toesighouer gehiet en gebied te word en word ontslaan, wat tot groot ontevredenheid onder haar medewerkers lei.




</doc>
<doc id="114086" url="https://af.wikipedia.org/wiki?curid=114086" title="Matras">
Matras

'n Matras is 'n groot kussing wat aan 'n lêende liggaam ondersteuning bied, wat as 'n bed of as 'n gedeelte van 'n bed gebruik word. Matrasse kan bestaan uit 'n deurgestikte of vasgebinde oortreksel, gewoonlik van 'n swaar materiaal, wat hare, strooi, katoen, skuimrubber, ens. bevat, of 'n raamwerk van staalvere. Matrasse kan ook met lug of water gevul word.

Die woord "matras" is afgelei van die Arabiese "matrah", wat "iets neergegooi" of "plek waar iets neergegooi is" beteken en dus "mat of kussing". Tydens die Kruistogte het Europeërs die Arabiese metode van slaap op kussings op die vloer aangeleer, en die woord "materas" het uiteindelik inslag gevind in Middelengels deur die Romaanse tale.

Matrasse word gewoonlik bo-op 'n bedbasis neergesit, wat solied kan wees, soos in die geval van 'n platformbed, of elasties, bv. met 'n gestoffeerde kisveer van hout en draad of 'n hortjiebasis. 'n Divan, wat gewild is in Europa, behels sowel die matras as die basis in 'n enkele  gestoffeerde eenheid met pote. Divans het ten minste een binneveerlaag, asook kussingmateriaal. Hulle kan ook 'n sekondêre matras en/of 'n verwyderbare bolaag hê.

Matrasse het aanvanklik 'n verskeidenheid van natuurlike materiale bevat soos strooi, vere of perdehare. In die eerste helfte van die 20ste eeu het 'n tipiese matras wat in Noord-Amerika verkoop is, 'n binneveerkern en katoenrolle of veselvulsel bevat. Moderne matrasse bevat gewoonlik óf 'n binneveerkern of materiaal soos lateks, viskose-rek of ander soorte buigsame poliuretaanspons. Ander vulbestanddele is onder meer isolasiekussings oor die vere wat keer dat die bed se bekleedsel nie in die binnevere indruk nie, asook poliësterveselvulsels in die boonste stofferinglae. In 1899 het James Marshall die eerste bed met individueel toegedraaide veerspirale bekend gestel, wat nou algemeen bekend staan as Marshall-spirale. Matrasse kan ook met lug of water gevul wees, of 'n verskeidenheid van natuurlike vesels, soos in futons. Kapokwol is 'n algemene matrasmateriaal in Suidoos-Asië, asook klapperhaar in Suid-Asië.

In Noord-Amerika is die tipiese soort matras wat deesdae verkoop word 'n binneveermatras; daar is egter toenemende belangstelling in volsponsbeddens en die sogenaamde hibriedbeddens, wat sowel binnevere as hoëgehaltespons soos viskoserek of lateks in die geriefslae het. In Europa is poliuretaansponskerns en lateks al lank gewild en maak 'n veel groter verhouding van die matrasse wat verkoop word uit.

'n Gewone matras bestaan uit twee hoofdele – 'n "kern" of ondersteuningslaag en die "bekleedsel "of geriefslaag – toegedraai in 'n dik materiaal bekend as tyk"."

Stofferinglae bedek die matras en verskaf 'n kussingeffek en gerief. Die stofferinglaag bestaan uit drie dele: die isolator, midde-stoffering en gestikte deken.

Binneveermatrasse bestaan oor die algemeen uit net die verekern, en die boonste en onderste stofferinglae.

Die kern van die matras ondersteun die slaper se liggaam. Die kerns van moderne binneveermatrasse bestaan uit staalveerspirale.

Die dikte van die spirale is nog 'n faktor wat die fermheid en ondersteuning bepaal. Die vere word in kwart-inkremente gemeet. Hoe kleiner die getal, hoe dikker die vere. Oor die algemeen het hoërgehaltematrasspirale 'n dikte van 14 (1.63 mm). Spirale van 14 tot 15.5 dik (1.63 tot 1.37 mm) gee makliker mee onder druk, terwyl spirale met 'n dikte van 12.5 (1.94 mm), die dikste soort beskikbaar, heel ferm voel.

Die verbindings tussen die spirale help die matras om sy vorm te behou. Die meeste spirale word verbind deur onderling verbinde drade; omhulde spirale word nie verbind nie, maar die materiaalbuitekant help dat die matras sy vorm behou.

Daar is vier soorte matrasspirale:

Stofferinglae bedek die matras en sorg vir gemak en dat dit meegee. Sommige vervaardigers noem die matraskern die "steunlaag" en die stofferinglaag die "gemakslaag". Die stofferinglaag bestaan uit drie dele: 'n isolator, die middelste stoffering en die deurgestikte bolaag.

Die isolator skei die matraskern van die middelste stoffering. Dit is gewoonlik van vesel of maas gemaak en sy doel is om die middelste stoffering in plek te hou.

Die middelste stoffering bestaan uit al die materiaal tussen die isolator en die deurgestikte bolaag. Dit word gewoonlik gemaak van materiaal wat gerief aan die slaper moet verskaf, insluitend buigsame poliuretaanspons (wat gekronkelde "eierhouer"-spons insluit), visko-elastiese spons, lateksspons, vilt, poliëstervesel, katoonvesel, wolvesel en ongeweefde veselmatte. In Europa en Noord-Amerika het matrasvervaardigers begin om spons met gel in, sag-soliede gels in vlakke oor spons en gegiete gels in die boonste gemakvlak van die bed te gebruik.

Die gewatteerde bedekking is die boonste laag van die matras. Dit word gemaak van ligte spons of vesels wat aan die onderkant van die tyk vasgestik is en verskaf die sagte bovlaktekstuur van die matras en kan in wisselende grade van fermheid gekry word.

Daar is drie hoofsoorte bedbasisse:
Die afmetings van die basis is gewoonlik 2 tot 5 cm korter as die afmetings van die matras.

Tyk is die beskermende materiaal waarmee matrasse en basisse oorgetrek word. Dit word gewoonlik ontwerp om by die basis se materiaal te pas en is te kry in 'n wye verskeidenheid kleure en style. Matrasmateriaal kan verweefde stof, damas- of gedrukte stof of goedkoop ongeweefde materiaal wees. Die afgelope dekade, met die toename in die gewildheid van matrasse wat net uit spons gemaak is, het rekbare geweefde tyk op die bed se bovlak 'n standaardvoorkoms op sowel binneveer- as sponsdebbens geword. Die meeste tyk word van poliëstergare gemaak. Duurder matrasse kan 'n kombinasie van poliëster en wol, katoen, sy, wol of ander natuurlike gare bevat.

Tot in die vroeë 2000's is beddens normaalweg met 'n enkele materiaal gestoffeer. Dit was gewoonlik 'n damastyk of, vir goedkoop bedstelle, 'n niegeweefde materiaal wat alle oppervlakke van die matras en basis bedek. Hedendaagse bedstelle word met tot ses verskillende materiale bedek: 'n Goeiegehalte-bovlak – die bed se slaapoppervlak – van 'n sirkelgeweefde of geweefde damask; 'n bypassende of kontrasterende [gewoonlik geweefde] materiaal teen die kante van die matras; 'n bypassende of kontrasterende [gewoonlik geweefde] materiaal teen die basis se kantpanele; 'n glyvaste geweefde of nie-geweefde materiaal op die bovlak van die basis en die onderkant van die matras; en 'n ongeweefde stofbedekking aan die onderkant van die basis. Sommige Noord-Amerikaanse matrasvervaardigers het begin om meubelstofferingmateriaal op die bed se omranding te gebruik, wat die beddens 'n meer Europese huismeubileringvoorkoms gee.

Matrasse wat net uit spons bestaan, gebruik verskillende gewigte en digthede van petrochemies-gebaseerde buigsame poliuretaanspons en visko-elastiese spons of geheuespons en lateksrubberspons. 'n Aantal matrasvervaardigers inkorporeer poliuretaan- en visko-elastiese spons met 'n hoeveelheid plant-gebaseerde inhoud. Matrasse wat net uit spons bestaan, het dikwels meegaande platformbasise.

Lateksspons in matrasse is oor die algemeen 'n vermenging van die lateks van die Hevea brasiliensis-boom en sintetiese rubber, wat afkomstig is van petrochemikalieë en ander stowwe en vullers. Daar is egter natuurlike lateksmatrasse sonder enige poliuretaan-gebaseerde chemikalieë. Lateksspons word óf volgens die Talalay- óf die Dunlop-proses vervaardig. Elkeen bied 'n ander gevoel. Dunlop is oor die algemeen 'n stewiger spons en Talalay is sagter. Die Dunlop-proses lewer 'n digter spons, terwyl die Talalay-proses 'n ligter een bied met meer lug in. As jy elkeen as latekskerns weeg, sal die Dunlopspons swaarder wees, omdat dit meer lateks in het.
Talalay is duurder aangesien sy produksie meer hulpbronne vereis. Natuurlike lateksspons het 'n hoër lateksinhoud as sintetiese lateks, maar "100% natuurlike lateksspons" is misleidend.

Geheuesponsmatrasse gebruik meegeënde visko-elastiese spons oor 'n stewiger poliuretaansponsbasis. Sommige binneveermatrasse het geheuespons in hul stofferinglaag. Verskillende gevoels- en geriefsvlakke word bereik deur die dikte, gewig en die formulering van die visko-elastiese spons en die basisspons af te wissel. Lateks- en geheuesponsmatrasse het elkeen 'n unieke gevoel. Dié soort matras is goed om verligting te bied van die drukking op pynlike gewrigte, maar is gewoonlik duurder as veermatrasse.

Geheuespons word deur temperatuur beïnvloed. In 'n koel slaapkamer sal 'n geheuesponsmatras stewiger voel as in 'n warm slaapkamer. Geheuespons gee mee en neem die vorm van die liggaam aan in reaksie op die liggaamstemperatuur en die liggaamsgewig. Aanvanklik het geheuespons om die vorm van die liggaam gevorm, wat 'n holte geskep het waaruit die slaper moet rol wanneer hy van slaapposisie verander. Matrasvervaardigers het op hierdie probleem gereageer deur "vinniger reaksie"-geheuespons te gebruik. Hulle neem hul oorspronklike vorm vinniger aan as die slaper beweeg. Sponsmatrasse is bekend daarvoor om oor die algemeen "warmer te slaap" as binneveermatrasse. Matrasvervaardigers het 'n oplossing vir die probleem gekry met die "oop sel"-geheuespons, geheuespons met 'n prikgaatjiekern, geheuespons waarin gel gespuit is, sponskerns met groewe, netvormige steunvlakke van spons en ander tegnologieë om lugverspreiding deur matrasse van net spons te verbeter. 

Matrasse kan ook gemaak word van sakke gevul met 'n vloeistof soos water of lug. Dit dateer van antieke tye – bokblase gevul met water is ten minste so vroeg as 3600 vC in Persië gebruik – en het in die 20ste eeu toenemend gewild geword met beter vervaardiging.

Lugmatrasse gebruik een of meer lugkamers pleks van vere om ondersteuning te bied. Die gehalte en prys kan wissel van die goedkoop soort wat gewoonlik vir uitkamp gebruik word, tot duur, luukse beddens. Lugmatrasse wat vir normale gebruik in 'n slaapkamer ontwerp is, kos omtrent dieselfde as binneveermatrasse met soortgelyke eiendskappe. Lugsakkonstruksie wissel van 'n eenvoudige poliëtileensak tot matrasse met veelvuldige inwendige kamers van lateks (gevulkaniseerde rubber) of viniel met versterkte katoenbuitekante.  Matrasse kan 'n laag spons bo die lugkamers hê vir bykomende kussinggemak, en kan toegemaak wees in 'n oortreksel. Party sulke beddens word sagkantige lugbeddens genoem.

Fermheid verstelbare permanente "lugmatrasse" het gewild geword veral nadat die markleier Select Comfort rondom 2001 'n groot bemarkingsveldtog begin het. Die oorspronklike lugbed is in 1981 vervaardig deur Comfortaire, wat later deur Select Comfort gekoop is. Daar is etlike ander vervaardigers. Party maak die onafhanklike verstelling van elke kant van die bed moontlik. Hulle word in 'n verskeidenheid modelle vervaardig van basiese beddens sonder enige tierlantyntjies wat sowat 18 cm hoog is tot begeerlike hibriedbeddens wat 38 cm hoog is en etlike soorte spons, kussingbovlakke en digitale pompe met 'n geheue vir individuele drukverstellings behels. Studies toon dat beddens met verstelbare fermheid beter vir rugpyn is.

Matrasse met verstelbare fermheid vir mediese gebruik het spesiale beheermeganismes. In die 1990's is selfverstellende lugmatrasse bekend gestel wat vanself hul drukking van tyd tot tyd verstel, of etlike lugkamers afwissellend op- of afblaas. Die oogmerk met hierdie periodieke veranderinge is om probleme met bedsere te verminder, hoewel die doeltreffendheid van hierdie tegnieke teen 2008 nog nagevors is.

Vir kampering is daar lugmatrasse wat gevul is met spons wat op sigself min steun bied, maar uitswel wanneer die lugklep oopgemaak word, wat lug toelaat om in te kom, sodat die matras (byna) vanself opblaas. Dit is veral nuttig vir kampeerders wat hul toerusting dra, want in teenstelling met normale lugmatrasse het dit nie 'n pomp nodig om opgeblaas te word nie. Beskikbare handelsmerke sluit Aerobed, Coleman, Therm-a-Rest en ander in.

Die Amerikaanse produkveiligheidkommissie raai verbruikers aan om babas nie op lugmatrasse te laat slaap nie. Dit is na aanleiding van berigte van sterftes, meestal van babas jonger as agt maande wat op lugmatrasse neergelê is om te slaap, en óf versmoor het in 'n posisie met die gesig na onder op 'n lugmatras of gesterf het as gevolg van versmoring nadat hulle in die gapings tussen die matras en die bedraam, of die matras en 'n nabygeleë meubelstuk of 'n muur geval het.

'n Waterbed is 'n matras met water in die binnekant in plaas van metaalvere of lug. Waterbeddens kan gevoer word met verskillende lae vesel om die gebruiker se verlangde vlak van fermheid te verkry. Waterbeddens is bekend daarvoor dat hulle ondersteuning aan die ruggraat en ander dele van die liggaam gee, soortgelyk aan ander soorte matrasse. Daar is verskeie opsies van ondersteuning wat wissel tot 100% golfloos, waar die gebruiker nie agterkom hy of sy lê op 'n waterbed nie.

Daar is verskillende parameters wat die gehalte van 'n matras bepaal. Laboratoriumtoetse vir sommige van hierdie parameters is al vasgestel, soos drukverspreiding, vel-mikroklimaat, higiëne, kantsteun en langtermyn-stabiliteit. Sommige van hierdie is deur Duncan Bain ontwikkel, wat dit namens Brittanje se reguleringsagentskap vir medisyne- en gesondheidsprodukte gedoen het.

Ander parameters, soos fermheid, hang meer af van die spesifieke slaper. Oor die algemeen word ferm matrasse aanbeveel vir mense wat op hul maag of rug slaap, sagte matrasse word aanbeveel vir mense wat op hulle sy slaap en mediumharde matrasse word aanbeveel vir die meerderheid rugslapers. Dubbelmatrasse is beskikbaar met 'n sagter en 'n stewiger deel, of met verstelbare vlakke van fermheid om te pas by slapers met verskillende voorkeure wat 'n bed deel.

In 2003 het 'n ewekansige, beheerde proefneming bevind dat mediumferm matrasse wat met behulp van die Hs-skaal van die Europese komitee vir standaardisering beoordeel is, verbind kan word met minder pyn. Hierdie studie word vermeld in die kliniese-praktyk-riglyne oor laerugpyn. In 2015 het 'n sistematiese oorsig van navorsing tot die gevolgtrekking gekom dat mediumferm matrasse wat volgens persoonlike behoeftes opgeblaas is, die beste is vir pyn en neutrale ruggraatbelyning.

Matrasse verswak met verloop van tyd en die lewensduur van 'n matras hang af van 'n verskeidenheid van faktore, veral die materiaal, die gehalte van die vervaardiging, sorg, en hoe rof dit gebruik word. 'n Laegehalte-geriefsponslaag kan binne een jaar merkbaar agteruitgaan, terwyl 'n hoëgehalte-latekskern 20 jaar of langer kan hou; binneveerkerns hou gewoonlik sowat 10 jaar. Die geriefslaag is byna altyd die eerste deel om in te gee, wat die rede is waarom matrasse dikwels tweekantig is om die lewensduur te verleng. 'n Los bokant word in plaas van of bykomend tot 'n geriefslaag gebruik, wat slytasie verminder en vervang kan word sonder om die hele matras te vervang.

In die VSA is matraswaarborge gewoonlik vir 10 of 20 jaar, en soms vir 25 jaar, hoewel dit spesifiek is vir vervaardigingdefekte en vinniger as normale agteruitgang, nie vir die verwagte agteruitgang met tyd nie. Van 2008 af is daar in die VSA 'n algemene verwagting dat matrasse meer as 10 jaar moet hou, en dit is die gemiddelde aantal jare wat Amerikaners matrasse hou, maar dit wissel tussen ouderdomsgroepe. Hierdie verwagting is gegrond op 'n aantal faktore, insluitend: verkoopsbeloftes; die verwagting dat matrasse die tydperk van hul waarborg sal hou, wat dus onderskeidelik 10 of 20 jaar is; en vanweë vergelyking met ander huishoudelike artikels.

Matrasse se vervangingsiklus is 'n belangrike faktor in die inkomste en wins vir die matrasbedryf – 'n vyfjaar-vervangingsiklus lewer byvoorbeeld dubbel die verkope van 'n tienjaar-vervangingsiklus, dus het die matrasbedryf 'n finansiële aansporing om die vervangingsiklus te verkort. Gevolglik het die Internasionale Slaapproduktevereniging (ISPA) die Beterslaapraad (BSC) in 1979 gestig met die verklaarde doel "om die matrasvervangingsiklus te verkort", en moedig mense aan "om in beter beddegoed te belê".

Wat wetenskaplike studies betref, het 'n bedryfstudie in 2006 deur navorsers aan die Oklahoma State University, wat deur die BSC gefinansier is, van 59 mense wat sleg slaap en elkeen 'n gratis nuwe matras gekry het in die plek van hul bestaande matrasse wat vyf jaar of ouer is (met 'n gemiddelde ouderdom van 9.5 jaar) almal beter slaap ervaar, veral by diegene wie se bestaande matrasse goedkoop was. 'n Opvolgstudie deur 'n paar van dieselfde skrywers met bykomende statistiese ontleding het hierdie gevolgtrekkings bevestig. Die BSC het daarna na hierdie studie verwys in BedTimes, 'n nuustydskrif vir matrasvervaardigers wat ISPA publiseer, om voorspraak te maak vir 'n meer gereelde vervangingsiklus, spesifiek "om te oorweeg om 'n matras elke vyf tot sewe jaar te vervang"; die aanbeveling is grootliks op hierdie studie gegrond.

Die belangrikste slytasieprobleme wat met 'n matras kan voorkom, is insakking, muf en vlekke. Dit kan voorkom word deur behoorlike ondersteuning, deur dit gereeld om te keer of te draai, dit droog te hou, en deur 'n matrasmat of beskermer te gebruik. Sommige tekens van 'n stukkende of verslete matras sluit in vere wat deur die bekledinglaag druk en gevoel kan word, sigbare permanente insakking en misvormdheid, klonterigheid en oormatige piepgeluide.

Matrasse vereis 'n stewige basis wat nie self insak nie – 'n insakkende basis, soos weens swak plankies op 'n wye bed, sal op sy beurt veroorsaak dat die matras insak. Deur altyd op dieselfde plek en liggaamsposisie te slaap veroorsaak oormatige slytasie, dus word matrasse omgedraai of roteer om dit te verminder: dubbelkantige matrasse kan om die beurt in die breedte omgekeer word (oor die lang as) en in die lengte (oor die korter as), of afwisselend omgekeer en gedraai, terwyl enkelsydige matrasse net gedraai kan word, wat makliker is, maar minder doeltreffend. Hoe dikwels dit omgekeer of draai moet word, wissel tussen materiale en vervaardigers, maar gewoonlik word aanbeveel dat dit maandeliks vir die eerste ses maande is, en elke twee of drie maande daarna. Basisse moet ook gedraai word, indien moontlik, hoewel minder dikwels – twee keer per jaar vir boksvere word aanbeveel. Terwyl insakking ongewens is, is 'n sekere mate van induiking (sowat 8 cm) natuurlik as natuurlike materiale in die geriefslaag gebruik word.

Oormatige slytasie op matrasse soos deur dit te vou en buig, swaar voorwerpe op een plek neer te sit of buitensporige krag op die handvatsels sal ook vinniger agteruitgang veroorsaak. Mens moet veral versigtig wees wanneer jy 'n matras vervoer of stoor.

Matrasse vereis ventilasie om droog te bly en te keer dat dit muf, dus moet dit nie direk op die vloer of op 'n harde oppervlak geplaas word nie – plankies of 'n kisveer bied ruimte vir lugvloei, terwyl soliede hout of laaghout (soos in goedkoop slaapbanke) dit nie bied nie. Bykomende ventilasie word aanbeveel vir natuurlike materiale, soos om die matras onbedek te los nadat die beddegoed verwyder is (byvoorbeeld terwyl dit gewas word). As 'n matras toegelaat word om klam te word, byvoorbeeld deur dit nat skoon te maak, kan muf in die stoffering ontwikkel. Vermy dit deur dit skoon te maak met 'n stofsuier of 'n ligte oppervlakreiniger en 'n effens klam lap.

Matrasse absorbeer vloeistowwe en vlekke maklik, veral van sweet in die nag (wat 'n geel vlek tot gevolg kan hê) en ander liggaamsvloeistowwe (seksuele of menstruasie-vloeistowwe), asook om toevallig iets op die bed te mors. Dit laat 'n sigbare merk op die omslag en sypel deur na die onderste lae. Benewens die feit dat dit onhigiënies, moeilik om te was en onooglik is, sal sulke vlekke gewoonlik die waarborg ongeldig maak. Dus word 'n matrasbeskermer aanbeveel om die matras te beskerm; dit kan afsonderlik verwyder en skoongemaak word, en vervang word indien dit beskadig is.

Matrasdiktes wissel van 10 tot 46 cm.

Maatskappye spesialiseer dikwels in 'n spesifieke soort matras, soos binneveer-, lateks- of lugmatrasse, maar namate lateks- en lugmatrasse gewild geword het, het hulle ook meer algemeen geword.

Matrasse wat grootliks dieselfde is, word dikwels onder verskillende handelsname verkoop. Twee van die grootste handelsmerke, Serta en Simmons, word deur dieselfde maatskappy besit na 'n private-ekwiteituitkoop. Simmons, wat in die laat 1800's gestig is, is verskeie kere gekoop en verkoop en bankrotskap het dit in die gesig gestaar na 'n groot afname in die beddegoedbedryf in die 2000's. Die internasionale slaapproduktevereniging (ISPA) is oorspronklik in 1915 gestig en het 'n verslag oor die VSA se matrasverkope saamgestel. 'n Ander vereniging, spesialiteit-slaapvereniging, verteenwoordig maatskappye soos Innomax en Boyd Specialty en fokus op lateks- en water- lugbeddens. Select Comfort, wat lugbeddens ('n spesialisbed) produseer, is 'n lid van die ISPA.

In 2012 is Sealy Corporation, wat in 1881 gestig is, gekoop deur Tempur-Pedic, wat 'n volledig-spons-handelsnaam bekend gestel het (TEMPUR-Materiaal) in die VSA in 1992.

Nog 'n groot maatskappy, Spring Air, het in 2009 bankrot gespeel en is gekoop deur een van sy voormalige bestuurslede.

Comfortaire, wat in 1981 gestig is, was die eerste om te spesialiseer in lugbeddens. Dit is later deur Select Comfort gekoop.

Verstelbare beddens het 'n tendens geword en is meer versoenbaar met sekere soorte matrasse soos lateks of geheuespons. Dit is veral in Europa gewild, en in een besigheid in Swede was dit 25% van die beddens wat hulle in 2010 verkoop het, en 70% van die beddens in Nederland.


</doc>
<doc id="114088" url="https://af.wikipedia.org/wiki?curid=114088" title="Herman Wasserman">
Herman Wasserman

Herman Wasserman is ’n Suid-Afrikaanse akademikus asook kortverhaalskrywer en joernalis. Hy is professor en hoof van die Sentrum vir Film- en Mediastudies aan die Universiteit van Kaapstad, wat as navorser wêreldwye erkenning verwerf en verskeie vakkundige boeke skryf en redigeer.

Hermanus Jacobus Wasserman is op 29 Julie 1969 in Port Elizabeth gebore. Hy gaan skool aan Sunridge Laerskool in Port Elizabeth, Eversdal Laerskool in Durbanville en matrikuleer in 1987 aan die Hoërskool Durbanville. Hierna ondergaan hy in 1988 en 1989 sy verpligte militêre diensplig. Van 1990 tot 1994 studeer hy voltyds aan die Universiteit van Stellenbosch. Sy eerste studies is in die Teologie, maar hy slaan spoedig oor na tale en verwerf die B.A.-graad in 1992, die B.A. Honneurs-graad in Afrikaans-Nederlands in 1993 en daarna in 1994 die B.A. Honneurs-graad in joernalistiek. Vanaf Desember 1994 dien hy op die redaksie van "Die Burger", eers as nuusverslaggewer en vanaf 1997 as boekeredakteur en lid van die kunsredaksie, waar hy gereeld rolprente, boeke en musiek resenseer. In 1997 behaal hy aan die Universiteit van Stellenbosch sy M.A.-graad in Afrikaans-Nederlands met ’n verhandeling oor “"Die Stoetmeester deur Etienne van Heerden binne die plaasromantradisie in Afrikaans"”. Vir sy doktorsgraad doen hy in 1999 ’n jaar lank navorsing aan die Ryksuniversiteit Leiden in Nederland en in 2000 behaal hy sy D.Litt.-graad onder leiding van Louise Viljoen aan die Universiteit van Stellenbosch met ’n studie oor “"Postkoloniale kulturele identiteit in Afrikaanse kortverhale na 1994"”.

Op 1 November 2001 word hy ingevolge die Rykie van Reenen-genootskap, waarvolgens ’n Naspers-joernalis vir ’n termyn na die Universiteit van Stellenbosch gesekondeer word, aangestel as dosent by die Departement Joernalistiek aan die Universiteit van Stellenbosch. Hy doseer media-etiek, media en die gemeenskap en joernalistiek in die kunste. Later word hy bevorder tot senior lektor en beklee hierdie pos voltyds. In 2005 ontvang hy ’n Fullbright-beurs vir navorsing in media-etiek aan die Universiteit van Indiana in Bloomington in Amerika en terselfdertyd ontvang hy ’n toekenning van die Nasionale Navorsingstigting om gaslesings aan te bied aan die State University of New York in Plattsburgh. Sy navorsing wentel rondom die ontginning van postkoloniale teorie vir die kritiese hersiening van normatiewe raamwerke vir die joernalistiek in Suid-Afrika na apartheid. Hy is ’n genoot vir die Etiek denkskool van die Skool vir Joernalisme aan Missouri-Universiteit in Columbia in Amerika en word ook aangestel as ’n navorser deur die Council for the Development of Social Science Research in Africa aan die Democratic Governance Institute on the Media in African Governance in Dakar, Senegal.

Die Suid-Afrikaanse Nasionale Navorsingsinstituut klassifiseer hom in 2006 as ’n navorser in die Y1-kategorie, wat toegeken word aan jong navorsers wat die potensiaal het om gevestigde navorsers van internasionale formaat in hulle spesialisgebiede te word. Hy is slegs die vierde navorser wat op die gebied van die joernalistiek en massakommunikasie so hoog aangeslaan word en hy ontvang dan ook die Visekanselierstoekenning vir uitnemende navorsing van die Universiteit van Stellenbosch. Navorsingsprojekte van hom wat befonds word sluit ’n teoretiese ondersoek van globale joernalistieke etiek vir die Stellenbosch Instituut vir Gevorderde Studies en politieke kommunikasie in nuwe demokrasieë vir die Britse Akademie in. In 2007 aanvaar hy ’n pos as lektor in media- en kultuurstudies aan die Universiteit van Newcastle in Engeland en vanaf September 2008 is hy ’n senior lektor aan die Universiteit van Sheffield in Engeland se Skool vir Joernalistiek. Hy is in hierdie tyd steeds buitengewone medeprofessor in Joernalistiek aan die Universiteit van Stellenbosch. In April 2010 word hy verkies tot genoot van die Media Ethics Colloquium “"Who will watch the watchdog in the Twitter Age?"” in St. Louis in Missouri in die Verenigde State van Amerika.

Met sy terugkeer na Suid-Afrika aanvaar hy ’n pos as professor en hoof van Joernalistiek en Mediastudies aan Rhodes-universiteit in Grahamstad. Vanaf 2012 tot 2015 is hy lid en in die tydperk 2013 tot 2014 sameroeper van die Nasionale Navorsingstigting (NNS) se spesialiskomitee vir Kommunikasie, Mediastudies, Biblioteek- en Inligtingswetenskappe vir die assessering en gradering van navorsers. Hy word deur die NNS gegradeer as ’n B2 navorser, wat aanduidend is van iemand wat besondere internasionale erkenning van sy eweknieë geniet vir die hoë kwaliteit en impak van sy onlangse navorsingsuitsette. Hy is ook hoof van die Navorsingseenheid vir Media in die Globale Suide. By verskeie geleenthede lewer hy referate by plaaslike en internasionale konferensies, insluitende in Desember 2010 in Leiden in Nederland en in 2013 in Dublin in Ierland. In 2012 word hy verkies tot lid van die Academy of Science of South Africa. Hy verkry ook talle navorsingstoelaes om sy navorsingswerk voort te sit, onder andere van Rhodes-universiteit, die Nasionale Navorsingstigting, die Finland Akademie en die Chiang-Ching Kuo Foundation for International Scholarly Exchange van Taiwan.

Sy liefde vir skryf begin reeds in sy skooldae. Op universiteit skryf hy gedigte, waarmee hy verskeie kompetisies op universiteit wen en een (“"Vullisverwyderaar"”) ook in "Tydskrif vir Letterkunde" verskyn. Hy besluit egter later om oor te skakel na kortverhale, wat beter pas by die onderwerpmateriaal wat hom interesseer. “"Verdwaal"” bevat kompakte kortverhale met weinig dialoog en treffende slotte. Dit beeld alledaagse mense uit wat verdwaal op soek na liefde, roem, aanvaarding en betekenis en wat op desperate wyse hulle probleme probeer oplos of daaruit probeer ontvlug. Die verhale het meesal ’n kinkel in die slot, wat aansluit by sy karakters wat oorwegend by die verkeerde slotsom uitkom. In “"Kruising"” gaan ’n terminale siek man saam met ’n vriend op ’n jagtog. Wanneer hy op ’n springbokram aanlê, hoor hy weer in sy gedagtes die stem van die geneesheer wat die uitslag van die toetse en dus sy komende sterfte aan hom meegedeel het, wat dan uitloop in ’n meerduidige slot. “"Ek is nie nou hier nie, maar los gerus ’n boodskap"” is ’n verhaal uit die joernalistieke wêreld. ’n Joernalis voer ’n onderhoud met ’n bejaarde skrywer, wat die uitlating maak dat stories deur hul verwantskap met mekaar gedurig asof vanself na die skrywer terugkeer. Wanneer die joernalis gaan tee maak, praat die skrywer voort op die bandopnemer. Hy kondig aan dat hy daardie selfde aand nog ’n einde aan sy lewe gaan maak en verklap ook sy redes. Die aand transkribeer die joernalis die opname, maar besluit aan die einde om nie hierdie mededeling openbaar te maak nie. As joernalis sal dit sorg vir sensasie en goeie koerantverkope, maar hy wil eerder hierdie materiaal gebruik om ’n goeie kortverhaal te skryf en hy wil eerder bekend raak as iemand wat kuns skep as een wat sensasie uitbuit. “"Verdwaal"” word in Nederlands vertaal. In 1999 word sy kortverhaal “"’n Vrou se hande"” aangewys as naaswenner in Human & Rousseau se Vonkfiksie-wedstryd.

“"Aan die ander kant van die stad"” bevat hoofsaaklik langer verhale wat ’n wyer spektrum van kontemporêre Suid-Afrikaners en hulle leefwyse op insiggewende wyse uitbeeld. Hierdie bundel fokus primêr op ankerlose karakters wat in ’n soort tussenstadium vasgevang is, tussen stad en platteland, tussen verlede en toekoms en tussen tradisie en verandering. Vir baie van hulle is daar maar skrale troos te vind in die lewe, maar sommiges vind tog vervulling, al is dit in klein dinge, ’n voorneme of verwagte uitkoms. Soos die titel aandui is die stad die alomteenwoordige ruimte, met sy fisiese nabyheid en soms emosionele afstand. Die vierluik verhale onder die gesamentlike titel “"Kaap van Goeie Hoop"” bevat veel sin en samehang en is hoogtepunte in hierdie bundel. Die eerste een is die verhaal van Ntsumbu, ’n Kongolees wat motors oppas by ’n teaterkompleks. Hy het in Frankryk gestudeer en was ’n politikus in sy eie land, maar word aangehou en gemartel. Na sy ontsnapping het hy onder groot ontberings eindelik in Suid-Afrika aangekom, waar sy familie by hom aangesluit het. Die enigste werk wat hy kan kry is om motors op te pas vir fooitjies, ver verwyder van sy vroeër bevoorregte lewe. Ten spyte van sy toestand noem hy egter sy pasgebore baba Espérance, die Frans vir “hoop” en met ’n weerklank van die Kaap se oorspronklike naam. Die ander drie verhale het soortgelyke teenstellings, al is die karakters uiteenlopend. Die dronk paneelklopper Hennie van Pretoria is die hoofkarakter in die tweede verhaal. Hy vlug uit Pretoria om weg te kom van sy vrou en staan nou by die visskuite in Kalkbaai. Hy wil graag by sy suster in Vishoek uitkom, maar sy pa weier om die adres vir hom te gee. In die derde verhaal besing die sakeman Riaan in ’n sake-ete kort voor Kersfees die Kaap se lof. Sy vrees en frustrasie veroorsaak egter dat hy hom aan drank te buite gaan. Die laaste verhaal is van ’n naamlose Kapenaar wat van sy emigrerende vriende afskeid neem, maar tog sterk bewus is van die kontrasterende werklikhede wat saam Kaapstad vorm. Teenoor die natuurskoon en die helder ligte is daar die donker plakkerskampe met sy menslike armoede en lyding. Ook treffend is “"Tussen die dag en die droom"”, wat die gedagtegang van ’n egpaar vasgevang in ’n problematiese huwelik uitbeeld. Die man sien daarvan af om uit hierdie huwelik weg te breek en ’n droom na te jaag, want die werklikheid is dat daar praktiese werklikhede is wat die droom nie haalbaar maak nie en dus die werklikheid aanvaarbaar maak. Die vrou besluit om die droom van ’n affair te behou ten einde die saai verhouding en haar man se terloopse toenadering te kan oorleef. “"Aan die ander kant van die stad"” is in 2004 op die kortlys vir die Jan Rabie-prys en die RAU Mardene Marais-debuutprys. Van sy kortverhale word in verskeie versamelbundels opgeneem, onder andere “"Storiepalet"”, “"Vonkfiksie"”, “"Uit die kontreie vandaan"”, “"Donker veld"”, “"In ’n neutedop"” en “"Die Afrikaanse kortverhaalboek"”. Hy publiseer ook in "Boeke-Insig".

As akademikus skryf hy verskeie artikels in vaktydskrifte en hy is ook assistent-redakteur en later redakteur van die tydskrif "Ecquid Novi: African Journalism Studies"” en mederedakteur van "Global Media Journal (Africa edition)". Verder dien hy op die redaksies van "Journal of Mass Ethics", "Journal of African Media Studies", "Australian Journalism Review", "Communicatio" en "Journal of Global Mass Communications". Hy skryf die boek “"Tabloid journalism in South Africa: True story!"” As redakteur is hy verantwoordelik vir verskeie boeke oor kommunikasie en die media, insluitende “"Shifting shelves: post-apartheid essays on mass media culture and identity"” (saam met Sean Jacobs); “"Health communication in Southern Africa: engaging with social and cultural diversity"” (saam met Luuk Lagerwerf en Henk Boer); “"Media ethics beyond borders"” (saam met Stephen J. Ward);  “"Popular media, democracy and development in Africa"”; “"Press freedom in Africa: comparative perspectives"”; “"Power, politics and identity in South African Media"” (saam met Adrian Hadland, Eric Louw en Simphiwe Sesanti); “"Media ethics and justice in the age of globalization"” (saam met Shakuntala Rao); “"Reporting China in Africa: media discourses on shifting geopolitics"” en “"China's media and soft power in Africa: promotion and perceptions"” (saam met Xiaoling Zhang en Winston Mano).






</doc>
<doc id="114089" url="https://af.wikipedia.org/wiki?curid=114089" title="Bernette Bergenthuin">
Bernette Bergenthuin

Bernette Bergenthuin is ’n advokaat en skrywer van Afrikaanse liefdesromans.

Bernette Bergenthuin is op 14 Oktober gebore. Na skool studeer sy verder aan die Universiteit van Stellenbosch, waar sy in 2010 die B.Acc. en LL.B.-grade verwerf. Sy is ’n gekwalifiseerde advokaat wat in Maart 2013 tot die Pretoria Balie toegelaat word. Haar vrye tyd verwyl sy met die skryf van liefdesverhale. Sy bly in Pretoria.

“"Lam in wolfsklere"” verower in 2012 die tweede prys in LAPA se Lekkerlit-toekenning vir beste ontspanningsleesstof. Amie is ’n prokureur in Kaapstad en gaan uit met een van die hubaarste jong mans in die stad. Wanneer sy besef dat hy haar nie gaan vra om te trou nie, gaan sy terug na haar ouers in Bloemfontein. Haar pa besluit om self vir haar ’n skoonseun te soek, terwyl sy ook by die gay paartjie Anthony en Kobus se mal planne betrokke raak. Caro is Kobus se broer en hy probeer om tot sy broer se redding te kom. “"Glansheld en die koerantprinses"” is in 2013 op die kortlys vir die toekenning van die ATKV-prys vir romanses. Die joernalis Sonja weet sy moet nie betrokke raak by glanshelde nie, veral as dit Dawid van Wijk, die nasionale swemheld met ’n reputasie is.  Sy besluit tog om hom hierdie een aand na ’n prystoekenning te vergesel. In “"Flenters vir lint"” besluit Katinka om van Christiaan Reynecke te vergeet. Daarom raak sy verloof aan Hannes Swartz, die een man teen wie Christiaan haar destyds gewaarsku het. Sy vind gou uit sy moes eerder na Christiaan geluister het. “"Stiletto’s van staal"” se hoofkarakters is die drie susters Lona, Vanessa en Sienna, dogters van ’n Italiaanse ma en Afrikaanse pa. Lona is ’n jong getroude vrou met twee klein kinders, Vanessa is ’n werkoholis wat onlangs van vakansie teruggekeer het uit Venesië, waar sy ’n onverwagte vakansieromanse gehad het waarvan sy niemand wil vertel nie; en Sienna is ’n student wat twyfel oor haar kursus en wie se liefdesverhouding tot niet is. Soos die titel aandui, is al drie gedugte vroue, wat eindelik kry wat hulle wil hê. “"Stiletto’s van staal"” is in 2014 op die kortlys vir die toekenning van die Lekkerlit-prys van LAPA Uitgewers en in 2015 op die kortlys vir die ATKV-prys vir ’n liefdesroman. CC wil in “"Als oor kop"” glad nie met skape boer soos haar pa wil hê nie. Sy wil eerder klere ontwerp, solank dit net nie ’n trourok vir haarself is nie. Haar pa benoem egter die buurman, ’n beeldhouer, as vennoot in haar erfdeel.



</doc>
<doc id="114090" url="https://af.wikipedia.org/wiki?curid=114090" title="Benedictus Kok">
Benedictus Kok

Benedictus Kok (*15 Desember 1907, Heilbron - †27 November 1998, Bloemfontein) was 'n professor en hoof van die Departement Afrikaans-Nederlands aan die Universiteit van die Vrystaat, waar hy later ook Dekaan van die Fakulteit Lettere en rektor van die universiteit word. Hy is die eerste persoon wat vanuit die rektorspos ook as kanselier van die universiteit aangewys word. Kok skryf ook onder die skuilname Sigeuner, Décor (as toneel- en musiekkritikus) en Libretto (musiek- en plateresensies).

Benedictus Kok is op 15 Desember 1907 op Heilbron in die Vrystaat gebore. Hy word groot en ondergaan sy skoolopleiding op Frankfort, waar hy ook matrikuleer. Hy studeer in Bloemfontein verder aan die Grey-Universiteitskollege en behaal in 1927 die B.A.-graad en in 1928 die Hoër Onderwysdiploma. Op universiteit is hy lid van die tennisspan en blink ook uit in atletiek. Na kwalifikasie gee hy onderwys in Afrikaans en Engels aan die Hoërskool Parys en hy skryf ook in 1931 die skool se skoollied. Van 1934 tot 1937 studeer hy in Amsterdam en later aan die Ryksuniversiteit van Utrecht, waar hy in 1936 die Drs.Litt.-graad behaal. Terwyl hy student in Nederland is, verteenwoordig hy hierdie land in rugbywedstryde teen Frankryk en Duitsland. In 1939 behaal hy ’n doktorsgraad aan die Universiteit van die Vrystaat. Hy beklee vanaf 1939 ’n lektoraat in Nederlands aan die Grey-Universiteitskollege en word in 1942 aangestel as die opvolger van D.F. Malherbe as professor in Afrikaans aan hierdie universiteit. In 1942 promoveer hy (D.Litt.-graad) aan die Universiteit van Suid-Afrika met ’n proefskrif oor “"Die vergelyking in die Afrikaanse volkstaal"”. Hy is reeds professor wanneer hy begin om sang- en klavierlesse te neem en hy slaag al sy eksamens met lof. Saam met die SAUK-orkes vertolk hy onder andere die tenoor-hoofrolle in opvoerings van “"Die Messias"” van Handel en “"Elias"” van Felix Mendelssohn. Van 1951 tot 1967 is hy dekaan van die Fakulteit Lettere en hy word dan in 1967 as rektor van die universiteit aangestel. Van 1976 af is hy die universiteit se kanselier en hy is die eerste persoon wat vanuit die rektorspos aangestel word as kanselier. Aan die einde van 1989 tree hy af as kanselier. Hy is getroud met Alma Martha Boshoff en hulle het ’n seun, Ordino, en twee dogters, Meritza en Marietta. Hy is op Vrydag 27 November 1998 in Bloemfontein oorlede.

Benewens sy werk as dosent lewer hy gereeld praatjies oor die radio oor die taal, musiek en sang, terwyl hy ook onder die skuilnaam Décor optree as toneel- en musiekkritikus vir "Die Volksblad". Hy is ook boekresensent en skryf selfs gereeld die hoofartikel wat op Saterdae in die koerant verskyn. Later skryf hy musiek- en plateresensies onder die naam Libretto. Op 21 Oktober 1981 lewer hy die heel eerste D.F. Malherbe-gedenklesing onder die titel “"D.F. Malherbe: Sy lewe en strewe"”. Vir jare is hy orrelis van die NG Kerk Bloemheuwel en van Bloemfontein-Noord, waar hy ook as koorleier en orkesleier optree. As kranige sportman is hy in 1938 lid van die Suid-Afrikaanse studente rugbyspan wat in Duitsland gespeel het, terwyl hy ook uitblink in atletiek en tennis. Hy het ’n basiese kennis van twaalf tale, wat benewens Afrikaans en Engels ook Spaans, Italiaans en Frans insluit

Sy proefskrif, “Die vergelyking in die Afrikaanse volkstaal”, word in 1942 gepubliseer. Hy skryf verskeie kortverhale en sy kortverhaal “"Wyn van die lewe"” word opgeneem in die versamelbundel “"Die slagter van Samaria"” onder redaksie van P.J. van der Watt. Hy is in 1941 redakteur van die huldigingsbundel “D.F. Malherbe, die mens en sy kuns” en in 1959 redakteur van die bundel “Afrikaans, ons pêrel van groot waarde”, wat verskeie herdrukke beleef. Hy is ook mederedakteur van die boeke “Kruim en kors” en “D.F. Malherbe in beeld en woord”. 

By geleentheid van sy 75e verjaarsdag in 1982 word ’n uitgawe van die universiteit se tydskrif "Acta Academica" aan hom opgedra. In 1990 word erelidmaatskap van die Afrikaanse Skrywerskring aan hom toegeken. Talle straatname en geboue in Bloemfontein word na hom vernoem.






</doc>
<doc id="114091" url="https://af.wikipedia.org/wiki?curid=114091" title="Louise Naudé">
Louise Naudé

Louise Naudé (*11 Junie 1927- †19 Desember 2008, Somerset-Wes) was die nooiensnaam van Louise Angless, wat in die boek “"Die kamferboom"” die aangrypende verhaal vertel van haar familie se lotgevalle in die stryd teen apartheid. Sy was aktief betrokke by die anti-apartheid beweging en was ook 'n lid van die Black Sash organisasie.

Louise Naudé is op 11 Junie 1927 in ’n Afrikaanse huisgesin gebore, gaan skool in ’n Afrikaanse skool en is lid van die Nederduits Gereformeerde Kerk. Haar universiteitsopleiding kry sy aan die Universiteit van Pretoria waar sy haar in Maatskaplike Werk bekwaam. In 1957 trou sy met Richard Angless, wat in Engeland gebore is en ’n Katoliek is. Hulle het ’n seun (Edwin) en ’n dogter (Theresa) wat goeie resultate behaal op skool en op universiteit. Theresa bekwaam haar later ook as maatskaplike werker. Gedurende Louise se huwelikslewe gee sy by verskeie skole in die Kaapse Skiereiland onderrig in Afrikaans en in hierdie tyd word verskeie artikels van haar in tydskrifte gepubliseer. Dan kry sy die geleentheid om onderwys te gee by ’n Kleurlingklooster, wat haar in aanraking bring met anderskleuriges in die tyd van die apartheidsregering. Sy bied ook aandklasse aan by ’n Sentrum vir Volwasse Opvoeding vir swart mense, wat haar kennis oor hierdie mense se lewensomstandighede onder apartheid verder verbreed. As gevolg van haar blootstelling raak sy dan betrokke by die Black Sash, die organisasie vir vroue wat hulle beywer vir sosiale regverdigheid en die afskaffing van apartheid. Na aftrede vestig sy haar in Somerset-Wes naby Kaapstad, waar sy in die aftreeoord Allenwood Club in Helderberg Village bly. Sy is op 19 Desember 2008 in Somerset-Wes oorlede.

Op 16 Junie 1980 word haar seun Edwin deur die Veiligheidspolisie by hulle huis in hegtenis geneem en sonder verhoor opgesluit tot 13 Augustus van daardie jaar. In November 1981 besluit Edwin om die land te verlaat en daarna kan hy nie weer terugkom nie. Hy vestig hom later in Zimbabwe. In ’n tyd toe haar seun dringend na Frankryk moet vertrek, sterf haar man op onverklaarbare wyse in ’n “ongeluk”. Al hierdie gebeure beskryf sy in “Die kamferboom”, asook die klein wreedhede waaraan sy en haar gesin in hierdie tyd onderwerp is. Daar is die oproepe in die nag, die onophoudelike dreigemente, beloftes wat nie nagekom word nie en die totale onbegrip en afsydigheid van vriende. Dit word ’n emosionele verslag oor ’n tyd wat hopelik vir altyd verby is, maar nooit vergeet mag word nie. Die skrywer begrawe haar man se bloedbevlekte hemp en plant daar ’n kamferboom, wat aan die boek sy titel gee en ook die boodskap dat ons moet wortelskiet en groei, eerder as om te sterf waar ons staan. Hierdie boek word in 1991 genomineer vir die C.N.A.-debuutprys.




</doc>
<doc id="114092" url="https://af.wikipedia.org/wiki?curid=114092" title="A.J. Boëseken">
A.J. Boëseken

A.J. Boëseken is ’n bekende historikus wat verskeie geskiedkundige werke skryf en verskeie eerbewyse vir haar werk ontvang.

Anna Jacoba Boëseken is op 23 Oktober 1905 in Pretoria gebore as enigste kind van die Nederlandse immigrante Adriaan Cornelis Boëseken (1871–1942) en Jantina Eelberndina de Cock (1866–1955). Sy word groot in die Vrystaat en gaan skool in Bloemfontein. Na haar opleiding is sy onderwyseres op Prins Albert in die Karoo en in die Paarl. Sy studeer verder en behaal die M.A.-graad in Geskiedenis aan die Universiteit van Stellenbosch. Vir haar doktorsgraad doen sy in 1941 navorsing in Batavia en promoveer dan onder leiding van professor H.B. Thom aan die Universiteit van Stellenbosch met ’n proefskrif oor “"Die Nederlandse kommissarisse en die 18de eeuse samelewing aan die Kaap"”. Hierdie proefskrif word later gepubliseer. Vanaf 1943 tot 1955 is sy joernalis by Nasionale Pers. In 1955 aanvaar sy ’n betrekking by die Staatsargief en begin met transkribering van die Resolusies van die Politieke Raad, waarna sy in 1961 hoofredakteur word van bronnepublikasies. Hierdie werk maak haar die grootste Suid-Afrikaanse kenner van die dialekte van die sewentiende en agtiende eeuse Nederlandse handskrifte. Sy is op 18 Junie 1964 stigterslid van die Genealogiese Vereniging van Suid-Afrika en dien op die redaksie van hierdie vereniging se kwartaalblad "Familia". Op 28 Junie 1997 is sy in Oranjezicht in Kaapstad oorlede.

Sy is die redakteur van ’n groot aantal bronnepublikasies en skrywer van populêre historiese werke. Sy skryf ’n biografie oor “Simon van der Stel en sy kinders”, waarin sy hierdie era van die geskiedenis beskryf. Twee van haar boeke het Jan van Riebeeck se persoon en sy wedervaringe as tema, naamlik “Avontuur in die vreemde – die verhaal van Jan van Riebeeck” en “Jan van Riebeeck en sy gesin”. Verder lewer sy etlike bydraes tot ander werke, soos onder andere “Drie eeue: Die verhaal van ons vaderland”, ’n werk in vyf boekdele wat sy saam met D.W. Kruger en A. Kieser skryf, en “The Secluded Valley Tulbagh: 't Land van Waveren 1700–1804” wat sy saam met Margaret Cairns skryf.

In 1965 ken die Suid-Afrikaanse Akademie vir Wetenskap en Kuns die Stalsprys vir Kultuurgeskiedenis aan haar toe vir die boek “"Simon van der Stel en sy kinders"”. Sy ontvang ook ’n oorkonde van die Stigting Jan van Riebeeck, ’n oorkonde van die Stigting Simon van der Stel en die Recht Malan-prys. Die Potchefstroomse Universiteit vir Christelike Hoër Onderwys en die Universiteit van Stellenbosch in 1980 ken eredoktorsgrade aan haar toe, terwyl sy by die Universiteit van Wes-Kaapland as ereprofessor aangestel word. ’n Jaarlikse gedenklesing in haar naam word in Kaapstad ingestel.






</doc>
<doc id="114095" url="https://af.wikipedia.org/wiki?curid=114095" title="D.B. Bosman">
D.B. Bosman

Daniël Brink Bosman (* 30 Januarie 1888, Boshof - † 7 Mei 1960, Somerset-Wes) was ’n taalkundige, professor in Afrikaanse Taalkunde aan die Universiteit van Kaapstad en na sy aftrede Suid-Afrikaanse ambassadeur in Nederland. Sy proefskrif oor die ontstaan van Afrikaans het 'n groot invloed gehad op die latere denke oor hierdie onderwerp en hy het ook saam met Boerneef ’n gesaghebbende tweetalige woordeboek (Engels-Afrikaans en Afrikaans-Engels) saamgestel.

Daniël Brink Bosman is op 30 Januarie 1888 in die distrik Boshof in die Vrystaat gebore as een van dertien kinders in die gesin. Sy ouers is Paul Johannes Bosman en Louisa Brink. Hy het pas met sy skoolopleiding begin wanneer die Anglo-Boereoorlog uitbreek en swerf in die oorlog as jong seun saam met sy dowe pa deur die veld om gevangeneming te ontduik. 

Na die oorlog is hy eers op Franschhoek op skool en later op Boshof, waar hy die Thomas Robertson-beurs verower as die beste leerling in die Vrystaat. Hy matrikuleer in 1908 en studeer dan verder aan die Grey Universiteitskollege in Bloemfontein, waar hy die B.A.-graad en in 1912 die M.A.-graad verwerf. Op aanbeveling van president M.T. Steyn word die Herman Coster-studiebeurs aan hom toegeken, wat hom in staat stel om oorsee te gaan vir verdere studie. Onder leiding van professor Kluyver behaal hy in 1916 sy D.Litt.-graad in die Lettere aan die Universiteit van Groningen in Nederland. Sy proefskrif is getiteld "Afrikaans en Maleis-Portugees". 

Na die einde van die Eerste Wêreldoorlog in 1918 keer hy so gou moontlik terug na Suid-Afrika, waar hy vir ’n tyd optree as waarnemende professor in Afrikaans en Nederlands aan die Universiteit van Stellenbosch. Hierna aanvaar hy ’n pos as registrateur van die Grey-Universiteitskollege. In 1921 keer hy vir ’n ruk terug na Nederland vir navorsing in die Rijksarchief in Den Haag. Hy aanvaar in 1925 ’n pos as lektor aan die Universiteit van Kaapstad, waar hy in 1927 professor in Afrikaanse en Nederlandse Taalkunde word. Hierdie betrekking beklee hy tot met sy aftrede in 1948.

Kort na sy terugkeer na Suid-Afrika in 1918 word hy benoem tot lid van die Akademie se Taalkommissie en werk hy mee aan die “"Afrikaanse Woordelys en Spelreëls"”, terwyl hy later ook voorsitter is van hierdie kommissie en tot 1948 lid bly. Hy word ook lid van die Suid-Afrikaanse Akademie vir Wetenskap en Kuns en is sekretaris in die periode 1927–1930, terwyl hy later ook in die Raad dien. Vanaf 1936 dien hy ook op die Departementele Komitee insake die vorm en spelling van Aardrykskundige Eiename, die voorloper van die latere Pleknamekomitee. In 1923 word hy lid van die Maatschappij der Nederlandse Letterkunde in Leiden. Na sy akademiese aftrede word hy ambassadeur in Nederland, ’n pos wat hy vanaf 1949 tot 1957 beklee. By sy terugkeer vestig hy hom as wynboer naby Somerset-Wes in die Kaap. In hierdie tyd dien hy in die direksie van die Nederlandse Bank van Suid-Afrika en is hy lid van die Komitee van Toepassing en Advies insake die Kulturele Betrekkinge tussen Nederland en Suid-Afrika. 

Tydens sy studentejare in Nederland trou hy met Frouwien Reina Meijer, ’n Nederlandse meisie van Groningen, en die egpaar het vier kinders, twee seuns en twee dogters. Hy is op 7 Mei 1960 op Somerset-Wes in die Kaap oorlede.
Die verwerkte vorm van sy proefskrif, "Oor die ontstaan van Afrikaans", het ŉ enorme invloed op die teorie oor Afrikaans se herkoms. Tot met die publikasie daarvan is D.C. Hesseling se beskouings in "Het Afrikaansh" van 1899 wyd aanvaar, naamlik dat die handels- en slawetaal, die sogenaamde Maleis-Portugees, Nederlands in Afrikaans gekreoliseer het. Bosman se werk dui aan die hand van deeglike dokumentasie en verwysing na taalkundige aspekte aan dat die nie-Nederlandssprekende inwoners almal eindelik hulle tale (Frans, Duits, Hottentots) prys gegee en ŉ vorm van Nederlands aangeleer het wat vandag Afrikaans heet. Deurentyd het Nederlands die beïnvloedende en toonaangewende taal gebly. Afrikaans is dus nie ŉ bastertaal nie, maar ŉ volwaardige afstammeling van sewentiende eeuse Nederlands, wat gaandeweg vereenvoudig het en woorde en uitdrukkings van baie ander tale ingeneem het in sy ryke verskeidenheid. 

Hy is veral bekend vir die "Tweetalige Woordeboek" wat hy in samewerking met I.W. van der Merwe (Boerneef) saamstel. Verder versorg hy die "Daghregister van Jan van Riebeeck" en skryf die taalkundige boek "Die aanmekaarskryf van woorde in Afrikaans". 

Verskeie vakkundige artikels van hom verskyn in publikasies soos "Tydskrif vir Wetenskap en Kuns", "De Nieuwe Taal­gids", "Die Huisgenoot" en die "Hertzog-annale".



Samesteller en redakteur





</doc>
<doc id="114097" url="https://af.wikipedia.org/wiki?curid=114097" title="C.F. Beyers-Boshoff">
C.F. Beyers-Boshoff

C.F. Beyers-Boshoff (1926–1989) is die skrywer van meer as honderd romans en jeugverhale en hy skryf ook rolprentdraaiboeke en verskeie gewilde radiovervolgverhale. Sy radiovervolgverhaal "Ongewenste vreemdeling", wat later ook tot 'n rolprent verwerk is, maak van hom ’n huishoudelike naam en hou op daardie tydstip die rekord vir die grootste luistertal vir ’n Afrikaanse radiovervolgverhaal. Elf van sy verhale word suksesvol in rolprente omskep. Die gewilde "Jasper"-reeks ('n reeks jeugverhale) verskyn ook uit sy pen. Hy skryf ook onder die skuilnaam Dot Malan.

Christiaan Frederik Beyers-Boshoff is op 8 Mei 1926 op Potgietersrus gebore. Die gesin verhuis na Pretoria waar hy sy skoolloopbaan aan die Afrikaanse Hoër Seunskool voltooi. Hy studeer verder aan die Universiteit van Pretoria, waar hy sy vrou, Petro Maritz, ontmoet. Hulle het vyf kinders, vier dogters (Marie, die tweeling Marlene en Jenny en Liza) en sy enigste seun, die skilder Maurice Boshoff.

Aanvanklik werk hy en skryf deeltyds, maar sy loopbaankeuse word beïnvloed toe hy en sy vrou laat in die sestigerjare by hulle nuwe huis in Waterkloofrif in Pretoria aankom en vind dat die hele huis rot en kaal gesteel is. Niks was verseker nie. Hy spring hierna aan die werk voor sy tikmasjien en skryf daarna gereeld sowat agtien uur per dag om aan die spertye vir radiovervolgverhale te voldoen en intussen nog romans en draaiboeke ook te skryf. Hy skei in die sewentigerjare van sy vrou.

C.F. Beyers-Boshoff sterf op 17 Desember 1989 op die ouderdom van 63 aan hartversaking in die H.F. Verwoerd Hospitaal in Pretoria.

In standerd ses verskyn sy eerste storie in die kindertydskrif "Die Jongspan" en word hy ’n paar sjielings daarvoor betaal. Dit beïnvloed later sy keuse om voltyds ’n skrywer te word. In 1949 skryf hy sy eerste vervolgverhaal vir die radio. Hierna publiseer hy "Die nagwolwe kies hul leier" in die Mei 1953-uitgawe van "Patrys", kortverhale in tydskrifte soos "Die Huisgenoot" en later romans, terwyl hy steeds vervolgverhale, hoorbeelde en jeugverhale vir die radio skryf.

Van sy bekendste radiovervolgverhale is "Ongewenste vreemdeling", "Dans van die flamink", "My liedjie van verlange" en "Die vrou van Shangetti". Veral "Ongewenste vreemdeling" maak van hom ’n huishoudelike naam en hou op daardie tydstip die rekord vir die grootste luistertal vir ’n Afrikaanse radiovervolgverhaal. Elf van sy verhale word suksesvol in rolprente omskep (hy skryf self die draaiboeke), waaronder "Dans van die flamink" (1974), "Ongewenste vreemdeling" (1974) (met Jans Rautenbach as regisseur), "Tant Ralie se losieshuis" (1974), "My naam is Dingetjie" (1975), "Die troudag van Tant Ralie" (1975), "Dingetjie is Dynamite" (1975), "My" "liedjie van verlange" (1975), "Grensbasis 13" (1979) en "Eendag vir altyd" (1985). Hy skryf ook die draaiboek in Engels vir die film "Night of the puppets" (1980), ’n film wat deur Daan Retief gemaak word, en "The spots on my leopard" (1974). Van sy films word internasionaal uitgereik en "Catch me a dream" (in Afrikaans uitgereik as "Vang vir my ’n droom") en "Kill and kill again" (in Suid-Afrika uitgereik as "Karate Olympia") behaal groot sukses op die Amerikaanse kringloop. Vir die Amerikaanse mark skryf hy ook televisiedraaiboeke.

Die boeke "Slangetjies en leertjies" en "By die fontein" word onder die skuilnaam Dot Malan uitgegee.

Sy grootste uitsette is liefdesverhale en spanningsverhale, hoofsaaklik vir boekklubs.

"Deur die Sleutelgat" (1964) is die verhaal van Antonie Roux, eerstens ’n skrywer van populêre slapbandboeke maar ook ’n staatsamptenaar. Wanneer Emily Stander egter in alle erns in sy toekoms begin belang stel, verander alles byna oornag vir hom. Na sy skielike beroemdheid dwing sy vrou hom om Lilford Manor met spook en al te koop en verander hy in ’n feitlik onherkenbare persoon.

"Nag oor Afrika" (1964) speel in Kenia af. Die Johannesburgse meisie Hilda verkry die dienste van grootwildjagter Hubert Meyer om haar verloofde, Mike Greeff, op te spoor. Hubert is bewus van Greeff se ondergrondse bedrywighede onder die plaaslike inwoners en hy wil nie vir Hilda ontnugter voordat hy nie genoegsame bewyse vir sy vermoedens het nie. Kort ná Hilda se aankoms in Kenia word sy gedreig en aangeraai om terug te keer na Suid-Afrika. Sy gee nie gehoor nie en word dan deur Mike se trawante ontvoer. Hubert se getroue Masai-bediende word ook deur die genadelose Mau-Mau om die lewe gebring en Hubert besluit om Mike Greeff aan die kaak te stel. Hy word meegevoer tot op die geheimsinnige Russiese duikboot wat onder die swart mantel van die “nag oor Afrika” sy ewe geheimsinnige vrag tot digby die kus vervoer.

Franz Meyer vlug in "Pad na die son" (1964) uit die agterbuurte van die groot stad en beland in die ysterwêreld, die kontrei van manne waar ook die vrouens van ’n besondere stoffasie is. Hier in die Dal leer hy homself ken en vind uit dat hy swaarkry te bowe kan kom. Moira, die gesofistikeerde dogter van die Ysterkoning, toon Franz sy krag deur hom eers te laat besef wat sy swakheid is. Hy leer dat die liefde nie eenvoudig en enkel is nie en baie fasette het.

Moira Murray is die hoofkarakter in "Twee myl van nêrens" (1964). Sy is draaiboekskryfster vir ’n rolprentmaatskappy en soek na atmosfeer vir ’n verhaal wat verfilm moet word. Op die verlate Skulpbaai wil sy dan rustig haar skryfwerk afhandel, onbewus van die boewebende wat snags hul Sataniese bedrywighede daar voortsit. Sy ontmoet hier die stedeling Wessel Malan en hulle vind hulle in ’n massiewe, ou spookhuis aan ’n verlate stuk seestrand in botsing met die bende.

"Twee van klawers" speel af rondom die ontdekking van ’n uitvinding wat die gevolge van radio-aktiewe bestraling uitskakel. Professor Henri Weiss word doodgeskiet kort nadat sy sekretaresse, Hilda Meyer, hierdie hoogs vertroulike verslag van hom getik het. Sy gaan soek hulp by Hans Bruwer, eienaar van ’n geweerwinkel in Johannesburg. Hans neem Hilda na sy houthuise by Hartbeespoortdam sodat sy daar kan wegkruip. Hans se verloofde, Mauritza de Villiers, is glad nie ingenome met hierdie verwikkeling nie, maar dan word sy ontvoer. Die veiligheidspolisie raak ook betrokke en die spanning loop hoog.

In "’n Vrou soos Lora" (1965) is Lora de Villiers slegs begaan oor haarself. Sy is beeldskoon en die dogter van ’n baie ryk man wat haar alles gee wat haar hart begeer. Boonop is sy geseënd met ’n goeie verstand en behaal dus sukses met feitlik alles wat sy aanpak, behalwe in die liefde. Sy ontmoet die talentvolle maar sukkelende kunstenaar Robert Pelser en neem sy lewe oor om te sorg dat die geld begin invloei, maar sy kunstenaarsiel is nie hiermee geneë nie. Hy het ook ’n meisie, al steur Lora haar nie daaraan nie.

"Linkerhand van die noodlot" (1967) is ’n spioenasieverhaal. Die Sjinese ontwikkel die Z13-kiem, ’n gevaarlike wapen wat die ongelukkige slagoffer wat dit inkry, spoedig tot ’n volslae idioot laat degenereer. Indien die leiers van ’n volk dit sou inkry, sou die hele land spoedig in ’n toestand van algehele chaos verkeer. Dit is dan ook die Sjinese se voorneme met Suid-Afrika. Alec de Winter word deur die Veiligheidspolisie getaak om die teelplek van hierdie kieme op te spoor.

In "Die verdwaaldes" (1967) leef Robert slegs vir die oomblik en is doodgelukkig om klavierspeler in ’n dansorkes te wees. Hy is nie standvastig genoeg om Elsie se man te wees nie en sy weet dit, maar trou nogtans met hom. Sy gaan oopoë in die huwelik in, maar kan tog nie by sy soort lewe aanpas nie. As klereontwerpster is sy die vernaamste broodwinner in die huis en kan maar nie verstaan dat Robert tevrede kan wees om maar van dag tot dag te leef nie. Sy probeer hom aanspoor om te verbeter, maar kort voor lank kom daar ’n verwydering tussen hulle.

"Boegspriet teen die wind" (1968) begin in Frankryk in die laaste maande voor die groot Franse Rewolusie. Francois Legaut begaan die fout om toe te laat dat hy in ’n argument met die markies Du Bois betrek raak in ’n tyd toe gewone mense se lewens nie veel werd is nie. Hy wen die argument, maar moet daarna vir sy lewe vlug. Hy ontmoet vir Jean Matroos, die eerste stuurman van die Achilles, en vertrek dan per skip na die Kaap die Goeie Hoop. Rooibaard Galvez, die gevreesde seerower, kaap die skip en hy word saam met Jean deur Rooibaard as ’n galeislaaf verkoop. Hy weet dat die einde aangebreek het. As die kettings eers om die gewrigte van ’n galeislaaf geplaas is, word dit eers weer losgemaak nadat hy van uitputting gesterf het.

"Goud in die son" (1969) is ’n verhaal uit die gouddelwersdae in Johannesburg. Koert van Duyn kom van die platteland na Johannesburg om sy fortuin te soek en los vir Clara op die wye vlakte agter. In Johannesburg vind Koert goud en ook vir Linn Russell, maar daar was altyd nog Clara.

Ilse trou in "Vrees is die jagter" (1969) met Philip de Winter, ’n miljoenêr van die Goudstad. Weelde, gerief en sekuriteit is egter nie vir haar bedoel nie, want op haar troudag kom ’n persoon uit haar verlede weer te voorskyn en van hierdie dag is hy die jagter wat haar soos ’n gewonde dier laat vlug. Sy vinger is gedurig op die sneller, gereed om die doodskoot af te trek.

In "Die wilde een" (1970) is Mat Terblanche eienares van ’n groot plantasie en saagmeulens in ’n vallei tussen heuwels en berghange. Hulle noem haar “die wilde een”, wat saam met haar saggeaarde suster Eleen die ruwe boswerkers in toom hou. Meer as een boswerker probeer om die ongetemde Mat te verower, maar vind gou sy is nie ’n katjie wat sonder handskoene hanteer kan word nie. Dan daag Karel de Villiers in die vallei op.

In "Jong liefde" (1971) is Janna nog baie jonk toe sy met Henno, die jong mediese student, oor die tou trap en swanger word. Hulle trou, maar sy verloor die baba en kan nie sielkundig herstel van hierdie knou nie. Henno is lief vir Janna en wil goed wees vir haar, maar sy wil hom nie toelaat nie. Dan ontmoet hy vir Nelmari.

"Kom luister na my lied" en sy vervolg "Aan jou my minnelied" (1972) is die verhaal van Mitz Rossouw, die swartkopmeisie met die goue stem. As jong sangeres werp sy alles in die stryd om die kalklig te bereik, want slegs daarin, glo sy, sal sy geluk vind. Oornag kom sukses na haar toe, want die orkesleier, Anton de Winter, maak dit vir haar moontlik om as sangeres van populêre liedjies die verbeelding van die publiek gaande te maak. Sukses en geluk loop egter nie altyd hand aan hand nie. Dit is die verhaal van ’n vrou wat na geluk en liefde soek, maar sukses as sangeres en rolprentster vind.

"M’sieur die kavalier" (1973) is ’n ou Kaapse verhaal. Lafras Lamont kom vanuit Frankryk in die Kaap aan om ’n besoek te bring aan die wynplaas, Groot Overmeer. Daar onderhandel hy met Adriaan de Leeuw om die feitlik onmoontlike aan te durf, naamlik om die skone Gretel uit Robert-Jan se kloue te bevry. Robert-Jan is die leier van die groep seerowers wat om Kaap die Goeie Hoop alle seevaart onveilig maak. Hy is ook die barbaar met ’n swaard, ’n swaard wat alle ander swaarde oortref, maar met Die Kavalier het hy nog nie kennis gemaak nie.

"Tant Ralie se losieshuis" (1974) is die vervolg op die baie gewilde radioverhaal "Ongewenste vreemdeling". Dit vertel die verhaal oor wat met die mense van die vallei gebeur het, ná daardie nag toe die vlamme soveel vernietig het. Tant Ralie en tant Mathilda vestig hulle in Kaapstad. Hier probeer hulle vergeet van Mitz met haar lag en haar kitaar en haar liedjies, en van Gerhard, die groot vreemdeling wat so hard probeer het om van gister weg te kom. Daar kom egter weer ’n meisie in hulle lewens, een met ’n laggie soos dié van Mitz, met ’n kitaar en sagte, warm liedjies.

"In die skadu van Agnes Linde" (1976) is die verhaal van ’n pragtige meisiekind met ’n verlede en ’n vasberade jong man wat die geheime van die vallei anderkant die berg van die maan wil ontsyfer. Dot Linde ontmoet vir Robert Heever net na die begrafnis van professor De Winter, die man wat sy soos ’n eie vader liefgehad het. ’n Fortuinverstelster waarsku haar egter dat die toekoms groot gevaar inhou.

"Slavin van die kaptein" (1976) is ’n verhaal uit die ou Kaapse tydperk. Francois Remarque, skeepskaptein in die Franse vloot, is aan die Kaap die Goeie Hoop in opdrag van koning Lodewyk die Veertiende van Frankryk. Sy opdrag is om ’n hoflikheidsbesoek aan die Hollandse kolonie te bring en om die Franse koning se niggie Lucienne na ’n onthaal in die Kasteel te vergesel. ’n Slavin van Europese afkoms maak egter aanspraak op sy hulp en hy kan nie weier nie. Lucienne veroordeel sy bemoeienis met so ’n barbaarse skepseltjie, maar hy raak al dieper betrokke.

In "Sommer net iemand" (1978) ontmoet die 20-jarige Mike de Villiers die 35-jarige kabaretsangeres Ruby Seymour op Clifton se strand. Mike raak verlief op haar, maar sy voel dat sy te oud is vir hom. Daar is ook nog Dave Hunter, ’n man uit haar verlede, terwyl Mike in sy omswerwinge vir Heidi ontmoet.

Hein Rossouw is in "Eendag, as jy terugkom" (1979) van kleinsaf vasberade om uit sy arm jeugjare te ontsnap en baie ryk te word. Om te kom waar hy wil wees, moet hy egter die liefde van sy tweelingbroer en sy swartkop meisie, Ilse Vermaak, inboet. Ilse het hom lief en is vasbeslote om vir hom te veg, ongeag wat dit sal kos. Hein trou met Liza Watson, blondekopdogter van sy baas, en Ilse weet hy doen dit slegs omdat hy deur haar die hoogste sport van die lewe kan bereik. Liza konfronteer haar egter en Ilse besef dat Liza vir Hein liefhet, selfs liewer as wat sý hom het.

"Die noodlot is ’n vrou" (1979) vertel van die 23-jarige Sheila Marais. Sy werk in die poskantoor op Stutterheim, vanwaar sy met die veel ouer Bill Symington trou. Bill het ’n agtienjarige dogter, Lizel, is skatryk en besit vele saagmeulens. Dan word Paul Naudé aangestel by een van Bill se saagmeulens. Sheila kry Bill se vertroueling, Michael Bergman, met beloftes van mag en rykdom om van Bill ontslae te raak. In ’n skermutseling met Paul val Michael en sterf. Saam raak Paul, Sheila en Lizel van die lyk ontslae en die houvas wat Sheila op Paul het, verstewig. Dan val Sheila van ’n krans af en beseer haar rug en neem die verhaal ’n onverwagte wending.

In "’n Meisie so mooi" (1980) veg Hein Reynecke op die grens, terwyl sy vrou Ilse een van die gewildste aktrises in die land is en slegs belangstel in haar loopbaan. Sy is amper klaar met ’n televisieprent en sal dan na Kaapstad vertrek, waar sy saam met buitelandse spelers in ’n rolprent vir die oorsese mark sal optree. Hein word egter ernstig gewond. Ilse is feitlik onderweg Kaapstad toe en sy kry kwalik die kans om hom te besoek. By die hospitaal kom sy tot haar skok agter dat Hein blind is en aan geheueverlies ly. Onmiddellik besluit sy om van hom te skei. Hein se gesig herstel mettertyd en hy herwin sy geheue. Hy vind ook ’n nuwe maat in die verpleegster Marlene Rademeyer, ’n verpleegster. Tog is hy steeds lief vir Ilse.

"Wag op die goue more" (1980) is ’n verhaal uit die gouddelwersdae in Pelgrimsrus. Rudolph Meyer besluit om sy geluk in Pelgrimsrus te gaan beproef wanneer sy pa en broer sy ideaal om geneesheer te word, minag. Hy is egter glad nie voorbereid op die skote wat reeds buite die dorp op hom gevuur word nie. Rudolph raak hier ’n geharde man en raak betrokke by die De Wet-gesin. Daar is Herklaas de Wet, die delwer wat beroof word van sy fortuin; Santie, sy saggeaarde dogter wat siek delwers verpleeg; en haar suster Liz, wat nie tru staan vir ’n man as dit by gruis was en sif kom nie. Rudolph moet besluit oor die vrou vir hom en die keuse lê tussen die verfynde Lora Rademeyer wat in Pretoria op hom wag, of een van die twee De Wet-susters.

In "Vangnet van die lewe" (1982) is Jenny Lundy ’n baie gewilde sangeres en verlief op Michael Jackson. Tot haar skok vind sy egter uit dat Michael al die tyd getroud was toe sy verbitterde vrou hom voor Jenny doodskiet. Hierna draai Jenny se bewonderaars hulle rûe op haar. Jenny probeer selfmoord pleeg, maar word gered deur die mediese student Rudi Meyer. Rudi is op sy beurt op vlug van die polisie en Jenny help hom om in Durban uit te kom. Intussen kry Moira van Vuuren, Rudi se gewese meisie, spyt dat sy vir Rudi in die moeilikheid laat beland het oor ’n tref-en-trap ongeluk wat sy veroorsaak het. Sy volg hom Durban toe.

"Die gees van Kilimanjaro" (1963) is die eerste boek in die Afrika-reeks. Hierin sien Valk de Wet baie uit na die naderende skoolvakansie, want hy sou na Oos-Afrika gaan waar hy saam met sy pa, professor Henri de Wet, na verskeie streke sou reis om nuwe insektemiddels op die proef te stel. Toe sy pa nie by die afgesproke ontmoetingsplek opgedaag het nie, was dit vir hom duidelik dat hy met oop oë in ’n donker komplot ingeloop het. Saam met die jong joernalis, Rupert Martin, gaan hy na die berg Kilimanjaro waar hy te doene kry met die inboorlinge se vrees vir die geheimsinnige Gees van Kilimanjaro. Telkens bedreig Marcel du Bois sy lewe terwyl hulle poog om die Ster van Afrika in die hande te kry.

"Duikers van die diepsee" (1964) is die tweede boek in die Afrika-reeks. Valk de Wet gaan saam met sy joernalisvriend, Rupert Martin, om te soek na ’n skat onder die koue water van die Suid-Afrikaanse weskus. Hier raak hy onder die water in die moeilikheid en bevind hom uiteindelik op ’n Russiese vragskip. Hy word vergesel van die baie aantreklike Tessa, vir wie se veiligheid hy toenemend verantwoordelik voel.

Hy skryf ook die gewilde jeugreeks oor "Jasper", wat bendeverhale is wat hulle op die plattelandse dorpie Lelievlei afspeel. Die Viermanskap se lede is die borselkop Jasper as leier, Mossie die onverskrokkene, Ferdinand die slimkop en Giep die versigtige. Jasper se pa is prokureur op die dorp en moet dikwels die kinders uit penaries red of dissipline toepas. Die Viermanskap beleef talle avonture, soos die jaarlikse kaskarwedren, kom in aanraking met skurke wat hulle ten spyte van hulle jeug uitoorlê, kom in gevaarlike situasies met wilde diere en neem deel aan skoolaktiwiteite soos rugby, atletiek en toneelspeel, terwyl hulle selfs ’n draai in die ruimte maak. Hierdie reeks was baie gewild en het dan ook talle herdrukke beleef.

Vir die jeug stel hy verder saam "Skatkis vir seuns" en "Avontuur vir seuns."



</doc>
<doc id="114100" url="https://af.wikipedia.org/wiki?curid=114100" title="Gasbraaier">
Gasbraaier

Gasbraaiers gebruik gewoonlik vloeibare petroleum (LP) of natuurlike gas (NG) as hul brandstofbron met 'n gasvlam wat óf die voedsel direk gaarmaak, of roosterelemente verhit wat op hul beurt die hitte uitstraal wat nodig is om die kos gaar te maak.

Gasbraaiers is beskikbaar in verskillende groottes wat wissel van klein tot groot, industriële restaurantbraaiers wat gebruik word om vir groot groepe mense te braai. Gasbraaiers word ontwerp om óf LP óf NG te gebruik, hoewel dit moontlik is om die braaier te omskep van een gasbron na 'n ander.

Die buitemuurse gasbraaier is in die vroeë 1950's deur Don McGlaughlin, eienaar van die "Chicago Combustion Corporation", uitgevind, en staan vandag bekend as "LazyMan". McGlaughlin se vroeë ontwerp is aangepas en in 1954 het die "Chicago Combustion Corporation" die wêreld se eerste draagbare gasbraaier, die "LazyMan Model AP" bekend gemaak.

Die meerderheid gasbraaiers beskik oor 'n waentjie-ontwerp: die braai-eenheid is aan 'n wielraam geheg wat ook die brandstoftenk huisves. Die wielraamwerk mag ook kanttafels ondersteun en ander funksies verrig.

'n Onlangse neiging by gasbraaiers is vir vervaardigers om 'n infrarooi-straalbrander aan die agterkant van die braairoosteromhulsel by te voeg. Hierdie straalbrander bied 'n egalige hitte oor die brander en is bedoel vir gebruik met 'n horisontale rotisserie. Die vleis (braaikuiken, beesvleis of varklende) word op 'n metaalpen geplaas wat dan deur 'n elektriese motortjie geroteer word. Kleiner vleissnitte kan op hierdie wyse gebraai word met behulp van 'n ronde metaalmandjie wat oor die metaalpen skuif.

Infrarooi-braaiers werk deur die ontsteking van propaan of natuurlike gas wat 'n keramiekteël verhit, wat dan infrarooistraling gebruik om die kos gaar te maak. Die voordeel hiervan is dat die hitte eenvormig versprei oor die kookoppervlak en dat temperature van meer as 500 °C (900 °F) verkry kan word, wat gebruikers toelaat om items vinnig droog te braai.


</doc>
<doc id="114103" url="https://af.wikipedia.org/wiki?curid=114103" title="G. Besselaar">
G. Besselaar

Gerrit Besselaar was vanaf 1910 professor in Nederlands aan die Natalse Universiteitskollege in Pietermaritzburg en vanaf 1933 professor in Afrikaanse letterkunde en geskiedenis aan die Universiteit van Amsterdam in Nederland. Hy was die skrywer van die eerste Suid-Afrikaanse literatuurgeskiedenis.

Gerrit Besselaar is op 12 Junie 1874 in Rotterdam in Nederland gebore. Op 3 Oktober 1903 kom hy vanuit Nederland in Kaapstad aan, vanwaar hy na Bloemfontein vertrek om ’n pos aan Grey Kollege op te neem. Hierna is hy vir ’n ruk lektor aan die Transvaalse Universiteitskollege en is ook in 1909 een van die oprigters van die Suid-Afrikaanse Akademie vir Wetenskap en Kuns. In 1910 word hy professor in Nederlands aan die Natalse Universiteitskollege in Pietermaritzburg, ’n pos wat hy tot 1932 beklee. Hier is hy ook sekretaris van die Saamwerkunie van Natalse Kultuurvereniginge wat in 1917 onder voorsitterskap van E.G. Jansen, die latere goewerneur-generaal van die Unie van Suid-Afrika, gestig is. Hy promoveer in 1914 aan die Universiteit van Gent met “"Zuid-Afrika in de letterkunde"”, waarin hy die hele literatuur van en oor Suid-Afrika sedert die sewentiende eeu ontleed. Weens gesondheidsredes keer hy in 1932 terug na Europa. Nadat hy ’n tyd in Berlyn deurbring om Afrikaans aan Duitse sendelinge te leer, word hy in 1933 benoem as hoogleraar in die Afrikaanse letterkunde en Geskiedenis aan die Universiteit te Amsterdam. Op 9 Oktober 1933 lewer hy sy intreerede onder die titel “"Afrikaanse taal- en letterkunde universitair studievak te Amsterdam"”. Hy word in 1938 in hierdie pos opgevolg deur Elizabeth Conradie. Nadat hy in 1935 ’n reis deur Suid-Afrika onderneem het, vestig hy hom in ’n huis in Fazantplein, naby die see in Den Haag.

Saam met sy eggenote onderneem hy in 1939 per boot ’n reis na Kanada om familie van mevrou Besselaar te besoek en kom in September 1939 by die weskus van Kanada aan. Hulle doel was om per land na die ooskus te reis en dan weer per skip terug te keer na Nederland, maar die uitbreek van die Tweede Wêreldoorlog veroorsaak dat hulle vir die duur daarvan in Kanada vasgekeer was. Hulle bly in hierdie tyd in Vancouver, vanwaar hulle besoeke bring aan die Verenigde State van Amerika en ander dele van Kanada. Hulle skakel by die gemeenskap in en dr. Besselaar word selfs verkies tot ouderling van die kerk in Vancouver. Aan die begin van 1944 kry mev. Besselaar ’n beroerte-aanval terwyl hulle op pad was kerk toe, as gevolg waarvan een deel van haar liggaam verlam was en sy byna nie meer kon praat nie. Hierna is sy ’n invalide wat voltydse verpleging benodig. Teen die middel van 1946 kan hulle weer terugkeer na Nederland. Hulle huis in Fazantplein is weens oorlogskade nog nie weer geskik om te betrek nie en hulle bly tydelik in Beekbergen in Gelderland, waar ’n suster van mev. Besselaar kan help met die verpleging. Teen die einde van 1946 verhuis hulle terug na Den Haag, waar Gerrit Besselaar op 15 Januarie 1947 oorlede is.

Sy gepubliseerde proefskrif, “Zuid-Afrika in de letterkunde” kan beskou word as die eerste Suid-Afrikaanse literatuurgeskiedenis en tot dusver die enigste wat die ambisieuse doelwit gehad het om die totale letterkunde oor en van Suid-Afrika, oor taal- en rassegrense heen, te bespreek. In “Sestig jaar belewenis van Dietse kultuur” gee hy persoonlike herinneringe oor die geskiedenis en kultuur van veral die Afrikaner in Natal.





</doc>
<doc id="114104" url="https://af.wikipedia.org/wiki?curid=114104" title="Donald Riekert">
Donald Riekert

Donald Riekert (*26 Augustus 1947, Kuruman -† 12 Augustus 2001, Kuruman) was ’n Afrikaanse digter, wie se poësie met die Ingrid Jonker-prys bekroon word.

Donald William Riekert is op 26 Augustus 1947 op Kuruman gebore. Hy is die derde geslag wat in die barre Noordweste woon. Sy oupa, Henry James Purchase, word in 1908 veldkornet en hy was ook klerk van die hof en registrateur van geboortes en sterftes. Sy pa is Stephanus Johannes Paulus Kruger Riekert, ’n neef van President Paul Kruger, wat in 1926 mynbestuurder van Dominion Blue in die omgewing word. In 1964 matrikuleer Donald aan die Hoërskool Kalahari, waar hy die Kaapse Seniorsertifikaat in die eerste klas verwerf. Hy sluit hom in 1965 voltyds by die Suid-Afrikaanse Vloot aan en doen diens op die S.A.S. Natal waarna hy in 1966 oorgeplaas word na die Verdedigingshoofkwartier in Pretoria se Krygshistoriese Afdeling. Nadat hy ’n senu-ineenstorting het en ’n ruk lank in Weskoppies deurbring, word hy medies ongeskik verklaar vir die Weermag en keer hy in 1968 terug na Kuruman. Hy begin in 1970 privaat studeer aan die Universiteit van Suid-Afrika vir die B.A.-graad wat hy in 1974 verwerf met Staatsleer en Geskiedenis as hoofvakke. Daarna kry hy in 1975 die B.A.-Honneurs-graad in Geskiedenis. In 1977 skryf hy in vir ’n LL.B.-graad, maar stop hierdie studies ten einde op fotografie te fokus. Op Kuruman verkoop hy semi-waardevolle klippe en is ’n beroepsfotograaf. Hier sluit hy ’n hegte vriendskap met sy mededigter Thomas Deacon. Hy is getroud met Una en het drie dogters (Maria Elizabeth, Erika en Unaline) en twee seuns (Johannes en Simon). Op 12 Augustus 2011 is hy in sy huis op Kuruman oorlede. Hy het diabetes gehad en was die laaste twee weke van sy lewe siek met griep.

In 1971 begin hy poësie skryf wat diep beïnvloed word deur sy eie tragiek en sy jeugjare as veldkind. Hy skryf volkspoësie in ’n eie toonaard, van ’n eiesoortige streek, in ’n taal eie aan die streek, alles deurdrenk met Bybelse simboliek. Aanvanklik versprei hy tuisgemaakte bundels wat almal uitverkoop word, met die titels “Helderwit en vuilblou”, “Die amandelbloeisel” (’n siklus van 48 sonnette), “Die behae van God”, “Wasempies geluk” en “Drome van die jongmeisie”. In 1984 word van sy verse in die versamelbundel “"Visier"” opgeneem, wat voorspel is tot sy volwaardige debuut in 1986.

Sy debuutbundel, “Heuning uit die swarthaak”, bestaan uit ’n keur van die verse wat in sy selfgemaakte bundels verskyn het en word in 1987 bekroon met die Ingrid Jonker-prys. Soos die titel suggereer, haal hy hier telkens vrug en betekenis uit ’n vergeesteliking van die natuur. Hierdie volkspoësie gebruik die Bybel as verwysingsraamwerk vir die skep van sy eie mites, soos met die gedig “"In die begin"”, maar dan met die eiesoortige toonaard en styl en interpretasie van die Noordweste. Ook die natuur en die alledaagse word op hierdie wyse herinterpreteer.

“Halfmens” se titel verwys na die vetplant tipies van die halfwoestyn van sy kontrei, wat op ’n afstand soos ’n regopstaande mens lyk. Die Khoi glo dat elke plant ’n mens is wat besig is om van gedaante te verander, dit wil sê ’n halwe mens. Die verse weerspieël dan ook die noodsaaklikheid in hierdie harde wêreld om na aan die natuur te lewe (half mens en half plant), waar daar uit noodsaak eie gebruike en eie gelowe ontstaan. Verskeie verse handel oor die San, mense wat na aan die aarde lewe met tradisionele gebruike rondom geboorte en sterfte, bygeloof en vrees en basiese lewensprosesse. Hierdie ingesteldheid plaas die essensie van die lewe na sy suiwerste en mees funksionele vlak terug Baie van die gedigte het ’n sterk godsdienstige inslag, waar die swaarkry en droogte onder andere deur gebed en geloof besweer word.

“Wensbeen” het ’n hegter samehang as sy ander bundels en die been-motief word regdeur die bundel volgehou. Weereens staan sy kontrei en die barheid en wreedheid daarvan in die middelpunt van die verse, met die geloof die enigste behoud wat daar vir ’n mens oor is. Selfs die liefdesverse staan in die skadu van die immerteenwoordige dood, wat dan juis lewenskragtig word. Die verse is geskryf in die gees van die primitiewe wêreld waar ’n fokus op die basiese dinge van die lewe oorheers, met die spirituele aanwesig in feitlik alles. Hy voltooi in 1998 nog ’n bundel gedigte, “"Telklip"”, wat nie gepubliseer word nie. Van sy verse word opgeneem in versamelbundels soos “"Groot verseboek"”, “"Die Afrikaanse poësie in ’n duisend en enkele gedigte"”, “"Ons klein en silwerige planeet"”, “"Poskaarte"”, “"Die mooiste Afrikaanse liefdesgedigte"” en “"Die dye trek die dye aan"”.

Hy skryf ook ’n ongepubliseerde biografie oor die Boeregeneraal en Kaapse rebel genl. J.A. van Zyl na wie die dorpie Vanzylsrus op die oewer van die droë Kuruman-rivier genoem is, getitel “Woestynruiter, die lewe van veggeneraal Jakobus Albertus van Zyl”." ’n Roman, “Die groot dors"”, word ook nie gepubliseer nie. Van sy kinderverhale word opgeneem in die versamelbundel “"Stories suid van die son"”.





</doc>
<doc id="114105" url="https://af.wikipedia.org/wiki?curid=114105" title="Wiets Beukes">
Wiets Beukes

Wiets Beukes is joernalis, redakteur van Die Burger en 'n Afrikaanse skrywer.

Wiets Daniël Beukes is op 25 Augustus 1927 op die plaas De Poort aan die Osspruit in die distrik Brandfort in die Vrystaat gebore. Sy ouers is Wiets Beukes en Nonnie Duvenhage. Nadat hy die plaasskool Vlakfontein vir sy laerskoolopleiding bygewoon het, gaan hy na die Sekondêre Skool op Brandfort (tans bekend as Hoërskool Staatspresident Swart), waar hy matrikuleer. In sy matriekjaar verower hy die goue Dux-medalje by sy skool. Sy vader is vroeg oorlede, waarna hy sy weduwee moeder getrou bystaan. Hy studeer verder aan die Universiteit van die Oranje-Vrystaat, waar hy in 1947 die B.A.-graad en in 1948 die B.A. Honneurs-graad in Afrikaans-Nederlands met lof behaal. Op universiteit is hy redakteur van die studentetydskrif "Irawa" en is hy lid van die Studenteraad en voorsitter van die Lettere-vereniging.

Vanaf 1 Januarie 1949 is hy verbonde aan die redaksie van "Die Volksblad" in Bloemfontein, waar hy verskeie kere parlementêre verslaggewer is en ook politieke skrywer en algemene nuusman. Hy doen baanbrekerswerk in die vyftigerjare met die vestiging van "Die Volksblad" se redaksionele kantore in Welkom, die Goudveld – Kroonstadgebied en op Klerksdorp. In 1957 word hy aangestel as assistent tot die redakteur en in 1970 word hy bevorder tot assistent-redakteur. Sedert begin 1976 is hy assistent-redakteur by "Die Burger" in Kaapstad en word in 1977 redakteur van hierdie koerant, ’n posisie wat hy tot met sy aftrede in Augustus 1990 beklee. Na sy aftrede is hy in beheer van die Nasionale Pers se geskiedenis-afdeling, waar hy redakteur is van die boekstawing van die maatskappy se geskiedenis. Hy onderneem verskeie buitelandse reise vir studie- en verlofdoeleindes en besoek onder meer Europa, Suid-Amerika, Rhodesië, Zambië en Mosambiek. Hy is ongetroud en gaan bly na sy aftrede in die La Provence-oord in Welgelegen in die Kaap. Hy besit ook ’n strandhuis op Franskraal.

Op skool begin hy al vir tydskrifte skryf. Reeds in November 1956 verskyn prosasketse van hom in "Standpunte" en twee daarvan, “"Oudag se oues"” en “"Werkster op besoek"”, word deur Hennie Aucamp in “"Bolder"” opgeneem. In “"Oudag se oues"” woon ouer getroude pare in ’n behuisingskompleks wat deur die ongenaakbare mnr. Kotze geadministreer word. Die reëls bepaal dat slegs getroude pare in die kompleks mag woon, sodat as iemand sterf, die eggenote nie net ’n lewensmaat verloor nie, maar ook ’n dak oor sy/haar kop. Frans en Dora maak dan reeds planne om te trou as hulle wederhelftes sou sterf. “"Werkster op besoek"” is die verhaal van ’n vrou wat nooit kinders gehad het nie en as gevolg daarvan geestelik afgetakel is deur haar man. Sy probeer selfmoord pleeg deur bytsoda te drink, maar slaag slegs daarin om haar keel en ingewande so te beskadig dat sy nooit weer normaal kan eet nie. Wanneer die maatskaplike werkster besoek aflê, is dit duidelik dat die vrou speel asof sy ’n baba het en haar kos eet en aan haar lyf voel asof sy ’n baba is. So kom haar lewenswens op ironiese wyse tot vervulling.

Die novelle “"En kyk, ’n wit perd"” se titel verwys na die perd van Openbaring wat die weg vir die Wederkoms voorberei en dit word ook simbool van die mens se vermoë om te glo en te droom. Hierin word die problematiek van liefde in sy wydste betekenis aangespreek. Benewens die liefde tussen die geslagte, word met verwysing na maatskaplike toestande ook die liefde en aanvaarding tussen rasse aangeraak. Veral geslaagd is die beskrywing van die bevoorregte sosiale werklikheid van die blanke teenoor die nie-blanke, wat telkens rakelings by mekaar aansluit. Die novelle het ’n episodiese opset, maar Beukes slaag knap daarin om die verskillende episodes aanmekaar te heg deur die sentrale tema. Van sy kortverhale word opgeneem in die versamelbundels “"Bolder"” en “"Vuurslag"”. Hy kry die 1992 Rapportprys vir nie-fiksie en die 1993 Recht Malan-prys vir sy redigering van “"Boekewêreld – Die Nasionale Pers in die Uitgewersbedryf tot 1990"”. Hy is ook redakteur van “"Oor grense heen: Op pad na ’n nasionale pers 1948–1990"” waarin die geskiedenis van die koerantbedryf die onderwerp is.

Met sy uittrede word die Nasionale Pers se hoogste eerbewys vir individuele prestasie, die Phil Weberprys, aan hom toegeken. In 1991 word hy deur die Suid-Afrikaanse Akademie vir Wetenskap en Kuns met die Markus Viljoen-medalje bekroon uit erkenning vir sy langdurige hoogstaande werk in die Afrikaanse joernalistiek.





</doc>
<doc id="114106" url="https://af.wikipedia.org/wiki?curid=114106" title="P.H. Roodt">
P.H. Roodt

Piet Roodt (*20 Februarie 1946, Theunissen-) is professor in Afrikaanse letterkunde aan die Universiteit van Pretoria en Afrikaanse skrywer en digter.

Pieter Hendrik Roodt is op 20 Februarie 1946 op Theunissen in die Vrystaat gebore. 

Hy gaan onder meer op sy tuisdorp skool en matrikuleer in 1964 op Hennenman. Vanaf 1965 studeer hy verder aan die Potchefstroomse Universiteit vir Christelike Hoër Onderwys (tans Noordwes-Universiteit) waar hy in 1967 ’n B.A.-graad en in 1968 ’n Onderwysdiploma behaal. In 1969 begin hy by Tafelberg-Uitgewers in Kaapstad werk. Ná drie jaar word hy lektor in letterkunde in die departement Afrikaans en Nederlands aan die Universiteit van die Noorde en sedert 1 Julie 1978 is hy dosent aan die Universiteit van Pretoria. Aan hierdie universiteit behaal hy in 1976 ’n B.A. Honneurs-graad en in 1977 ’n M.A.-graad met lof met ’n verhandeling oor "Die  ek (-spreker) in ‘Die ysterkoei moet sweet’ van Breyten Breytenbach". Daarna promoveer hy in 1981 met ’n proefskrif oor Henriette Grové se werk getiteld "Die vertellers in Jaarringe". Op 1 Februarie 1981 word hy bevorder tot senior lektor, 1 Januarie 1987 tot medeprofessor en vanaf 1 Januarie 1993 is hy volle professor. Sy hoofleeropdrag is die Afrikaanse prosa wat hy op voorgraadse en nagraadse vlak doseer. Sedert 1993 bied hy ook ’n kursus in Skeppende Skryfwerk vir Honneursstudente aan. Hy tree aan die einde van 2005 af. Vanaf Oktober 1978 tot aan die einde van 2005 dien hy as redaksielid van "Tydskrif vir Letterkunde". Hy dien ook op die redaksie van "Stilet" en is lid van ’n aantal vakverenigings.

Sy kreatiewe debuut maak hy met die digbundel "Foma 1963–1971", nadat sy gedigte ook in letterkundige tydskrifte soos "Standpunte" verskyn het. Die titel van die bundel verwys na skadelose onwaarhede en die bundel word in vyf genommerde afdelings verdeel. Die eerste afdeling bevat liefdesverse, met veral “"Ons"” wat verdienstelik is. Die tweede afdeling is afskeidsverse, die derde bevat verse oor God en die dood en die vierde verse oor godsdiens. Die vyfde afdeling bevat twee verse as huldeblyk aan N.P. van Wyk Louw. 

Van sy gedigte word opgeneem in bloemlesings soos "Groot verseboek", "Die Afrikaanse poësie in ’n duisend en enkele gedigte", "Goudaar" en "Digters en digkuns". Hoewel hy daarna steeds etlike gedigte skryf, spits hy hom hierna meestal toe op prosa.

Hy publiseer drie kortverhaalbundels. "Afrika is blou soos ’n" bevat ’n groot verskeidenheid van verhale, waaronder nostalgie oor jeugjare op ’n plaas, eksperimentele verhale, satiriese verhale en selfs ’n soort sprokie. Roodt skryf met ewe veel gemak oor ’n agrariese lewenstyl as ’n intellektuele wêreld, terwyl sy gebruik van die taal idiomaties en kleurryk is, met veral die kroegtoneel wat in hierdie aspek "Dryf ’n halfverdrinkte" is ’n herinneringskets oor die verteller se pa. Hierdie bundel word in 1990 genomineer vir die Rapportprys. 

Die verhale in die postmodernistiese "Die geel geluid van die son" besin oor die begin en einde van dinge, die wesenlike onkenbaarheid van een mens vir ’n ander, alles saamgebind deur die son wat sy lig op alles skyn en dit oopskroei. Die kloof wat daar enersyds tussen woorde en werklikheid bestaan word uitgelig in die uitbeelding van skryf oor die proses van skryf, maar andersyds is werklikheid self slegs woorde. Meermale word ’n gebeurtenis uit die verlede onthou, wat nou naby aan die dood herbeleef en herinterpreteer word. So eindig vele van die verhale dan op ’n sombere noot, soos in die titelverhaal en ook "En dan die duiseling van herfs". 

"Geniet die oorlog, die vrede gaan erger wees" raak die temas aan van magsmisbruik, geweld, die skadukant van seks en ontnugtering met die werklikheid in kontras met die begeerlikheid van illusie. Telkens volg ontgogeling en teleurstelling ná die menslike hartstogte en passie. Die bundel word in twee afdelings aangebied, die eerste bestaande uit nege verhale wat losweg met mekaar verbind is en die tweede uit sewe hegte stukke wat ’n gemeenskaplike titel ("Nou moet die soene mekaar verstaan") het en as eenheid gekonsipieer is. Soos die titel aandui, speel oorlog en geweld ’n belangrike rol in die bundel en word die eenheid van die bundel verder verhoog deur meeste van die verhale in die plattelandse Vrystaat te laat afspeel of ontstaan. In die titelverhaal word die verhaal van twee Duitse vroue, wat hulle na die Tweede Wêreldoorlog op ’n Vrystaatse dorp vestig, se ontberinge in Suid-Afrikaanse konteks teenoor ’n wyer Europese agtergrond geskilder. Hitler se laaste dae sluit by hierdie Europese agtergrond aan soos dit weergegee word in "’n Besoek bogronds, ’n Besoek ondergronds". ’n Deurlopende newe-tema is die problematiese seksuele verhoudings tussen man en vrou, binne en buite die huwelik, waarin seks ook as geweld bespreek word. In Roodt se bundels is die veelvuldige gebruik van kroegtonele opvallend, waar die karakters en hulle kwasi-wyshede baie fyn weergegee word.

Sy kortverhale word in verskeie versamelbundels opgeneem, waaronder "Die holgetrapte pad" in "Die Afrikaanse kortverhaalboek" onder redaksie van Abraham. H. de Vries en "Hou steeds aan" en "Vir elke saak onder die son" in "Liefde loop ver" onder redaksie van Jeanette Ferreira. Ander versamelbundels waarin sy werkverskyn sluit in "Vuurslag" en "Dit kom van ver af". Van sy kortverhale verskyn ook in "Tydskrif vir Letterkunde". Verder publiseer hy resensies en artikels oor sy vak in koerante en literêre tydskrifte en lewer bydraes tot versamelbundels, onder meer "Letterkunde en leser" en "Samehang en sin".

Hy lewer ook ’n belangrike bydrae as samesteller. Saam met Tom Gouws sorg hy vir die samestelling van die versamelbundels "Kort-kort" (1990) (kort-kortverhale), "Granaat" (1992) (essays) en "Kortgolf" (1993) (kortverhale). 

Saam met Rialette Wiehahn versamel hy die referate wat in 1986 by die kongres van die Afrikaanse Letterkundevereniging gelewer is onder die titel "Teks en tendens".

P.J. Nienaber se verteenwoordigende versamelbundel oor die Afrikaanse digkuns, "Digters en digkuns", verwerk en opdateer hy saam met N.J. Snyman). “"Amfiteater"” is ’n versamelbundel van skryfwerk van oud-studente van die Universiteit van Pretoria.







</doc>
<doc id="114107" url="https://af.wikipedia.org/wiki?curid=114107" title="Andries Bezuidenhout">
Andries Bezuidenhout

Andries Bezuidenhout is professor in sosiologie aan die Universiteit van Pretoria, lid van die rockgroep Brixton Moord en Roof Orkes, rubriekskrywer, kunstenaar en digter.

Andries Jacobus Bezuidenhout word groot en gaan skool in Pretoria. Hy behaal ’n B.A.-graad, B.A. Honneurs-graad en M.A.-graad in Bedryfsosiologie aan die Universiteit van Pretoria en promoveer in 2004 met ’n Ph.D.-graad aan die Universiteit van die Witwatersrand. Vir ’n ruk is hy lid van die rockgroep Brixton Roof en Moord Orkes en nadat die groep ontbind aanvaar hy ’n posisie as senior navorser en later waarnemende direkteur by die navorsingseenheid die Society, Work and Development Institute aan die Universiteit van die Witwatersrand. Hierdie eenheid ondersoek aangeleenthede wat verband hou met arbeid, arbeidsbeweging en arbeidsontwikkeling. In Julie 2010 word hy medeprofessor in die Departement Sosiologie aan die Universiteit van Pretoria. In sy professionele hoedanigheid skryf hy verskeie artikels wat in vaktydskrifte soos "Journal of International Development", "Antipode", "Labour, Capital and Society", "South African Labour Bulletin" en "South African Journal of Sociology" verskyn. Hy skryf ook twee boeke, naamlik “"Work and organizations"” (saam met Edward Webster en Sakhela Buhlungu) wat in 2003 verskyn. Dit word gevolg deur “"Grounding globalization: Labour in the age of insecurity"” (saam met Edward Webster en Rod Lambert) wat in 2008 verskyn en in 2009 die wenner is van die  Distinguished Scholarly Book Prize, toegeken deur die American Sociological Association’s Labour and Labour Movements afdeling. Hy maak ook verskeie bydraes tot ander boeke.

Op musiekgebied stel hy in 2003 die solo CD “"Insomniak se droomalmanak"” vry en volg dit in 2009 op met “"Bleek berus"”. Saam met die Brixton Roof en Moord Orkes het hy ook die CD’s “"Spergebied”" (2002) en “"Terug in skubbe"” (2004) vrygestel, asook die beperkte uitgawe “"Slaaptyd in die suburbs"” in 2015. Aan die Universiteit van Stellenbosch behaal hy in 2013 ’n M.A.-graad in Kreatiewe Skryfkuns onder leiding van Marlene van Niekerk en Willem Anker. Sy verhandeling is getitel “"Die drukking van dakke: Ruimtelikheid en morele agentskap in Gert Vlok Nel se digbundel ‘Om te lewe is onnatuurlik’"”. Die gedigte wat hy vir hierdie graad skryf word later gepubliseer as “"Veelvoudige gebruike vir huishoudelike toestelle"”. Vir "Rapport" hanteer hy ’n gereelde rubriek. Benewens sy talle musiekoptredes (ook by kunstefeeste) tree hy ook in die openbaar op deur sy eie gedigte voor te lees, somtyds vergesel met musiek, soos by Versindaba en die Woordfees op Stellenbosch in 2008. As skilder fokus hy veral op Suid-Afrikaanse landskappe. Sy skilderye is reeds meermale uitgestal. Hy is getroud met Irma du Plessis, dogter van die bekende liedjieskrywer en sanger Koos du Plessis. Hulle bly in Johannesburg, maar het ook ’n naweekhuis op Trompsburg in die Vrystaat

As digter debuteer hy in 2008 met “"Retoer"”. Hierdie bundel het as tema die terugkeer na die punt waar jy begin het om rekenskap te gee van jou dade, die dag van afrekening. Die verwysing na Elsa Joubert se “"Ons wag op die kaptein"” sinspeel ook op die idee dat ons hier aan die suidpunt van Afrika wag op ’n kaptein wat ons gaan oordeel. Die bundel bevat vyf afdelings, “"Spronge"” (met ’n kunsteoretiese fokus), “"Reise"”, “"Sodom"” (Pretoria), “"Gomorra"” (Johannesburg) en “"Vertrekke"”. Die sterkste afdeling van die bundel, “"Reise"”, lewer sosiale en politieke kommentaar op die geskiedenis van die Europese setlaars in Suid-Afrika en gee ’n stem aan diegene wat die laastes was om met hulle militêre diensplig die vorige bewind in stand te hou. Sodom verwys na Pretoria en Gomorra na Johannesburg en die moderne stadsbestaan word hier beskryf ontdaan van alle glansrykheid. Sommige van die gedigte word deur sy eie tekeninge geïllustreer.

Sy opvolgbundel is “"Veelvoudige gebruike vir huishoudelike toestelle"”, waarin hierdie toestelle se impak en die interaksie daarvan op die daaglikse lewens van die mens ontgin word. Die titelgedig se Duitse aanhaling beskryf hoe die engel van die geskiedenis diep nadink oor iets, maar dan op die punt is om daarvan weg te beweeg, wat die sleutel gee tot die introspeksie van die gedigte op die verlede en hede en die impak wat dit op die toekoms het. Baie van die gedigte oor die huishoudelike toestelle is dan ook nostalgies gekleur,  “"Die jaar toe Pa die skottelgoedwasser gewen het"”. Die reistema word ontgin in talle reisgedigte na afgeleë bestemmings (“"Teleskoop buite Sutherland"”, “"Op die pad tussen Ermelo en Morgenzon"” en “"Welverdiend"”), waarin dieselfde introspeksie figureer. ’n Aantal gedigte fokus op die mens as huishoudelike toestel, met “"Aansoek om betrekking"” wat ’n wit vrou uitbeeld op soek na huiswerk en waarin kommentaar gelewer word op die spanning voortspruitend uit die eietydse rasgeskiedenis. “"Onderdele"” beskryf die rol van toestelle en onderdele in die verskuiwings van swart mense na townships onder apartheid. ’n Nuwe tema in sy poësie is natuurgedigte, waarvan sommige kommentaar lewer op die negatiewe impak van die mens op die natuur. Daar is ook liefdesgedigte soos “"Alles wat die lug indamp stol en word solied"”, waarin die geliefde se tuiskoms die huishoudelike probleme verdryf. Indrukwekkend is die interteks tussen die verskillende gedigte, wat oor en weer kommentaar lewer op mekaar. Hy publiseer ook in tydskrifte soos "Ons Klyntji".

’n Versameling van sy koerantrubrieke, “"Toeris in Hillbrow"”, word ook uitgereik. Hierin word die leser op reis gevat deur ons land, sy geskiedenis, mense en plekke en ook sy hedendaagse kwessies. Die toeris in die titel verwys na die rondloop in ’n wye aantal plekke, maar ook op die feit dat ’n buitestaander ondanks goeie bedoelings gereeld te min weet van ’n situasie om dit ten volle op te som. Die suggestie is dat ons almal toeriste in ons eie land is. Die rubrieke getuig telkens van ’n indringende oog wat fyn waarneem, maar die kwessies wat aangeraak word laat hulle nie so maklik finaal definieer nie. Bezuidenhout doen knap werk om die kwessie so te belig dat dit die leser aan die dink sit en laat besef dat die dinge wat aangeraak word, verborge boodskappe inhou vir die geharde toeris wat werklik wil gaan kyk en ondersoek om meer in-diepte begrip te verkry.




</doc>
<doc id="114110" url="https://af.wikipedia.org/wiki?curid=114110" title="Olof Bergh">
Olof Bergh

Olof Bergh was ’n ou-Kaapse amptenaar en die stamvader van die Bergh-familie in Suid-Afrika. Sy boekstawing van sy reise na die binneland is van die eerste Nederlandse geskrifte om op Suid-Afrikaanse bodem te ontstaan.

Olof Martini Bergh is op 16 April 1643 in Gotenburg in Swede gebore as die jongste seun uit ’n Sweedse aristokratiese familie. Op 22-jarige ouderdom tree hy in 1665 in diens van die Verenigde Oos-Indiese Kompanjie. Hy dien eers in die Ooste en verhuis dan in 1676 na die Kaap waar hy die stamvader van ’n bekende familie word. Hy is op 10 September 1678 in Kaapstad met Anna de Coningh getroud. Wanneer Simon van der Stel goewerneur word in 1679 is hy ’n vaandrig aan die Kaap.

Aanvanklik gaan hy as veeruiler op ruiltogte na die naburige sowel as na die verder afgeleë krale soos die van die Hessequas, ’n Khoi-stam. In 1682, kort voor sy reis na Vigiti Magna, kry hy opdrag om die skatte uit die gestrande Engelse skip "Joanna" te gaan haal. Hierdie skip het vergaan anderkant die teenswoordige Hermanus, in die buurt van Gansbaai. Na drie maande kom hy terug met meer as 28 000 gulden en rype ervaring. Hierdie hele verhaal van die “"Landtocht na de Caap das Agulhas in den jare 1682"” word in die Dagregister opgeteken. Ses weke later, op 30 Oktober 1682, wend hy hom noordwaarts en “"Die Journael van de landtocht gedaen by d’E Vaendrich Olof Bergh"” volg uit hierdie reis. Hierdie joernaal is gehou deur die stuurlui Reijnier, Daniel en Rosierick Hermansz, almal manne van weinig ontwikkeling wat met groot omhaal van woorde weinig sê. Hy keer sonder enige tasbare resultaat, behalwe ’n mooi kaart, terug na die Kasteel op 19 Desember 1682. As gevolg van sy ondervinding as veeruiler kies die nuwe goewerneur hom in 1683 as die aanvoerder van die tog na die Namaquas, die volk uit die Noorde wat by die Kasteel kopererts kom vertoon het. Hierdie reis word geboekstaaf in “"Rapport van den Vaendrich Olof Bergh op hare reyse na de Cralie van de Namaquas"” (1683).

Volens die Dagregister in ’n joernaal gehou deur Hendrik Claudius (“"Dagregister van de landtocht van de Caap de Goede Hoop, waren gedistineert naar de Tropikus Caprikornij"”) onderneem hy in Augustus 1683 ’n reis na die Noorde op soek na die Tropikus Caprikornij. Op hierdie reis het hy egter nie veel verder gevorder as die Doornbosch-Rivier (nou Groenrivier) nie weens die groot droogte en die onbegaanbaarheid van die omgewing.

In 1686 word hy benoem tot lid van die Politieke Raad. In Julie 1686 vertrek hy in die rigting van Kaap Agulhas na die wrak van die Portugese skip, "Nostra Signora de los Milagnos", wat die Kompanjie van die offisiere gekoop het. Aan boord was behalwe ’n groep Jesuïte priesters, drie afgesante van die koning van Siam met geskenke bedoel vir Pedro, die koning van Portugal, Lodewyk IV van Frankryk en Karel II van Engeland. Hierdie kosbaarhede verdwyn egter. Toe Bergh in 1687 op Stellenbosch besig is om ’n oog oor die optrek van die Raadhuis te hou, begin daar al gerugte die rondte doen dat daar uit die Portugese wrak gesteel is. Bergh word gearresteer en na die Kasteel gebring. Na ’n maand in aanhouding beken hy skuld op 5 Mei 1687 en die kosbaarhede, waaronder twee goue pierinkies en ’n fles met muskus, word in sy tuin opgegrawe. Die luitenant-raadslid word na Robbeneiland verban, die verskrikkingsoord vir swart sowel as blanke misdadigers in Kompanjiestyd. Die volgende maand wanneer ’n vyandelike Franse vloot Tafelberg binneseil, word hy terug gebring na die vasteland en dan weer terug gestuur nadat die vloot vertrek het. In September 1690 word hy vrygestel op las van die Here XVII.

Hy en sy gebore Afrikaanse vrou, Anna de Coningh, vertrek dan met behoud van sy rang na Ceylon (tans Sri Lanka). Hier vertoef hulle vir vyf jaar tot 1695, lank genoeg vir die skindertonge om ’n bietjie te bedaar, voordat hulle terugkeer na die Kaap. Die goewerneur stel hom nou aan as kaptein van die garnisoen en hy betrek ’n mooi huis op die Heerengracht (tans Adderleystraat) langs die kerk. In 1701 koop hy die plaas De Kuilen (vandag se Kuilsrivier) en die aangrensende plaas Saxenberg. Hy word weer benoem tot lid van die Politieke Raad in 1697, weer toevertrou met ’n ruiltog in 1699 en in 1709 en 1710 vereer met sitting op die Raad van Justisie, toe Willem Adriaan van der Stel aan die bewind van sake was en in moeilikhede verkeer het. Na sy aftrede koop hy die historiese plaas "Constantia" uit die boedel van Simon van der Stel en hy bly hier tot met sy dood. Uit sy huwelik met Anna word elf kinders gebore, naamlik Christina (1679), Maria (1682), Petrus (1684), Appolonia Africana (1686), Carolus Erlandt (1689), Johanna Magdalena (1691), Dorothea Francina (1695), Marthinus (1696), Simon Petrus (1696), Engela (1700) en Albertus (1702). Hy is op 19 Julie 1725 in Kaapstad oorlede.

Sy belang vir Afrikaans is die boekstawing van sy reise na die binneland, wat van die heel eerste Nederlandse geskrifte is wat in die Kaap ontstaan het. Hierin kan reeds gesien word hoedat plaaslike omstandighede en gewoontes skrywers noodsaak om innoverend met die standaard-Nederlands om te gaan.




</doc>
<doc id="114112" url="https://af.wikipedia.org/wiki?curid=114112" title="L.I. Bertyn">
L.I. Bertyn

L.I. Bertyn is die skuilnaam van ’n onbekende literator(s) wat in verskeie koerantartikels in die vroeë tagtigerjare die pretensieuse, grootdoenerige en hoogdrawende binne ons letterkunde en letterkundige kritiek op satiriese wyse ontbloot. Daar word bespiegel dat dit waarskynlik Gerrit Olivier (dosent aan die Universiteit van die Witwatersrand), Marcus de Jong (bekende boekhandelaar van Braamfontein) en Dan Roodt (skrywer en destyds nagraadse student aan die Universiteit van die Witwatersrand) was. ’n Keur uit hierdie artikels word later in “"Lekkerkunde"” gepubliseer.



Lekkerkunde


</doc>
<doc id="114114" url="https://af.wikipedia.org/wiki?curid=114114" title="Zandra Bezuidenhout">
Zandra Bezuidenhout

Susanna Margaretha (Zandra) Bauermeister (gebore 15 Junie 1945) is ’n Afrikaanse digter en literêre kritikus. In 2001 is sy met die Ingrid Jonker-prys vir haar debuutbundel, "Dansmusieke" (2000), bekroon.

Susanna Margaretha (Zandra) Bauermeister is op 15 Junie 1945 in Strand gebore. Sy gaan skool aan die Laerskool Hendrik Louw in Strand en matrikuleer in 1962 aan die Hoërskool Hottentots-Holland in Somerset-Wes. Hierna studeer sy vanaf 1963 aan die Universiteit van Stellenbosch, waar sy in 1965 die B.A.-graad verwerf met Afrikaans-Nederlands en Engels as hoofvakke. In haar derde studiejaar is sy lid van D.J. Opperman se Letterkunde Laboratorium. Sy is ’n nasaat aan moederskant van die bekende Paarlse komponis Rocco Catorzia de Villiers en aanvanklik het sy dit oorweeg om musiek te studeer. Musiek speel dan ook ’n groot rol in haar poësie. Na graduering werk sy as vertaler in Pretoria en trou daar in 1966 met haar studentevriend Gert Johannes Bezuidenhout, oorspronklik van Kingwilliamstown. Die egpaar het twee seuns (Charl en Gerhard) en ’n dogter (Marga). Op ’n deeltydse basis studeer sy verder aan die Universiteit van Suid-Afrika, waar sy in 1977 ’n Hoër Onderwysdiploma behaal. Sy werk as onderwyser in Afrikaans en Engels aan verskeie hoërskole in die Noordelike voorstede van Kaapstad en ook as vryskuttaalpraktisyn, terwyl sy steeds na-uurse klasse loop by die Universiteit van Kaapstad.

Wanneer haar jongste kind in 1992 die huis verlaat, verhuis sy en haar man na Stellenbosch en studeer sy weer Afrikaans en Nederlands aan die Universiteit van Stellenbosch. So behaal sy hier die B.A. Honneurs-graad met lof. In 1994 kry sy ’n beurs van die Nederlands-Suid-Afrikaanse Stigting om aan die Rijksuniversiteit in Leiden te studeer, as deel van die studie vir haar meestersgraad. Onder leiding van Lina Spies behaal sy in 1996 die M.A.-graad met lof aan die Universiteit van Stellenbosch met ’n verhandeling oor “'Die digter as lewensvertolker": die rypheidspoësie van Elisabeth Eybers in ‘Respyt’ en ‘Nuweling’"”.  In die periode 1999 tot 2000 kry sy ’n beurs van die Nederlandse Taalunie en die Huygens Trust en doen vir sewe maande lank navorsing in Nederland en België vir haar proefskrif. In 2002 neem sy deel aan Elly de Waard se poësieslypskool in Leiden en aan die Nederlandse Taalunie se werksessies in literêre vertaling te Utrecht en Antwerpen. Sy kry ook verdere beurse van die Crossley Foundation en in 2001 die D.J. Opperman-beurs vir letterkunde studie, asook toekennings van die Costerfonds in Leiden en die Stichting Neerlandica. In 2004 verwerf sy dan haar Ph.D.-graad aan die Universiteit van Stellenbosch met ’n studie oor “"Sosio-literêre perspektiewe op die eietydse digkuns van vroue in die Afrikaanse en Nederlandse taalgebiede"”. Vanaf 1992 tot 2000 is sy assistent aan die Departement Afrikaans en Nederlands in die Departement Opvoedkunde aan die Universiteit van Stellenbosch, maar wy haar tyd vanaf 2001 aan die voltooiing van haar proefskrif. Op ’n vryskutbasis lewer sy steeds letterkundige en kulturele artikels vir koerante en tydskrifte soos "Die Burger", "Insig" en "De wereld morgen" in België. Per geleentheid spreek sy leeskringe toe en dra by verskeie geleenthede haar eie gedigte in die openbaar voor, soos by die Woordfees op Stellenbosch, by Verslantern op die Klein Karoo Nasionale Kunstefees op Oudtshoorn en oor die radio. In 2015 lei sy die Universiteit van Stellenbosch se skeppende skryfwerk werksessie vir poësie.

Haar eerste gediggie, “"O skone lente!"”, word in "Die Jongspan" gepubliseer toe sy slegs tien jaar oud is. Sy begin ernstig dig in 1994 en vanaf 1995 word van haar gedigte in letterkundige tydskrifte gepubliseer. Hierdie tydskrifte sluit in "Concept" (’n Vlaams-Nederlands-Afrikaans publikasie), "Tydskrif vir Letterkunde", "Insig", "Boekewêreld", "LitNet", "Meander" (Nederlandse elektroniese poësietydskrif), "Karapaks", "Vlugskrif" en "Penseel". Haar debuutbundel, “"Dansmusieke"”, ondersoek verskeie elemente van dans (metafories en letterlik) in vier afdelings. Soos die titel reeds aandui, is daar ’n meervoudigheid in die danse en musieke en word ’n wye verskeidenheid van kontekste en intertekste, tempo’s, ritmes en toonaardes hier aangespreek. Die eerste afdeling is “"paringsdans"”, wat gedigte bevat oor veral die (erotiese) liefde, plante en voëls en rypwording en bedreiging. “"Drie blomstudies"” gee ’n beskrywing van die fases in die lewe van ’n blom (en by suggestie ook die vrou) van jonk na jarig en dan oud, terwyl “"Klokkespel"” se beelding van die liefdesspel aan “"Hooglied"” in die Bybel herinner. “"Tango"” is ’n hoogtepunt in hierdie afdeling, met sy ritmiese, stuwende maat wat die dansvorm suksesvol oproep. Die afdeling “"tongdans"” het betrekking op die digterskap en die dinamika van taal. “"Aan die lede van die stam"” is ’n heftige vers wat taalpraktisyns wat idees en beelde van ander roof aanval, met “"Nagvoël"” wat die digter se nagtelike worsteling met die aanmeld van beelde en rym vir gedigte skets, totdat dit in die oggend neergepen kan word. Die derde afdeling is “"bloeddans"”, wat veral gaan oor herinneringe aan en verhoudings met geliefdes. In “"Die middag van die ooms"” word die jeugherinneringe aan die verlange en begeerte van die jong meisies uitgebeeld om deel te wees van die plaaslewe wat deur die ooms en hulle hubare seuns voorgestel word. Die bundel sluit af met die afdeling “"ringdans"”, waarin tydelikheid, sterflikheid en religie in sintuiglike gedigte oorheers. “"Nagtuin"” beeld die bewussyn van die mens se nietigheid teenoor die skepping mooi uit. “"Dansmusieke"” word in 2001 met die Ingrid Jonker-prys bekroon. Zandra wen ook in hierdie jaar die Taal Kreatief-prys vir haar vertalings van poësie.

In haar tweede bundel, “"Aardling"”, staan die mens sentraal as ’n wese wat in die aarde gewortel is en daaruit groei, maar terselfdertyd ver daarbo uitreik. Hierin neem sy sekere van die temas in haar eerste bundel verder, soos die natuur as bron, en ook herinneringsverse, veral oor die digter se ma. Sy sluit ook gedigte in oor ’n wêreldreis, waar haar sintuie as’t ware die kamera is wat die visuele en atmosfeer vasvang, gedigte oor die misterie van die dinge wat die aardelinge in hulle wêreld omring en meer religieuse gedigte. Hierdie bundel word in vier afdelings verdeel. Die eerste afdeling is “"In stof"”, wat veral gedigte aan die oorlede moeder en ander geliefdes insluit. Die vyf gedigte onder die oorhoofse titel “"Briewe aan my moeder"” strek vanaf die spreker se geboorte tot ’n besoek aan haar moeder se graf. “"Deurreis"” is ’n afdeling met verse oor ’n wêreldreis, waar nie net die omgewing geskets word nie, maar daar ook besin word oor wat die ervaring beteken. “"Tot stof"” bevat besinningsverse oor die misterie van die aardse bestaan, veral soos dit gemanifesteer word in die skryfproses. Die afdeling “"Gees"” verwerk hierdie stof verder om die spirituele en metafisiese inhoud daarvan weer te gee.

Haar gedigte word opgeneem in versamelbundels soos “"Groot verseboek"”, “"Honderd jaar later"”, “"As die son kom oogknip"” en die Nederlandse “"Tegen beter weten"”. Vir laasgenoemde bundel is 450 inskrywings ontvang van oor die hele Nederlandse taalgebied en haar gedig “"Apollo in sy laboratorium"” verower die vierde plek en is een van dertig wat in die bundel opgeneem word. Nederlandse vertalings van haar gedigte deur Jacqueline Caenberghs verskyn in 2001 in die Vlaamse letterkundige tydskrif "Deus ex Machina". ’n Program van "Vers en klank" oor die radio word in Januarie 2001 geheel aan haar poësie gewy.

Sy skryf ook kortverhale en “"Die afskop – Januariewind"” word in die versamelbundel “"Kosblik"” opgeneem, wat deur Nicole Jaekel Strauss saamgestel is. Van haar artikels en resensies verskyn in publikasies soos "Die Burger", "Beeld", "Literator", "Tydskrif vir Letterkunde", "Insig" en "Stilet" en op die webwerf LitNet. As vertaler is sy verantwoordelik vir die vertaling van Fred de Vries se “"Rigtingbedonnerd: Op die spoor van die Afrikaner post-'94"” uit die Nederlands.






</doc>
<doc id="114115" url="https://af.wikipedia.org/wiki?curid=114115" title="Erina Bezuidenhout">
Erina Bezuidenhout

Erina Bezuidenhout raak veral bekend vir haar talle huishoudkundeboeke oor die kookkuns, naaldwerk en hekel en sy skryf ook ’n jeugverhaal.

Erina Bezuidenhout (néé Huisamen) is in 1929 gebore. Haar vader is Danie Huisamen, wat die eerste skoolhoof op Grootderm was. Sy het ’n broer, Jan (skrywer van “"Katryn: Vrou van die Richtersveld"”) en ’n suster, Nancy (Kitshoff, skryfster van verskeie hekelboeke).

Sy skryf die jeugverhaal “"Avontuur langs die Oranje"”, wat afspeel langs die Oranjerivier in Namakwaland, naby Alexanderbaai se diamantdelwery. Die drie seuns Heelal, Sokkie en Tarzan besluit om ondersoek in te stel na ’n geheimsinnige lig wat van tyd tot tyd by ’n verlate Duitse fort oorkant die rivier opgemerk word. Omdat die fort in geproklameerde diamantgebied geleë is, mag niemand daar kom nie en om hul nuuskierigheid te bevredig, moet die seuns baie waag. Hulle kry hul eerste skok toe hulle hoor hoe ’n vrou by die fort ’n liedjie sing. Gou ontdek hulle dat daar ook ’n man in die fort woon. Hul besef gou dat hy met iets onwettigs besig is maar presies wat dit is weet hulle nie. Dit neem nie lank voordat hulle dit vasstel nie en dan begin hul onvergeetlike avontuur langs die Oranje.

Erina is egter veral bekend as skryfster van huishoudkundeboeke, insluitende boeke met resepte en oor die kookkuns, naaldwerk en hekel.  Titels sluit in “"My beste nagereg"”, “"Beproefde kitsgeregte"”, “"Terte vir alle smake"”, “"Slaai- en groenteresepte"”, “"Ligte aandetes"”, “"Beproefde koekresepte"”, “"Resepte vir die vrieskas"”, “"Kos vir die kampeerder"”, “"Ontbytresepte"”, “"Wenresepte"”, “"Bottel en bêre"”, “"Vleisresepte"”, “"Maklike maalvleisgeregte"” “"Vinnige visresepte"”, “"Southappie-resepte"”, “"Beproefde Fondueresepte"”, “"Heerlike hoendergeregte"”, “"Resepte vir koeldrank en roomys"”, “"200 Pragtige planne met pannekoek"”, “"Geregte van blikkiesvleis en oorskietvleis"”, “"Keurige kos"”,”"300 Kitsgereggies"”, “"Bak ’n broodjie"”, “"Resepte vir hamburgers en frikkadelle"”, “"Braaikos en buitekos"”, “"101 Planne met omelette"”, “"Hoofgeregte sonder vleis of vis"”, “"Etes vir 2"”, “"Kospakkies"”, “"Maklike spyskaarte vir die huisgesin"”, “"1 000 wenke vir elke vrou"”, “"Tuisverdienstes vir die vrou Deel I-V"”, en “"Maak u eie seep tuis"”.



</doc>
<doc id="114117" url="https://af.wikipedia.org/wiki?curid=114117" title="Eid-oel-Adha">
Eid-oel-Adha

Eid-oel-Adha (Arabies: عيد الأضحى, "ʿīd al-ʾaḍḥā", [ʕiːd ælˈʔɑdˤħæː]), ook die Offerfees genoem, is saam met Eid-oel-Fiter een van die twee heiligste jaarlikse Islamitiese feeste, en word beskou as die heiligste van die twee. Dit word ook Eid-Ul-Adga gespel.

"Eid" beteken in Arabies "dag wat dikwels terugkom". Die woord is afgelei van "aoed" (terugkeer). "Adha" verwys na die "offerdiere".

Die fees is ter viering van Ibrahim (Abraham) wat opdrag van God gekry het om sy seun te offer as teken van onderdanigheid, maar voordat hy dit kon doen, het God tussenbeide getree en sy engel Gabriël gestuur om vir Abraham te sê sy offer is reeds aanvaar. Uit dankbaarheid het Ibrahim en Ismaël (Isaak) in geselskap van vriende en armes 'n ram geoffer. Die Koran vertel dié verhaal in Soera 37,99–113 en die Bybel beskryf dit in Beresjiet/Genesis 22,1–19. Tradisioneel word bokbe, beesagtiges of kameelagtige geoffer, na gelang van die beskikbare diere. Die vleis van die offer word in drie dele verdeel: Een deel word deur die gesin gehou, ’n ander deel word aan vriende, bure en die gesin gegee en die derde deel gaan na behoeftiges.

Eid-oel-Fiter het ’n spesifieke salaah (Islamitiese gebed) wat uit twee rakats (eenhede) bestaan en gewoonlik in ’n oop veld ("musallā" of "eidgah") of groot saal plaasvind. Die toespraak ("chutba") van die Imam word na die gebid gehou; in teenstelling met die Vrydaggebed, waar dit voor die gebed gehou word.

In die Islamitiese kalender, wat ’n maankalender is, val Eid-oel-Adha op die 10de dag van Dhu'l Hidjdja, die laaste maand. Vierings begin nadat die pelgrims in Mekka wat aan die hadj deelneem, van Berg Arafat af kom. Dit duur vier dae, tot met sonsondergang op die 13de Dhu'l Hidjdja. In die Gregoriaanse kalender, ’n sonkalender, verskil die datum van jaar tot jaar – dit is elke jaar 10 tot 11 dae vroeër.

Die dae van Eid word in die hadit uitgesonder as "dae van herinnering" en word as die heiligste dae in die Islamitiese kalender beskou.

Eid-oel-Adha is volgens die Islamitiese kalender op 10 Dhu'l Hidjdja, die werklike viering begin egter altyd met sonsondergang op die vooraand (omdat 'n dag met sononder begin). Aangesien maande in die Islamitiese kalender altyd na die maan bereken word, wissel die datum van hierdie dag volgens die Gregoriaanse kalender. Omdat die Joodse kalender 'n maan- en sonkalender is en die Joodse Jom Kippoer op die 10de dag van Tisjrie gevier word, val al om die 33 jaar albei feeste op dieselfde dag.





</doc>
<doc id="114121" url="https://af.wikipedia.org/wiki?curid=114121" title="Andre Boezak">
Andre Boezak

André Boezak is ’n predikant, gemeenskapsleier, digter en skrywer.

André Boezak is op 29 September 1960 op ’n wynplaas gebore en word op Simondium naby die Paarl groot. Hy is die oudste kind van vier kinders, twee seuns en twee dogters, van die onderwyser Alwyn Boezak en sy vrou Elizabeth. In 1975 trek die gesin na die Paarl en hy matrikuleer in 1978 op die dorp aan die Noorder-Paarl Senior Sekondêre Skool. As musikant slaag hy in hierdie tyd sy graad sewe in klavier. Ná skool studeer hy verder in die Teologie aan die Universiteit van die Wes-Kaapland. Omdat hy nie ’n beroep kry nadat hy kwalifiseer nie, hou hy vir ’n jaar skool by die “rofste skool” in die Boland, Paulus Joubert, waarna hy in die bediening tree as predikant van die Verenigende Gereformeerde Kerk. Hy tree in 1986 in die huwelik met Dawn, wat hy op universiteit ontmoet, en die egpaar het drie kinders, met Darren die oudste. Vanaf Maart 1988 bedien die egpaar die gemeente op Lady Grey in die Oos-Kaap, maar hy aanvaar in Mei 1994 ’n beroep na die gemeente in Bridgton op Oudtshoorn. In 1991 word hy verkies tot die bestuur van die Afrikaanse Skrywersgilde en hy word in 2006 ook ’n direkteur van die Klein Karoo Nasionale Kunstefees (KKNK). Verder is hy direkteur en voorsitter van die direksie van die plaaslike radiodiens Suid-Kaap Stereo. By verskeie geleenthede tree hy self by die KKNK op, onder andere vir etlike jare vanaf 1995 in “"Stoepstories"” en in 2008 in “"Karoo digters"”, terwyl hy ook by Woordfees op Stellenbosch as storieverteller optree. Hy is ook ’n bedrewe musikant wat sy graad 7 musiekeksamens in klavier geslaag het.

Reeds van jongs af skryf hy rympies en versies. Vanaf 1976 raak sy gedigte egter die uitlaatklep vir sy emosies en frustrasies. Sy verse staan in die teken van die stryd teen apartheid en die onregte van hierdie beleid en word in verskeie versamelbundels opgeneem, waaronder “"Aankoms uit die skemer"”, “"Ons kom van ver af"”, “"Groot verseboek"” en “"Die Afrikaanse poësie in ’n duisend en enkele gedigte"”. Die gedig “"Julle kamma sing"” (onder andere in “"Aankoms uit die skemer"” opgeneem), verskaf ’n treffende teenstelling met “"Die stem van Suid-Afrika"” (waarin die besitsverhouding beklemtoon word deur die herhaalde gebruik van die woord “ons”) te stel teen die ervarings van diegene wat van besit ontneem is.  Saam met ander Oudtshoornse digters en skrywers (Poem Mooney, Jan van Wyk en Hans Oosthuizen) gee hy ’n gesamentlike bundel uit wat onder die titel “"Die Fonteyn"” verskyn en in 1996 by die KKNK bekend gestel word. Die bundel bevat gedigte en prosa. Hy skryf ook sketse en kortverhale, waarvan sommige in "Ligdraer" verskyn. Sy kortverhaal “"Die verdwaalde psalm"”, wat in 1997 in "Rooi Rose" gepubliseer is, word deur Abraham H. de Vries in die versamelbundel “"Uit die kontreie vandaan"” opgeneem en munt uit in sy taalgebruik van die streek. Boezak se kortverhale, waarin die kontrei se mense en hulle gewoontes die tema is, word daarna gebundel in “"’n Bek issie ding wat afdraend praat"”. In 2012 debuteer sy drama “"Windbrekers en Wegbrekers"” by die Klein Karoo Nasionale Kunstefees. Hierin word die verhaal vertel van drie mans wat óf windbrekers word (iemand wat goed doen in die lewe en sukses behaal) óf wegbrekers (iemand wat homself en sy oorgelewerde waardes verloor en ’n verkeerde rigting inslaan).





</doc>
<doc id="114122" url="https://af.wikipedia.org/wiki?curid=114122" title="Christoff Blaauw">
Christoff Blaauw

Christoff Blaauw was teen die einde van sy formele beroepslewe markintelligensiebestuurder by die SAUK en die skrywer van kontreikuns en radiodramas. Hy is tans vryskut skrywer en skilder van Namibiese landskappe. Die kokerboom en die Namibwoestyn is sentrale temas op sy skilderwerk.

Christoffel Edward Blaauw is op 8 Desember 1950 in Keetmanshoop, in die destydse Suidwes-Afrika, nou Namibië, gebore. Sy ouers het op die plase Berghof en Erasmusputz in die Groot Karasberge geboer, waar hy as plaasseun grootgeword het. Die plaaslewe het later ń groot invloed op sy latere skryfwerk gehad en was aanleidend tot ń bundel kortverhale, Karasberg-nostalgie, wat in 2014 die lig gesien het.

Hy matrikuleer aan die Hoërskool PK de Villiers in Keetmanshoop in 1968 en studeer daarna aan die Potchefstroomse Universiteit vir Christelike Hoër Onderwys, waar hy die grade BA Kommunikasiekunde (1972), ń Magistersgraad (1979) en ook ’n Ph.D.-graad in Kommunikasiewetenskap (1982) behaal. Laasgenoemde studie het die klem laat val op radio- en oorredingskommunikasie.  

Hy begin werk as joernalis op Potchefstroom in 1972, maar verhuis na Windhoek in 1973 om ń pos by die destydse SWAA te aanvaar. In 1976 begin hy by die SAUK se Radio Damara/Nama diens werk, waar hy onder andere ook radiodramas skryf. 

In 1979 aanvaar hy 'n pos as Senior Navorser by die RGN in Pretoria en skuif in 1981 na die Technikon Pretoria as Senior Lektor in Kommunikasiekunde en Skakelwese doseer.

Vanaf November 1983 tot April 1988 is hy sekretaris van die Komitee vir Navorsingprioriteite van Namibië in Windhoek, wat die wetenskaplike navorsingfunksie van die Suidwes-Afrika Administrasie behartig in samewerking met die Wetenskaplike en Nywerheidnavorsingsraad (WNNR) en die Raad vir Geesteswetenskaplike Navosing (RGN) van Suid-Afrika. Hierna sluit hy by die Suidwes-Afrika Uitsaaikorporasie aan as hoofnavorser na luisteraarsbehoefte en gedrag, ’n posisie wat hy tot Februarie 1990 beklee. 

Hy keer terug na Suid-Afrika en is vanaf Maart 1990 in diens van die Suid-Afrikaanse Uitsaaikorporasie (SAUK) as Markintelligensie bestuurder vir TV nuus en aktualiteitsprogramme. In hierdie posisie verskaf hy holistiese en strategiese navorsingsinsette aan bestuur oor kykers se behoeftes, voorkeure en gedrag. Hy beklee die posisie tot met einde Desember 2014 waarna hy hom as vryskutskrywer en skilder in Kaapstad gaan vestig.

Die Blaauwgesin se lewe is destyds in 1983-1984 drasties beïnvloed deur die terminale siekte waarmee hul jongste dogter as baba gediagnoseer is. Na ń periode van erge lyding en chemoterapie behandeling ondergaan hul dogter egter ń wondergenesing. Dit gee aanleiding tot die skryf en publikasie van die dokumentêre werk 'Hush-a-bye Baby on a Chemodrip - The True Story of Sandra-Marí Blaauw'.

In sy werksperiode by die SAUK in Windhoek skryf Christoff aanvanklik radiodramas in die Nama-idioom wat in Nama vertaal en uitgesaai word. Hy volg dit op met ń vervolgverhaal 'Die Kitaarspeler Ry ń Vaal Perd' wat deur Johannes Isaack in Nama vertaal word. Die verhaal is besonder gewild en word tussen 1977 en 1988 vyf keer uitgesaai. Nog heruitsendings volg in latere jare.

Sy radiodrama 'Nagrit na Keetmanshoop' word op 5 November 2015 deur Radio Sonder Grense (RSG) uitgesaai, nadat dit die kortlys haal in die landswye Sanlam skryfkompetisie. Dit is gebaseer op ’n ware gebeurtenis wat hom een koue nag op 14 Junie 1982 in Namibië afspeel. ’n Dienspligtige wat tydens die grensoorlog diens doen op Grootfontein, korporaal Basjan Engelbrecht, kry ’n rygeleentheid agter op oom Bert en tant San se bakkie na Keetmanshoop. Hulle laai nog ’n ryloper op, ene Lone Ranger van Tsumeb, maar tant San sien ook nog ’n ou man met ’n toiingjas, al sien niemand anders hom nie.  Lone Ranger (regte naam Shaun) se ma verlaat hom en sy pa toe hy nog klein was, waarna sy pa begin drink en hy die bynaam kry, maar die ou man Manny ontferm hom oor Shaun en pas hom op. Wanneer hulle stop sien tant San weer die ou man en ook later agter op die bakkie saam met Basjan en Lone Ranger. Lone Ranger is ernstig siek en beweer hy sien vir Manny, sy bewaarengel. Op Keetmanshoop stop hulle, maar Lone Ranger is intussen dood terwyl Basjan geslaap het. Dit word algaande duidelik dat Manny (afgelei van Emmanuel) regtig is, selfs al kan niemand hom sien of verklaar nie.

“"Karasberg-nostalgie"” is streeksverhale oor die legendes van die Karasberg in die suidoostelike deel van Namibië. Die kortverhale word afgewissel met gedigte wat fokus op die Karasbergstreek asook gebeure wat met Christoff se gesin en lewe verband hou. ń Beperkte aantal harde kopieë van die boek is gedruk en versprei, terwyl dit ook in e.mobi formaat op Amazon.com beskibaar is.

In Februarie 2017 publiseer Christoff met die hulp van sy vrou Marianne ń dokumentêre verhaal 'Hush-a-bye Baby on a Chemodrip - The True Story of Sandra-Marí Blaauw', wat die aangrypende verhaal van hul terminaal siek dogter vertel. Die kind wat met die uiters rare siekte 'Letterer-Siwe' gebore is en volgens kankerspesialiste ń nul-prognose het, word na maande se chemoterapie-behandeling huis toe gestuur om te sterf. Die Blaauwgesin fokus egter hul hoop op ń goddelike genesing in Jesus Christus. Met Sandra-Marí se lewe wat op ongeveer nog ń week geskat is, kruis hul paaie met ń leke-prediker wat een laat nag ń eenvoudige opregte gebed bid, wat tot ń wonderwerk lei. Sandra ondervind volkome genesing, ervaar ń normale kinder- en studente lewe en besit vandag as volwassene haar eie besigheid saam met eggenoot Pierre. Die boek is ook in beperkte oplaag gedruk en versprei en is in e.mobi- formaat gratis op Smashwords beskikbaar.


</doc>
<doc id="114123" url="https://af.wikipedia.org/wiki?curid=114123" title="Arthur Bleksley">
Arthur Bleksley

Arthur E. Bleksley (*27 April 1908, Matatiele – †9 Julie 1984, Johannesburg) was ’n wetenskaplike en professor in Toegepaste Wiskunde aan die Universiteit van die Witwatersrand, wat onder andere verantwoordelik was vir die oprigting van die Johannesburg Planetarium. Hy het aan verskeie radiovasvraprogramme deelgeneem en ook populêre wetenskapfiksieverhale in Afrikaans geskryf.

Arthur Edward Herbert Bleksley is op 27 April 1908 as die seun van ’n posmeester op Matatiele in Oos-Griekwaland gebore. Sy broer was Percival Edwin Alfred. Hy voltooi standerd agt op Steytlerville in die Karoo. Na sy vader se aftrede verhuis die gesin na George, waar hy matrikuleer aan die Outeniqua Hoërskool.

In standerd vier kon hy reeds Engels en Xhosa vlot praat en hy studeer na skool aan die Universiteit Stellenbosch om sy Afrikaans op te knap. Hier behaal hy in 1927 die B.Sc.-graad met lof en in 1928 die M.Sc.-graad in Wiskunde en Fisika, ook met lof. Vir laasgenoemde ontvang hy die Van der Horst-prys. Met behulp van die Unie Nagraadse Genootskap vir Verdere Studie doen hy in 1929 en 1930 verdere navorsing in astrofisika aan die Universiteite van Stellenbosch en Kaapstad. In 1929 word hy ’n assistent in die Departement Wiskunde aan die Universiteit Stellenbosch en in 1930 is hy tydelike lektor in die Departement van Toegepaste Wiskunde by die Universiteit van Kaapstad. In 1931 word hy navorsing-assistent by die Sonenergie Navorsingseenheid van die Smithsonian Instituut en die National Geographic Society by die berg Brukkaros, die oorblyfsels van ’n uitgewerkte vulkaan in Suidwes-Afrika. Hier doen hy navorsing oor die son se strale en die uitwerking wat dit op die weer het. Hierdie navorsingstasie word aan die einde van 1931 gesluit en na die Sinai-skiereiland verskuif.

Op 1 September 1931 word hy aangestel as juniorlektor in die Departement van Toegepaste Wiskunde aan die Universiteit van die Witwatersrand. In sy dienstydperk hier behaal hy op 6 Augustus 1937 die D.Sc.-graad in Sterrekunde met ’n proefskrif oor "The pulsation variables: a statistical and analytical study of the phenomena of cepheid and long period stellar variability". Tydens sabbatsverlof in 1938 studeer hy verder in Cambridge, Göttingen en Leiden.

In 1940 word hy bevorder tot senior lektor en die universiteit ken ook aan hom die H.B. Webb Fellowship vir 1940 toe, wat hy weens die uitbreek van die Tweede Wêreldoorlog nie kan aanvaar nie. Tydens die oorlog doen hy op vrywillige basis diens by die infanterie-eenheid van die Witwatersrand Universiteit Opleidingskorps, waar hy sy kennis van die sterre nuttig gebruik met die ontwerp van ’n universele sonkompas. Hierdie ontwerp word deur die Unie Weermag aanvaar en met goeie gevolg in die woestynoorlog in Noord-Afrika gebruik. Met die aftrede van Herbert le May word hy in Augustus 1951 aangestel as tydelike hoof van die departement en op 1 Februarie 1953 as permanente hoof. In 1960 word hy ook aangestel as direkteur van die Johannesburgse Planetarium, wat tot stand kom nadat hy die Johannesburg Stadsraad en die Raad van die Universiteit van die Witwatersrand oorgehaal het om hierdie planetarium te bekom en te borg. Hy bedank as direkteur in 1968, wanneer hy aan die einde van daardie jaar ook aftree as professor aan die universiteit.

Hy het op verskeie liggame gedien en was onder meer president van die Suid-Afrikaanse Genootskap vir Bevordering van die Wetenskap en president van die Suid-Afrikaanse Sterrekundige Genootskap in die periode 1949–1950. Hy was verder lid van die Suid-Afrikaanse Interplanetêre Genootskap, Suid-Afrikaanse Wetenskapskrywers Genootskap, Suid-Afrikaanse Genootskap vir Psigiese Navorsing, ’n Fellow of the "Royal Society of South Africa" en ’n Lid van die Fakulteit van Wetenskap en die Suid-Afrikaanse Akademie. Op 7 Julie 1955 was hy een van sowat 100 mense wat die stigting van die Suid-Afrikaanse Instituut vir Fisika bygewoon het. Hy verteenwoordig Suid-Afrika by verskeie internasionale kongresse, onder meer oor Sonenergie in Indië en die Verenigde State van Amerika en oor ruimtevaart in Spanje. Met sy belangstelling in ekstra-sensoriese verskynsels en parapsigologie verower hy in 1964 die agtste McDougall toekenning vir navorsing oor hierdie onderwerp, toegeken deur die Duke University van North Carolina in die Verenigde State van Amerika. Sy vele belangstellings lei daartoe dat hy Russies aanleer asook die lees van hiërogliewe, terwyl hy ook ’n hele aantal musiekinstrumente kon bespeel.

Kort nadat hy sy doktorsgraad in 1937 behaal het, begin hy om radioprogramme oor Sterrekunde vir die Afrikaanse kinderprogram te skryf, die begin van sy lang verbintenis met die radio. Op grond van sy sin vir humor, flink brein en wye belangstellingsveld is hy ’n baie gewilde lid van die sogenaamde Three wise men wat vanaf 1957 tot 1977 aan die "Test the team" vasvraprogram op Springbok Radio deelneem. Ander programme waaraan hy gereeld deelneem sluit in "Log Book" en "The voice of science". In 1977 ontvang hy die Artes-toekenning as Beste Uitsaaier.

Van hom verskyn onder andere verskeie wetenskaplike artikels in vaktydskrifte asook ’n aantal vakkundige boeke, insluitende "Elementary Applied Mathematics", asook die boek oor parapsigologie "Diverse aspects of parapsychology: Three essays". Hy skryf ook meer as 50 radiodramas, waarin hy veral die lewens van bekende wetenskaplikes soos Archimedes, Marie Curie, Charles Darwin, Thomas Edison, Galileo Galilei, John Herschel, Guglielmo Marconi, Louis Pasteur, Wilhelm Röntgen en Rutherford dramatiseer.

Hy ontmoet sy vrou, Lilian Fourie, op skool in George en hulle is in 1931 getroud, kort na sy aanvaarding van die lektorspos aan die Universiteit van die Witwatersrand. Een dogter, die narkotiseur Rosalind Nassar, is uit die huwelik gebore.

Hy is op 9 Julie 1984 in Johannesburg oorlede.

Hy het twee populêre wetenskapfiksieverhale geskryf. In "Reisigers deur die ruim" is prof. dr. Anton van der Linde in beheer van die ruimteskip die Suiderkruis, wat die eerste tuig is om na die maan te vertrek. Hy maak alles vir die lansering in die grootste haas klaar, omdat sy sending deur vyandiggesinde elemente bedreig word. Die tweeling Hannes en Anna vergesel hom, maar na lansering ontdek hulle ’n vierde persoon in die tuig, April Dhlamini. Op die maan het hulle verskeie avonture, met Hannes wat in die donker dieptes van ’n maankrater verdwyn. Van die maan gaan die reisigers na Venus met nog meer avonture en daarna na Mercurius totdat hulle eindelik op Mars neerstryk. Hier maak hulle kennis met intelligente wesens.

"Skatte van die Suidpool" vertel van die verblyf van dr. Hendrik Olivier en sy assistent Pieter Bergh en hulle manskappe op die Suidpool om navorsing te doen. Die hoofkarakter is die sewentienjarige Tinus van Heerden, wat die reis meemaak in sy reis na volwassenheid. Op die tog na die Suidpool word hulle reeds aan ontberings onderwerp, wat toeneem nadat hulle die bestemming bereik. Hulle beland eindelik in sulke lewensgevaar dat die kanse op redding maar skraal lyk. In beide hierdie boeke gebruik die skrywer sy wetenskaplike kennis om die agtergrond realisties in te kleur, al is die avonture suiwer denkbeeldig.

P.J. Nienaber neem sy essay "Die waarheid oor spoke" in die versamelbundel "Geeste en gedaantes" op, waarin daar meer wetenskaplik gekyk word na die fenomeen van spoke.

Werke wat uit sy pen verskyn sluit in:


</doc>
<doc id="114125" url="https://af.wikipedia.org/wiki?curid=114125" title="Abraham Bogaert">
Abraham Bogaert

Abraham Bogaert (7 Oktober 1653, Amsterdam – 1 Desember 1727, Amsterdam) was ’n Nederlandse digter uit die agtiende eeu wat ’n groot rol speel in die opstand van die vryburgers teen die regering van goewerneur Willem Adriaan van der Stel, terwyl hy ook gedigte oor hierdie opstand en die lewe aan die Kaap skryf.

Abraham Bogaert is op 7 Oktober 1653 in Amsterdam gedoop, waar hy hom as apteker bekwaam.

In 1683 trou hy en daarna tree hy as skeepsdokter in die diens van die Oos-Indiese Kompanjie. Hy besoek Siam in 1690. In 1701 onderneem hy reeds sy derde reis na die Ooste in sy amp as hoofdokter, waar hy onderweg in Julie 1702 by die Kaap aandoen. Hiervandaan gaan hy na Batavia waar hy hoofdokter is en later koopman word. As koopman gaan hy op reis deur Bengale, Ceylon en Indië. Met sy terugkeer na Holland doen hy weer die Kaap in 1706 aan en hy neem die beroemde petisie van Adam Tas, teen die regering van Willem Adriaan van der Stel, op 4 April 1706 saam na Holland. As kunstenaar teken hy verskeie Kaapse tonele tydens sy verblyf.

Hy is op 1 Desember 1727 in Amsterdam oorlede.

In 1711 by die verskyning van die "Contra-Deductie" waarin Adam Tas en Jakob van der Heiden alle aantygings van Goewerneur Willem Adriaan van der Stel weerlê, skryf hy volgens agtiende eeuse mode ’n inleidende vers vir hul boek naamlik "Op de Contradeductie der Kaapsche Voort plantelingen, uitgegeven door Jakob van der Heiden, en Adam Tas". Hierdie gedig word in Gerrit Komrij se bloemlesing "Die Afrikaanse poësie in ’n duisend en enkele gedigte" opgeneem.

Later skryf hy ook ten gunste van die boere in die twee dele van "Historische Reizen door d’oostersche deelen van Asia" en in sy "De Gedichten". "’T Nieuwsgierige Aegje" is ’n klug wat by die Amsterdamse Skouburg opgevoer is. Die tragedie "Myrrha" is gebaseer op Ovidius se "Metamorphoses" en het die mitologiese Myrrha as protagonis. Sy is ’n jong vrou wat desperaat verlief raak op haar vader Cinyras. Hierdie drama is merkwaardig daarin dat aan die einde van die drama al sewe hoofkarakters dood is, deur of moord, ongeluk of selfdood. Hierdie sterftes kan gesien word as kommentaar op die selfsug en immoraliteit van elkeen van hierdie karakters en hulle dood is dan ’n manier waarop die morele orde weer herstel word. "Rhadamistus en Zenobia" en "Phocion" is beide treurspele.

Benewens sy talle oorspronklike dramas, vertaal hy ook die beste Franse toneelstukke van die tyd, onder andere "Alle de Werken van Focquenbroch" wat in 1696 gepubliseer word, "Stratonice" van Quinault en "De pleiters" en "Alexander de Groote" van Jean Racine. Latynse werke wat hy vertaal sluit in "C Suetonius Tranquillus, Van de XII keizers", "Julius Cesars Aanteekeningen der Gallische Burgerlijke Oorlogen" en "Valerius Maximus, Gedenkwaardige voorbeelden, zoo der Romeinen als der Uitheemsche volken". Hy skryf ook twee boeke oor munte en pennings.



</doc>
<doc id="114126" url="https://af.wikipedia.org/wiki?curid=114126" title="Rene Bohnen">
Rene Bohnen

René Bohnen is ’n Afrikaanse digter.

René Badenhorst word as die oudste van twee kinders op 24 Augustus 1958 op Estcourt in Natal gebore. Sy gaan skool by die laerskool op die dorp wat nog deur die Voortrekkers opgerig is en matrikuleer in 1976 aan die Hoërskool Estcourt op die dorp. Vanaf 1977 studeer sy verder aan die Universiteit van die Oranje-Vrystaat in Bloemfontein, waar sy in 1979 haar B.A.-graad verwerf en dan ook in 1980 haar B.A. Honneurs-graad in Engels. Aan die einde van haar Honneursjaar bekom sy ’n navorsingspos by die Engelse Departement aan die universiteit, waar sy swart Afrika skrywers bestudeer en dan ’n “"Bibliography of Criticism"” publiseer. Hierna werk sy vir twintig jaar buite die letterkunde en verhuis gereeld. Sy spandeer tyd in feitlik al die provinsies, totdat sy in Johannesburg gaan bly. Hier neem sy deel aan gedigte-aande, tree gereeld op by die bekgevegte by kunstefeeste en woon ook ’n ATKV-skryfskool by die Potchefstroomse Universiteit onder leiding van Hans du Plessis by. As vryskutskrywer neem sy in 2007 en 2008 deel aan poësiebesprekings vir die daaglikse koerant "Beeld", terwyl sy ook fasiliteerder is by kreatiwiteitswerkswinkels, by narratiewe terapiesessies en by spanbougeleenthede by die Universiteit van Johannesburg. Sy bedryf die webwerf http://renebohnen.wix.com/renebohnen, waar sy eksperimenteer met visuele uitdrukking van poëtiese materiaal. In 2009 verwerf sy die M.A.-graad in Kreatiewe Skryfkuns aan die Universiteit van Pretoria met ’n verhandeling oor “"Die gedig as outoëtnografiese konkretisering van ’n spirituele individuasieproses soos vergestalt in geselekteerde gedigte uit ‘’n blaar hierdie boot’"”. Sy is getroud en later weer geskei en het twee kinders uit die huwelik. Haar eerste gediggie, “"Wurm"”, is reeds in graad twee in ’n jeugtydskrif gepubliseer. In 2000 debuteer sy met die bundel “"Spoorsny"”, wat sy self uitgee. Soos die titel aandui, verken die gedigte reise asook die soeke na iets. Daar is herinneringsreise, verbeeldingsreise en ook reise na see of strand, maar die fisiese reis vorm nie die spil waarom dit hier gaan nie. Veel eerder is dit die soeke na ontwykende antwoorde, onder meer oor die digkuns en persoonlike verhoudings, wat oorheers. Die labirint op die voorblad van die bundel gee die implisiete boodskap dat daar altyd ’n weg uit is, al loop jy oor en oor op jou spoor terug. Die sterk tematiese binding van die bundel en verskeie knap gedigte (byvoorbeeld “"Sandloper"”, “"Geboorte"” en “"Die mars van die reën"”) maak dit ’n belangwekkende debuut. Hierdie bundel is in 2001 ’n finalis by die toekenning van die Ingrid Jonker-prys. “"In die niks al om"” is haar tweede digbundel. Soos met haar debuut word die bundel nie in afdelings gestruktureer nie, maar spreek die sikliese gang van ’n samehang. Verskeie temas word siklies verwerk. Só vind die weergawe van eie geboorte in die openingsgedig ’n teenhanger in die slotgedig oor ’n terugskouing van die aardse bestaansgeskiedenis. Tussenin beskryf sy haar eie grootwordjare in Natal en keer later in die bundel hierna terug om met die finaliteit van daardie geborge verlede gekonfronteer te word. Siklies is ook die mislukte liefdesverhoudings, die verliesverwerking wat volg en die daaropvolgende aanduidings van ’n nuwe liefdesontwaking. Hierdie belewings word geskets teen die agtergrond van ’n mistieke religieuse ingesteldheid wat sowel die tradisionele, inheemse aanbiddingswyses as Rooms-Katolisisme en Oosterse godsdienste betrek. Die bundeltitel word verkry uit hierdie religieuse beskouing. Sommige gedigte beeld die individuele nietigheid asook die vereenselwiging met die natuur uit, met die pleeg van gruwele teen die medemens en die  natuur wat verafsku word. Die bundel het ’n ryk intellektuele inhoud, wat ten spyte van enkele poëtiese swakhede soos gesogte woordkeuses en alliterasieverleidings beïndruk.Van haar gedigte word opgeneem in “"Groot verseboek"” en verskyn ook in die versamelbundels “"As die son kom oogknip"”, “"Woordreise"”, “"Honderd Dichters 3"”, “"Crossroads of the Century”," “"Electric Juice", “"Meandering Paths"” en in die tydskrifte "Tydskrif vir Letterkunde" en "Karapaks." Op die internet verskyn haar verse in "De Gekooide Roos" en op "LitNet." Sy verower in 2014 die eerste prys in Versindaba se kompetisie vir lykdigte oor gestorwe digters met haar gedig oor “"Peter Blum"”.

In 2015 word Cordis-Trust se Orde van die Beiteltjie aan haar toegeken vir haar deurlopende ywer in die bevordering van areas van die Afrikaanse woordkuns.





</doc>
<doc id="114127" url="https://af.wikipedia.org/wiki?curid=114127" title="Klaas Bonsma">
Klaas Bonsma

Klaas Bonsma (*4 Januarie 1871, Hallum, Friesland "–" † Onbekend) was die skrywer van een van die eerste Nederlandse leesboekies vir verskillende standerds in Suid-Afrika, wat ook in Afrikaans beskikbaar gestel word.

Klaas Bonsma is op 4 Januarie 1871 op Hallum in Friesland gebore as een van vier seuns. Sy vader is Fokke Harmens Bonsma en sy moeder is Baukje Gerrits van der Meer. Sy broers is Fokke, Harmen Fokkes en Gerrit.

Hy was skaars vyf jaar oud toe sy ouers hom na die Christelike Skool van meester Van Rijssen stuur om sy skoolopleiding te begin. Op veertienjarige leeftyd word hy kwekeling en later gaan hy na die Normaalskool in Leeuwarden vir opleiding in die onderwys. Na kwalifikasie kry hy ’n aanstelling as onderwyser by sy gewese skool., terwyl hy Saterdae stad toe gaan om die kursus vir hoofonderwysers in die tweede klas by te woon. Hierna hou hy skool in Monnikendam en Amsterdam. Omdat dit moeilik was om hoof van ’n skool te word, besluit hy om na die Transvaal te kom en hy land in Pretoria aan op 23 Oktober 1899, twee dae na die noodlottige slag by Elandslaagte. In Pretoria word hy onmiddellik aangestel by die Oost-Eind-Skool en daar bly hy tot Julie 1905, wanneer hy aangestel word as hoof van die C.N.O.-skool op Steynsburg. In 1909 word hy aangestel as dosent aan die Heidelbergse Opleidingskollege, waar hy vir 22 jaar klasgee. Hy was lidmaat van die Gereformeerde Kerke in Suid-Afrika.

Saam met Philippus Johannes Kloppers skryf hy die Nederlandse "De Bussy’s Leesboek voor Zuid-Afrika" vir verskillende standerds om in die vraag na kinderleesstof in die skole te voorsien. Met die invoer van Afrikaans in die skole vertaal Tannie van Die Brandwag die eerste deel en die eerste oplaag van duisend eksemplare is binne enkele weke uitverkoop, waarna bestellings geplaas word vir tienduisend eksemplare. Daarna word al die ander dele deur Tannie en P.A.M. Brink vertaal en word hierdie leesboekies baie bekend regdeur Suid-Afrika.

Bonsma vertaal ook "Ou Kraai, die dwergie" van Wilhelm Hauff in Afrikaans.

Werke wat uit sy pen verskyn sluit in:



</doc>
<doc id="114128" url="https://af.wikipedia.org/wiki?curid=114128" title="Varsrivier">
Varsrivier

Die Varsrivier, “die verlore rivier van Jan van Riebeeck”, was 'n rivier wat van die noordelike helling van Tafelberg tot in Roggebaai gestroom het.

Hierdie rivier ontspring op Tafelberg en die water loop met die Platteklipkloof na Vredehoek. Vanaf die St. Cyprian's School in Gorge-weg en Capelstraat verdwyn die stroom in 'n ondergrondse kanaal. Dit vloei dan onderdeur hoë geboue van die stadsgebied en Bo-Maynardstraat, Bo-Canterbury- en Canterbury-straat, verby die Kasteel, onderdeur die spoorlyn en mond dan uit in die Duncandok naby die seiljaghawe.

Reeds in 1503 het die skepe van die Portugese admiraal Antonio de Saldanha uit hierdie rivier water ingeskeep. Ook was hierdie varswaterbron goed bekend aan die skipbreukelinge van die Haarlem (skip). Van Riebeeck het die naam Varsche Rivier aan die lewensaar van die jong nedersetting aan die Kaap gegee. Die spruit het drinkwater aan die inwoners en verbygaande skepe en besproeiingswater aan die Kompanjiestuin verskaf, die meul aangedryf en die grag rondom die kasteel volgehou. Rondom die riviertjie was verskeie washuise en die eerste opgaardamme en leislote het hier ontwikkel. Tot omstreeks 1869 kon die Varsrivier nog aan die meeste waterbehooeftes van die stad voldoen.

Let wel: Die Liesbeek staan op sekere kaarte aangedui met die name Amstel-, Soete- en selfs Varsrivier. Laasgenoemde naam skep verwarring.



</doc>
<doc id="114129" url="https://af.wikipedia.org/wiki?curid=114129" title="Djamarat-brug">
Djamarat-brug

Die Djamarat-brug (Arabies: جسر الجمرات "Djisr Al-Djamarat") is ’n voetgangerbrug in Mina, naby Mekka in Saoedi-Arabië, wat deur Moslems gebruik word vir die tydens die hadj. Dit stel pelgrims in staat om klippies na die drie pilare ("djamarat") te gooi, óf vanaf die vyf vlakke van die brug óf op die grondvlak. Die woord beteken letterlik "klippie".

Die brug is oorspronklik in 1963 gebou en is sedertdien verskeie kere vergroot. Tot in 2006 het die brug uit ’n enkele vlak bestaan (dus ’n grond- en brugvlak). Met tye is daar ’n paar miljoen mense op die brug en dit lei soms tot noodlottige ongelukke. 

Ná die hadj in Januarie 2006 is die ou brug gesloop en begin met die bou van ’n nuwe, veelvlakkige brug. Die grondvlak en onderste vlakke is voor die volgende hadj voltooi en die oorblywende twee vlakke sedertdien.

Die brug bevat die drie pilare, wat verleng is tot mure, en bykomende opgange en tonnels is gebou om bottelnekke te voorkom. Die pilare steek uit drie openinge op die brug uit. 

Die baie mense op die brug kan gevaarlik wees en tot sterftes lei. Dit word vererger deur die feit dat die steniging op die laaste dag van die hadj plaasvind en sommige pelgrims hul bagasie saambring.




</doc>
<doc id="114130" url="https://af.wikipedia.org/wiki?curid=114130" title="Japie Bogaards">
Japie Bogaards

Japie Bogaards (9 Mei 1953- ) is ’n Afrikaanse skrywer en voedseltegnoloog.

Jacob Wilhelmus Bogaards is die oudste kind van twee Nederlanders wat na die Tweede Wêreldoorlog apart na Suid-Afrika emigreer. Sy ouers ken mekaar skaars wanneer hulle in die Kaap trou en het eers baie jare later hulle eerste kind. Die gesin vestig hulle in Heilbron in die Vrystaat, waar sy pa deur harde werk ’n suksesvolle bakkery op die been bring. Japie gaan skool aan die Hoërskool Willem Pretorius op Heilbron, waar hy in 1970 matrikuleer. Op skool blink hy uit in atletiek en verwerf Noord-Vrystaat kleure. Na skool doen hy sy een jaar verpligte militêre diensplig, waar hy onder andere drie maande by die Lugmaggimnasium se hondeskool deurbring. Onder invloed van sy kamerade hier begin hy om dwelms te gebruik en hierdie verslawing word daarna vir hom ’n lewenslange oorlewingstryd. Na sy diensplig studeer hy op aandrang van sy pa Bedryfsekonomie aan die Universiteit van Potchefstroom, met die doel om die bakkery by sy pa oor te neem. Hier behaal hy die B.Com.-graad in Bedryfs- en Personeelsielkunde in 1974 en die B.Com. Honneursgraad in Bedryfsekonomie in 1975.

Gedurende sy studies raak hy verloof, maar in sy vierde jaar verbreek sy Duitse meisie die verlowing op grond van sy dwelmgebruik. Hy vertel dan sy ouers van sy dwelmgebruik en vertel sy pa ook dat hy nie in die bakkery wil werk nie. Hierna het sy pa ’n ineenstorting en word in die hospitaal opgeneem, waar hy kort daarna oorlede is. Japie erf die bakkery en slaag daarin om dit uit te bou, maar sy dwelmgebruik het ’n groot impak op sy hele lewe. Ten spyte van verskeie rehabilitasie-programme slaag hy nie daarin om sy verslawing af te skud nie. Sy persoonlike lewe word ook verwoes in die proses. Sy huwelik misluk en hy verloor kontak met sy drie kinders. Op ’n stadium werk hy vir die groot suiwelmaatskappy Clover, wat baie geld bestee om hom verder te laat oplei as voedseltegnoloog in die suiwelbedryf. Hy steel egter die 95%-alkoholoplossing waarmee die ink verdun word wat die datum op melkbottels druk. Nadat hy hierdie oplossing drink, word hy bewusteloos en is vir drie dae in ’n koma. Dit is eers wanneer hy vir homself die doel stel om te begin skryf oor sy ervarings dat hy stadig daarin slaag om homself te rehabiliteer. Hierna vind hy weer werk en word aangestel in ’n bestuurspos by ’n melkaanleg buite Johannesburg.

In 2001 begin hy skryf as ’n stokperdjie en woon die ATKV-skryfkursus op Potchefstroom in 2003 by. Hy behaal die meestersgraad in skryfkuns aan die Universiteit van Pretoria in 2011, met ’n sterk outobiografiese manuskrip wat later as “"Tussen middernag en dagbreek"” gepubliseer word, en die mini-verhandeling “"Dwelms in/en Letterkunde: ’n Terreinverkenning en toepassing op die Suid-Afrikaanse literêre konteks"”. Lapa Uitgewers ken in 2008 ’n beurs aan hom toe om sy studie te voltooi.

“"Tussen middernag en dagbreek"” speel af in hedendaagse Suid-Afrika en draai hoofsaaklik rondom die lewens van drie middeljarige mans. Die afgetrede regter Andries Schutte woon saam met sy vrou en skoondogter, wat haar man verlaat het, op ’n plaas. Sam Serathi is die seun van ’n plaaswerker en is op parool na tronkstraf weens moord op ’n boer en sy vrou. Saam met sy twee makkers is hulle op pad na Schutte se plaas met die plan om te moor en te roof. Marco Verkerk is die seun van ’n Nederlandse immigrant en is weer tuis na die soveelste besoek aan ’n rehabilitasiesentrum vir dwelmverslawing. Hy is Schutte se skoonseun, ook op pad na die plaas om te kyk of hy nie sy vrou kan oorhaal om na hom terug te keer nie. Ander karakters word ook aan die leser voorgestel, met kort beskrywings van hulle geskiedenis en wat met hulle gebeur, sodat die spanning op verskillende vlakke begin oplaai. Die nuwe Suid-Afrika word hier uitgebeeld soos wat dit op grondvlak ervaar word, eerder as in die politieke sale. Dit is ’n ontstellende en vaartbelynde boek, met niks daarin wat nie in die werklikheid kan gebeur nie.

Hy skryf ook kortverhale. Vir “"’n Houthuisie met rooi spikkelgordyne"” verower hy ’n tweede prys in ’n kompetisie van die Bloemfonteinse Skrywersvereniging. “"My neighbour"” word saam met kortverhale van Eric Moller en Tania Fourie as oudioboek (“"Afrikaanse kortverhale 1"”) vrygestel. Hierdie verhaal beeld ’n arm jong seun uit wat smag na liefde en aanvaarding en onwrikbaar glo aan drome en toorkuns.




</doc>
<doc id="114131" url="https://af.wikipedia.org/wiki?curid=114131" title="F.W. Boonzaier">
F.W. Boonzaier

F.W. Boonzaier (*8 Desember 1901, Vryburg – † 1963) was ’n Afrikaanse dramaturg, digter en skrywer wat onder andere die eerste Afrikaanse riller, "Die spook van Verlatenfontein", geskryf het. Hy verwerf ook verder bekendheid vir sy kinderverse.

Fritz Wilhelm Boonzaier is op 8 Desember 1901 in die distrik Victoria-Wes gebore. Hy gaan skool op Carnarvon en in Houtbaai in Kaapstad.

In Desember 1915 tree hy by Nasionale Pers Beperk in diens, vyf maande na die stigting van hierdie maatskappy. Hier is hy vir die res van sy werksloopbaan in diens, behalwe vir ’n onderbreking tussen 1920 en 1922, wanneer hy sy skoolopleiding voortsit aan die hoërskool vir seuns op Stellenbosch. By Nasionale Pers is hy masjiensetter, hoofproefleser en uiteindelik word hy bevorder tot verkoopbestuurder van Nasionale Handelsdrukkery.

Hy neem aktief deel aan die bedryfslewe en is vir twee jaar president van die Kaapstadse Tak van die Tipograwebond (die eerste Afrikaanssprekende wat hierdie pos beklee) en is ook sekretaris van die Gesamentlike Raad van die Drukkersbedryf in Kaapstad.

As politikus neem hy ook namens die Nasionale Party aan provinsiale en nasionale verkiesings deel, waar hy in 1930 die Kaapse Vlakte setel en in 1938 die Hottentots-Holland setel sonder sukses betwis. Aan die einde van Augustus 1959 tree hy weens gesondheidsprobleme af. Ook as toneelspeler is hy bekend en tree vir meer as twintig jaar vir liefdadigheid op, onder andere gereeld vir die melaatses op Robbeneiland. Hy is getroud en het vier kinders. F.W. Boonzaier is in 1963 oorlede.

Sy vernaamste werk is op die gebied van die drama. Hy skryf verskeie klugte en ook die eerste Afrikaanse grilstuk, "Die spook van Verlatenfontein". Dit spook oral op Verlatenfontein en die spook het reeds die oorspronklike eienaar en vele van sy huurders met sy manewales van die plaas verjaag. Willem en Petrus Hard is twee broers wat die plaas huur. Hulle besluit om ’n einde te maak aan die spokery nadat hulle huishouer, Adoons, vir die soveelste keer deur die spook geterroriseer is. Die vergeetagtige en verstrooide argeoloog, prof. De Kleine, daag een aand uit die bloute op die plaas op en maak hom tuis. Hy vergeet in die proses dat hy sy dogter, Talana, in die nag alleen in sy vasgevalde vragmotor agtergelaat het. Prof. De Kleine en die twee broers vaar die donker nag in om vir Talana te gaan haal en in hulle afwesigheid maak hulle geheimsinnige buurman, dr. Drako, sy verskyning. Na bewering hou Drako sy dogter, Dora, ingeperk onder die bewaking van verskeie gevaarlike honde. Willem en Petrus is daarvan oortuig dat die spook ’n mens moet wees, maar weet nie wie nie. Hierdie komiese riller se teks word in die negentigerjare onder regie van Danie Botha aangepas om in moderne gehore se verwysingsraamwerk te val en van musiek en lirieke verskaf deur Francois Bloemhof, waarna dit vele geslaagde opvoerings beleef.

"Lief en leed van Lena" is ’n toneelstuk in drie bedrywe.

"Die stad Sodom" is ’n drama oor ’n jong wit meisie wat na die groot stad vertrek en deur armoede tot prostitusie gedryf word. Wanneer sy tuberkulose opdoen en probeer terugkeer huis toe, weier haar pa om haar terug te neem. Hierdie drama sluit aan by die vele werke in Afrikaans in hierdie tyd wat die armblanke en die verderflikheid van die stad as temas het.

"Die professor en ander samesprake" bevat benewens die titelstuk ook "Baas in sy eie huis", "’n Preek", "Die onsistematiese maters" en "Berend Brand, speurder", asook twee gedigte.

In "Twee samesprake" word die "Die kwaal" en "Wanneer die blare val" saamgebundel, beide met twee dames as karakters. Hierdie samesprake is meestal steeds geskoei op die voorbeeld van Melt Brink, waar die grappige insident voorrang geniet en daar van karakteruitbeelding en sielkundige motivering geen sprake is nie.

"Sarie Marais" is ’n kinderoperette in ses tonele en vir 45 kinders, waarin ou Afrikaanse liedjies van nuwe woorde voorsien word.

Hy is ook digter, wat van sy gedigte laat opneem in letterkundige tydskrifte soos "Standpunte".

Vir die kinders skryf hy saam met J.H. Boonzaier die versiebundel "Versies vir vabondjies".

Van sy kinderverse word deur D.J. Opperman opgeneem in die versamelbundel "Nuwe klein verseboek", insluitende die versies "Die blou bottel met die riffelmaag", "Katjie voor die hof", "Ou Wolf", "Klein Lenie se tuin" en "Tadoeme, tadoeme, tadom!" Die versie "Katjie voor die hof" word ook gedramatiseer en opgevoer deur laerskoolkinders.

Op prosagebied skryf hy "Die vereniging", ’n handboek vir gebruik in Christelike jongeliede- en debatsvereniginge, met geleentheidstoesprake. Verder vertaal hy namens die S.A. Bybelvereniging Johannes Jakobus Buskes se "Wegen in de wildernis" in Afrikaans as "Weë in die wildernis".





</doc>
<doc id="114132" url="https://af.wikipedia.org/wiki?curid=114132" title="Ikonografie">
Ikonografie

Ikonografie, 'n afdeling van kunsgeskiedenis, bestudeer die identifisering, beskrywing en die interpretasie van die inhoud van kunswerke: die onderwerp wat uitgebeeld word, die spesifieke samestelling en details wat daarvoor gebruik is, en ander elemente wat van kunsstyl onderskei kan word.

'n Vroeë Westerse skrywer wat spesifiek aandag aan die inhoud van kuns gegee het, was Giorgio Vasari, wie se "Ragionamenti", 'n vertolking van die skilderye in die Palazzo Vecchio in Florence, demonstreer dat hierdie werke moeilik verstaan word, selfs deur goed ingeligte tydgenote. Gian Pietro Bellori, 'n 17de eeuse biograaf van eietydse kunstenaars het baie werke beskryf en ontleed. Lessing se studie (1796) van die klassieke figuur Amor was 'n vroeë poging om 'n studie van 'n spesifieke beeld te gebruik om die kultuur te beskryf waarin dit ontstaan het.

Ikonografie as 'n akademiese kunshistoriese dissipline het in die negentiende eeu in die werke van kenners soos Adolphe Napoleon Didron (1806–1867), Anton Heinrich Springer (1825–1891) en Émile Mâle ontwikkel, almal spesialiste in Christelike kuns, wat op daardie tydstip vernaamste studieveld was. Hulle het vroeëre pogings om onderwerpe ensiklopedies te klassifiseer en organiseer, soos Cesare Ripa se "Iconologia overo Descrittione Dell’imagini Universali cavate dall’Antichità et da altri luoghi, "as handleidings ondersoek om kunswerke, godsdienstig sowel as sekulêr, op 'n meer wetenskaplike manier te verstaan en nie bloot esteties te benader nie. Hierdie vroeë bydraes het die weg vir ensiklopedieë, handleidings en ander publikasies gebaan wat vir die identifisering van kunsinhoud gebruik kon word.

In die vroeë twintigste eeuse Duitsland het Aby Warburg (1866–1929) en sy volgelinge Fritz Saxl (1890–1948) en Erwin Panofsky (1892–1968) die identifisering en klassifisering van motiewe in kunswerke verder gevoer en ikonografie as middel begin gebruik om betekenis te verstaan. Panofsky het 'n invloedryke benadering tot ikonografie in sy "Studies in Iconology "(1939) gepubliseer waarin hy dit as "die afdeling van kunsgeskiedenis [omskryf] wat eerder met die onderwerp of betekenis van kunswerke as met vorm gemoeid is."

In die Verenigde State, waarheen Panofsky in 1931 geïmmigreer het, het studente soos Frederick Hartt en Meyer Schapiro onder sy invloed die dissipline voortgesit. In 'n invloedryke artikel van 1942, "Introduction to an "Iconography of Mediaeval Architecture"", het Richard Krautheimer argitektoniese strukture by ikonografiese ontledings ingesluit.

In die tydperk ná 1940 was ikonografie besonder prominent in kunsgeskiedenis. Sommige ontledings het 'n veel groter gehoor begin trek, byvoorbeeld Panofsky se teorie (vandag meestal in onguns by spesialiste) dat die teks teen die agterste muur in die "Arnolfini Portret" deur Jan van Eyck die skildery in 'n verslag van 'n huwelikskontrak verander het. Holbein se "The Ambassadors" was die onderwerp van boeke vir die algemene leserspubliek met nuwe teorieë wat die skildery se ikonografie betref, en Dan Brown se blitsverkopers bevat teorieë oor die ikonografie van werke deur Leonardo da Vinci - alhoewel dit deur die meeste kunshistorici verwerp word.

Tegnologiese vooruitgang het tot die totstandkoming van groot fotoversamelings gelei wat oor 'n ikonografiese ordening of indeks beskik, onder andere die van die "Index of Christian Art" by Princeton. Hierdie versamelings word tans gedigitaliseer en aanlyn beskikbaar gestel, gewoonlik op 'n beperkte basis.

Met die koms van rekenaarkunde is die Iconclass-stelsel, met sy 28 000 klassifikasietipes en 14 000 sleutelwoorde, as 'n standaard klassifikasie ontwikkel waarvolgens versamelings saamgestel kan word. Die idee was die samestelling van reuse databasisse wat die opsporing van foto's met spesifieke besonderhede, onderwerpe of ander gemeenskaplike faktore sou moontlik maak. Die Iconclass-kode "71H7131" verwys byvoorbeeld na die onderwerp "Batseba (alleen) met Dawid se brief", waar "71" die hele "Ou Testament" en "71H" die "verhaal van Dawid" is. Hierdie versamelings is gewoon aanlyn of op DVD beskikbaar. Die stelsel kan ook onafhanklik van suiwer kunsgeskiedenis, byvoorbeeld op werwe soos Flickr, gebruik word.

Die kern van die ikonografie en hagiografie van Indiese gelowe word deur mudra of gebare met spesifieke betekenisse gevorm. Ander kenmerke sluit die ligkring en stralekrans in wat ook in Christelike en Islamitiese kuns voorkom, en goddelike eienskappe wat deur asana en rituele instrumente soos die dharmachakra, vajra, dadar, chhatra, sauwastika, phurba en danda verteenwoordig word. Verdere kenmerke is die simboliese gebruik van kleur wat die Klassieke Elemente of Mahabhuta en letters en bija-lettergrepe van heilige alfabetiese geskrifte aandui. Onder die invloed van tantra-kuns het esoteriese betekenisse ontstaan wat slegs aan ingewydes bekend is. Dit is 'n besonder sterk kenmerk van Tibettaanse kuns. Die kuns van Indiese gelowe, veral Hindoes, word deur heilige tekste, naamlik die Aagama, gereguleer wat die verhoudings en proporsie van die ikoon, sowel as die stemming van die hooffiguur binne 'n konteks beskryf.

Alhoewel ikoniese voorstelling van 'n enkele figuur die oorheersende soort Boeddhistiese kunswerk is, word groot rotsreliëf- of fresco-verhale oor die "Lewe van die Boeddha" of staaltjies oor sy vorige lewens, by plekke soos Sarnath, Ajanta en Borobudor aangetref, veral in vroeër tydperke. Aan die ander kant het narratiewe tonele in Hindoe-kuns die afgelope eeue taamlik algemeen geraak, veral in miniatuurskilderye van die lewens van Krisjna en Rama.

Ná 'n vroeë tydperk waarin anikonisme sterk was, het Vroeë Christelike kuns ongeveer twee eeue na Christus begin, met klein uitbeeldings in die Katakombes van Rome van biddende figure, tekeninge van Christus en sekere heiliges en 'n beperkte aantal "verkorte voorstellings" van Bybelse episodes wat verlossing beklemtoon. Uit die Konstantynse tydperk het kuns motiewe uit die Romeinse Keiserlike beeldversameling, klassieke Griekse en Romeinse godsdiens en populêre kuns geleen – die motief van Christus in sy majesteit is iets aan die keiserlike uitbeeldings van Zeus verskuldig. In die Laat Antieke tydperk het ikonografie 'n standaardisering ondergaan en daar het 'n nouer ooreenkoms met Bybelse tekste getoon; heelwat gapings in die kanonieke evangeliese vertellings is egter met staaltjies uit die apokriewe evangelies ingevul. Die kerk sou uiteindelik daarin slaag om met die meeste hiervan weg te doen, maar sommige het oorgebly, soos die os en esel in die geboorte van Christus.

Na die tydperk van Bisantynse ikonoklasme is ikonografiese vernuwing in die Oosterse kerk as ongesond, indien nie ketters nie, beskou. Tog het dit teen 'n slakkepas voortgegaan. In 'n groter mate as in die Weste, is daar geglo dat tradisionele kunswerke 'n bonatuurlike oorsprong het, en dit was die kunstenaar se taak om dit so getrou moontlik te kopieer. Die Oosterse kerk het ook nooit die gebruik van hoë reliëf of vrystaande beelde aangeneem nie, aangesien dit 'n té heidense konnotasie gehad het. Alhoewel die meeste Oosters-Ortodokse ikone amper identies aan dié van 'n duisend jaar gelede is, het daar wel ontwikkeling en sekere betekenisverskuiwings plaasgevind – die ou man in gesprek met sint Josef wat dikwels in Ortodokse Kersverhale gesien word, het skynbaar as een van die skaapwagters of die profeet Jesaja begin, maar word vandag gewoonlik as die "Versoeker" (Satan) beskou.

In die Ooste sowel as die Weste is daar verskeie ikoniese tipes van Christus, Maria, heiliges en ander onderwerpe ontwikkel. Tradisionele modelle is ter wille van narratiewe skilderye aangepas, insluitend groot siklusse wat gebeure in die lewe van Christus, die lewe van die Maagd, gedeeltes van die Ou Testament en, toenemend, die lewens van gewilde heiliges gedek het. Veral in die Weste was daar later 'n stelsel vir die identifisering van individuele heiliges aan 'n standaard voorkoms en simboliese voorwerpe wat deur hulle vashou word; in die Ooste was hulle gewoonlik aan die hand van geskrewe etikette geïdentifiseer.

Vanaf die Romaneske tydperk het beeldhoukuns in kerke toenemend belangrik in Westerse kuns geraak, en dit het, waarskynlik deels as gevolg van die gebrek aan Bisantynse modelle, 'n ruimte vir baie ikonografiese vernuwing geword.

Die teorie van tipologie waarvolgens die betekenis van die meeste Ou Testamentiese gebeure as 'n "tipe" of voorafskaduwing van 'n gebeurtenis in die lewe, of aspek van, Christus of Maria vertolk is, is dikwels in kuns weerspieël, en in die latere Middeleeue het dit die keuse van Ou Testamentiese tonele in Westerse Christelike kuns oorheers.

Terwyl die oorgrote meerderheid van godsdienstige kuns in die Romaneske en Gotiese tydperke daarop gerig was om dikwels komplekse godsdienstige boodskappe so duidelik moontlik oor te dra, het die gebruik van ikonografie met die koms van Vroeë
Nederlandse skilderkuns hoogs gesofistikeerd geraak. In baie gevalle blyk kunswerke opsetlik raaiselagtig te wees, selfs vir geletterde tydgenote.

Vanaf die 15de eeu het godsdienstige kuns geleidelik daarvan wegbeweeg om vroeëre komposisionele modelle te volg, en teen die 16de eeu is daar van kunstenaars verwag om met nuwe komposisies vorendag te kom. Die Hervorming het die meeste Protestantse godsdienstige skilderkuns tot Bybelse tonele beperk, en 'n paar dekades later het die Katolieke Konsilie van Trente die vryheid van Katolieke kunstenaars in 'n mate ingeperk.

Sedert die Renaissance het sekulêre kuns baie meer algemeen geraak en sy eie tradisies en konvensies rondom ikonografie in historiese skilderkuns ontwikkel, wat mitologie, portrette, genretonele en selfs landskappe insluit, om nie te praat van moderne media en genres soos fotografie, films, politieke spotprente, strokiesprente en anime nie.

'n Onvolledige lys:




</doc>
<doc id="114134" url="https://af.wikipedia.org/wiki?curid=114134" title="Al-Masdjid an-Nabawi">
Al-Masdjid an-Nabawi

Al-Masdjid an-Nabawi (Arabies: المسجد النبوي, Moskee van die Profeet) is ’n moskee in Medina, Saoedi-Arabië, wat gebou is deur die profeet Mohammed. Dit is die tweede moskee in die geskiedenis van Islam (naas die Kaäba) en is nou een van die grootstes in die wêreld. Dit is die tweede heiligste plek in Islam naas Al-Masdjid al-Haram in Mekka. Die moskee is permanent oop.

Die terrein was oorspronklik langs Mohammed se huis; hy het hom daar gevestig ná sy emigrasie na Medina in 622 n.C. Hy het help bou aan die moskee, wat aanvanklik ’n opeluggebou was. Dit het gedien as ’n gemeenskapsentrum, hof en godsdiensskool. Daar was ’n platform vir mense wat die Koran aan ander geleer het. Islamitiese heersers het dit sedertdien grootliks uitgebrei en versier. In 1909 was dit die eerste plek op die Arabiese Skiereiland wat van elektriese ligte voorsien is. 

Die moskee is geleë in wat tradisioneel die middel van Medina was, met baie hotelle en markte daarnaby. Dit is ’n groot pelgrimsterrein. Baie pelgrims wat die hadj voltooi het, besoek daarna die moskee vanweë sy verbintenis met Mohammed se lewe.

Nadat dit deur die Omajjadiese kalief al-Walid I uitgebrei is, bevat dit die laaste rusplek van Mohammed en die eerste twee Rasjidoen-kaliefs, Aboe Bakr en Omar. 

Een van die merkwaardigste eienskappe van die terrein is die Groen Koepel in die suidoostelike hoek van die moskee. Dit was oorspronklik die huis van Aisja, een van Mohammed se vroue, en is waar die profeet se graf is. In 1279 is ’n houtkoepel oor die graf gebou; dit is later verskeie kere herbou en gerestoureer. Die huidige koepel is in 1818 deur die Ottomaanse sultan Mahmoed II laat bou. Dit was eers groen geverf, vandaar die naam "Groen Koepel".

Die eerste minarette (vier) van 7,9 m is deur Omar laat bou. In 1307 is ’n minaret met die naam Bab al-Salam bygevoeg en dit is deur Mehmet IV laat restoureer. Ná ’n restourasieprojek in 1994 was daar 10 minarette van 104 m hoog. Die minarette se boonste, middelste en onderste seksies is onderskeidelik rond, agthoekig en vierkantig.



</doc>
<doc id="114138" url="https://af.wikipedia.org/wiki?curid=114138" title="Klas B-tenklokomotief">
Klas B-tenklokomotief

Die 46-tonner stoomlokomotief was die werkesel van die Nederlands-Suid-Afrikaanse Spoorwegmaatskappy (NZASM). Dit is 'n tenklokomotief met 'n 0-6-4 wieluitleg. Ná die Tweede Vryheidsoorlog is dit as 'n Klas B-lokomotief geklassifiseer, eers deur die Sentraal-Suid-Afrikaanse Spoorweë (CSAR) en daarna deur die Suid-Afrikanse Spoorweë (SAS).

Teen die aanvang van die Tweede Vryheidsoorlog het die NZASM 240 lokomotiewe besit waarvan 177 46-tonners was. Toe die Britse magte Pretoria in Junie 1900 ingeval het, is die beheer van NZASM aan die "Imperial Military Railways" (IMR) afgestaan. Ná die oorlog is die oorblywende lokomotiewe aan die CSAR oorgedra, waar hulle as Klas B-lokomotiewe geklassifiseer is. Met die stigting van die SAS in 1912 het hulle hierdie klassifikasie behou.

Die 46-tonner is deur die Duitse firma "Maschinenfabrik Esslingen" vanuit die NZASM 40-tonner 0-6-2T tenklokomotief ontwikkel. Die 40-tonner se agterponiedraaistel kon nie altyd om NZASM se skerp draaie beweeg nie, dus is die 40-tonner met 'n 0-6-4 uitleg herontwikkel. Tussen die jare 1893 en 1988 is 175 lokomotiewe deur Maschinenfabrik Esslingen gelewer. In 1899, net voor die Tweede Vryheidsoorlog uitgebreek het, is nog 20 van hierdie lokomotiewe van die Nederlandse firma "Nederlandse Fabriek van Werktuigen en Spoorwegmaterieel" ("Werkspoor") bestel. Twee van die laaste groep is net voor die oorlog afgelewer, die res is deur die IMR onderskep.

Een van NZASM se 46-tonners, nr 46 "Prinsloo", is aan die Pretoria-Pietersburg spoorwegmaatskapij (PPS) oorgedra. Hy het sy nommer en naam by die PPS behou.


</doc>
<doc id="114141" url="https://af.wikipedia.org/wiki?curid=114141" title="Kiebla">
Kiebla

Die kiebla of kibla (Arabies: قبلة|, "rigting") is die rigting waarin Moslems moet kyk wanneer hulle bid. Dit is die rigting van die Kaäba in Mekka. Die meeste moskees het ’n muur met ’n nis bekend as die mihrab wat die kiebla aandui.

Moslems bid almal in dieselfde rigting om die aanbidding van een God (Allah) te simboliseer. Die kiebla het ’n groter funksie ook, soos dat die kop van ’n dier wat met die halaal-metode geslag word, gewoonlik met die kiebla ooreenstem. Ná hul dood word Moslems begrawe met die liggaam teen ’n regte hoek met die kiebla en die gesig gedraai in die rigting van die kiebla.

Tradisioneel was die kiebla in die rigting van die Edele Heiligdom in Jerusalem. Dit is 13 jaar lank, van 610 tot 623 n.C., gebruik. Op 11 Februarie 624 het die profeet Mohammed die kiebla verander in die rigting van die Kaäba in Mekka. Volgens die vertelling van Mohammed se metgeselle het die verandering skielik gebeur tydens die middaggebed in Medina, in ’n moskee wat nou as die Masdjid Kiblatain (Moskee van die Twee Kieblas) bekend is. Mohammed het die gebed gelei toe hy ’n openbaring van Allah ontvang om die Kaäba as die kiebla te aanvaar (letterlik: "wend u aangesig na die Heilige Moskee", Koran 17:144). Mohammad het hom dadelik in die rigting van Mekka gedraai, en dié wat saam met hom gebid het, het sy voorbeeld gevolg.

Sommige beweer die Koran noem nie Jerusalem as die eerste kiebla nie en dat die praktyk om na Jerusalem te kyk, net in tradisionele biografieë van Mohammed en hadit-versamelings genoem word. Daar word geglo die Joodse gebruik om na Jerusalem te draai tydens gebed kon die Islamitiese kiebla beïnvloed het. Ander glo die gebruik van Jerusalem as die kiebla was om Jode in Medina te probeer oorreed om hulle tot die Islam te bekeer of om "hul harte te wen". Toe die verhouding met die Jode versuur, het Mohammed die kiebla na Mekka verander. ’n Ander rede wat aangegee word vir die verandering van die kiebla, is dat die Jode die gebruik van Jerusalem beskou het as ’n teken dat Moslems hul geloof wou aanneem. Die verandering was glo om ’n einde te bring aan dié siening.




</doc>
<doc id="114144" url="https://af.wikipedia.org/wiki?curid=114144" title="Walkerbaai">
Walkerbaai

Walkerbaai is 'n groot baai geleë in die suidweste van die Wes-Kaapprovinsie van Suid-Afrika. Dit is die volgende groot baai tussen Valsbaai naby Kaapstad en Kaap Agulhas in die suidooste. Die baai is bekend as die beste landgebaseerde walviskykplek in die wêreld. 'n Dorp op sy oewers, Hermanus, het bekend geword vir Noorkapperwalvisse wat die baai in die winter en lentemaande besoek.

Gansbaai op die oewers van die baai is ook bekend vir sy Witdoodshaai-duiktogte.

Die oewers langs die baai word beskerm as deel van die Walkerbaai-Natuurreservaat, en die baai self is 'n mariene beskermde gebied, dus is hengel en die meeste bootaktiwiteite verbode.

'n Opkomende Suid-Afrikaanse wynstreek met 'n koeler klimaat as die meeste. Dit maak voorsiening vir goeie Pinot noir en Chardonnay met toplandgoedere in die Hemel-en-Aardevallei.


</doc>
<doc id="114145" url="https://af.wikipedia.org/wiki?curid=114145" title="Moskee van die Twee Kieblas">
Moskee van die Twee Kieblas

Al-Masdjid al-Kiblatain (Arabies: المسجد القبلتین), of die Moskee van die Twee Kieblas, is ’n moskee in Medina, Saoedi-Arabië, wat histories belangrik in die Islam is omdat die profeet Mohammed die rigting van gebed (kiebla) in dié moskee van Jerusalem na Mekka verander het. Dit het daarna twee mihrabs (nisse wat die kiebla aandui) gehad. In onlangse tye is die moskee gerestoureer en die ou mihrab wat in die rigting van Jerusalem wys, is verwyder.

Die Kiblatain-moskee is een van die drie oudste moskees ter wêreld. Baie pelgrims wat die hadj voltooi het, besoek dit vanweë sy historiese belang.

Aanhalings uit die Koran oor die verandering van die kiebla:




</doc>
<doc id="114147" url="https://af.wikipedia.org/wiki?curid=114147" title="Bloes">
Bloes

'n Bloes is 'n lospassende boonste kleed wat voorheen deur werkers, boere, kunstenaars, vroue en kinders gedra is. Dit word gewoonlik by die middellyf of heupe saamgebind (met 'n lyfband of gordel), sodat dit losweg hang oor die draer se liggaam. Deesdae verwys die woord meestal na 'n meisie of vrou se rokhemp maar kan ook verwys na 'n manshemp as dit 'n lospassende styl het (bv. die digterhemde en kossakhemde). Tradisioneel word die term gebruik om te verwys na 'n hemp wat uitbloes of 'n onmiskenbare vroulike voorkoms gee.

Bloese word dikwels gemaak van katoen of sydoek en kan 'n kraag en moue hê of nie. Hulle is oor die algemeen meer op maat as 'n eenvoudige gebreide top, en mag vroulike besonderhede bevat, soos 'n das of 'n sagte strikdas aan die nek, of geborduurde versierings.

Kleremakerye bied 'n slanker afwerking van die draer se postuur. Dit word bereik met die naaldwerk van eienskappe soos prinsesnate of dartel in die middel en/of bors.

Bloese (en baie vroue se hemde met knope) het gewoonlik knope omgekeer van dié van manshemde. Dit meen die knope is gewoonlik aan die draer se linkerkant en die knoopsgate aan die regterkant. Die rede hiervoor is onduidelik, en verskeie teorieë bestaan sonder afdoende bewys. Sommige stel voor dat hierdie gewoonte bekendgestel is deur wasserye sodat hulle kon onderskei tussen vroue- en manshemde. Een teorie gee voor dat die tradisie ontstaan het in die Middeleeue as die manifestering van rykdom, deur die aantal knopies wat 'n mens gedra het. 

Terwyl die meeste vroue verkies om die boonste knopie oop te maak vir meer gemak, word 'n paar bloese gemaak vir vroue met losser halslyne sodat die bo-knopie vasgemaak kan word sonder om gemak in te boet, terwyl dit dieselfde aantreklike voorkoms gee.

Sommige vroue heg verskeie knippe en ornamente aan hul bloese oor 'n vasgemaakte knopie vir styl. Sommige van hierdie heg direk na die knopie self, ander weer aan die kraag.

'n Paar soorte bloese het glad nie 'n bo-knopie nie, en die krae word gestileer om oop te wees. Hulle vorm ook deel van 'n paar nasies se tradisionele volkskostuums.


</doc>
<doc id="114148" url="https://af.wikipedia.org/wiki?curid=114148" title="Borselstertmuishond">
Borselstertmuishond

Die borselstertmuishond ("Bdeogale crassicauda") is 'n tipe muishond. Die soogdiertjies kom oor die sentrale dele van Afrika, van Kenia tot Mosambiek voor. Hulle vertoon amper hondagtig en staan soms orent op hul agterpote. Hulle word 40-50 cm lank, weeg 0.9-1.6 kg, en vreet klein voëltjies en eiers.



</doc>
<doc id="114161" url="https://af.wikipedia.org/wiki?curid=114161" title="Vlagskip">
Vlagskip

'n Vlagskip is 'n vaartuig wat gebruik word deur die bevelvoerder van 'n groep vlootskepe, kenmerkend van 'n vlagbeampte wat geregtig is deur gebruik om 'n onderskeidende vlag te vertoon. Meer losweg gebruik, is dit die leierskip in 'n vloot van skepe, tipies die eerste, grootste, vinnigste, swaarste gewapende, of die welbekendste skip.

Oor die jare heen het die term "vlagskip" 'n metafoor geword wat gebruik word in bedrywe soos die uitsaaiwese, motors, lugrederye, akkommodasie en kleinhandel om te verwys na die bemarker se hoogste profiel of duurste produkte en plekke.

In die algemene vlootgebruik, beteken die term "vlagskip" fundamenteel 'n tydelike aanwysing; die vlagskip is die vaartuig waarop die admiraal se vlag wapper. Admiraals benodig egter altyd addisionele fasiliteite, insluitend 'n vergaderkamer wat groot genoeg is om al die kapteins van die vloot te kan huisves, asook 'n plek vir die admiraal se personeel om planne te beraam en bevele saam te stel. Histories kon net groter skepe sodanige vereistes akkommodeer.

Die term word ook gebruik deur kommersiële vlote, wanneer die onderskeid tussen 'n land se vloot en 'n handelsvloot nie duidelik blyk te wees nie. 'n Voorbeeld was die "Sea Venture", vlagskip van die vloot van die Virginia Company, wie se bevelvoerder die Britse Vloot se skoutadmiraal Christopher Newport was, maar tog was die Handelsvloot se admiraal van die maatskappy se vloot, Sir George Somers aanboord tydens sy noodlottige vaart in 1609.

Tydens die era van seilskepe, was die vlagskip tipies 'n eerste-koersskip; die agterdeel van een van die drie dekke sou die admiraal se kwartiere en personeelkantore huisves. Dit is te siene op die HMS "Victory", die vlagskip van Admiraal Nelson tydens die Slag van Trafalgar in 1805, wat nog steeds in diens staan van die Britse Vloot as die seremoniële vlagskip van die "First Sea Lord" van Portsmouth, Engeland.

Sedert die 20ste eeu het skepe groot genoeg geword sodat die groter soorte, kruisers en verder op, 'n bevelvoerder en sy personeel kan akkommodeer. Sommige groter skepe kan oor 'n aparte vlagbrug beskik vir die admiraal en sy personeel se gebruik, terwyl die kaptein steeds opdragte vanuit die hoofnavigasiebrug gee. Omdat sy primêre funksie is om 'n vloot te koördineer, is 'n vlagskip nie noodwendig swaarder gewapen of gepantser as ander skepe in die vloot nie. Tydens die Tweede Wêreldoorlog het admiraals dikwels 'n vinniger skip bó die grootste een verkies.

Moderne vlagskepe word hoofsaaklik ontwerp en gebou vir die bevel-en-beheerfunksie, eerder as om te kan veg, en staan ook bekend as bevelskepe.


</doc>
<doc id="114162" url="https://af.wikipedia.org/wiki?curid=114162" title="Soera">
Soera

’n Soera (ook soere of soeraf; Arabies: سورة "sūrah") is die hoofstukke waaruit die Koran bestaan. Daar is 114 soeras, wat elk uit ’n aantal ajats (verse) bestaan. Die soeras is nie almal ewe lank nie – die kortste een, "Al-Kawthar" ("Oorvloed"), het net drie ajats, terwyl die langste een, "Al-Ba‘karah" ("Die Koei"), 286 het. 

Van die 114 soeras is 87 in Mekka geopenbaar en 27 in Medina. Die soeras wat geopenbaar is ná Mohammed se vlug na Medina word Medinees genoem en dié daarvoor Mekkaans. Die Mekkaanse hoofstukke handel meestal oor geloof en die Laaste Oordeel, en die Medinese hoofstukke oor beloning en straf in die hiernamaals, asook wetgewende voorskrifte en polemiek in verband met Jode en Christene met wie Mohammed in Medina in aanraking gekom het. Buiten "At-Tawbah" ("Die Vrystelling"), begin al die hoofstukke met "In die naam van Allah, die Barmhartige, die Genadige". Dit is bekend as die basmala en dui die grens tussen hoofstukke aan. 

Die soeras is nie in ’n chronologiese of tematiese volgorde nie en is min of meer van lank tot kort georden (behalwe die eerste hoofstuk, wat net sewe ajats het. Soeras word tydens gebede voorgedra. Hoofstuk 1 word herhaal in elke eenheid van gebed, en sommige eenhede van gebed sluit die voordra van enige hele hoofstuk of deel daarvan in.

Die woord "soera" is in Mohammed se tyd gebruik as ’n term met die betekenis "hoofstuk" of "deel" van die Koran. Dit kom op verskeie plekke in die Koran voor, soos in Soera 9:86: "En wanneer ’n soera geopenbaar word: Glo in Allah en strewe hard saam met Sy Boodskapper, dan vra die rykes tussen hulle vir u om toestemming en sê: Laat ons agterbly, sodat ons by die tuisblyers kan sit."

In die Afrikaanse Koran word dit soms vervang met die woord "hoofstuk", soos in Soera 24:1: "Dit is ’n Hoofstuk wat Ons geopenbaar en verpligtend gemaak het, en waarin Ons duidelike tekens geopenbaar het, sodat julle mag onthou."

Sommige kenners dink die woord soera het dieselfde stam as die Hebreeuse woord 'שורה' ("ry"). Ander meen dit hou verband met die Arabiese woord "sur" ("muur") of met die Siriese woord wat "skrif" beteken. Geen konsensus bestaan egter nie.

Die Koran se hoofstukke het nie name gehad toe hulle aan Mohammed geopenbaar is nie. Die profeet het volgens sommige haditversamelings die hoofstukke se eerste vers gebruik om hulle te onderskei. Dit was die Arabiese tradisie, nes in baie ander dele van die wêreld in dié tyd, om goed name te gee na aanleiding van hul unieke eienskappe. Hulle het dit ook met die name van die soeras gedoen. Sommige kom in hadit voor. Ander het name gekry volgens die sentrale tema, soos "Al-Fâtiha" ("Die Aanhef") en "Yûsuf" ("Josef"), terwyl party genoem is na die eerste woord van die hoofstuk, soos "‘Kâf" ("Kôf"), "Yâsîn" ("Jaasien") en "Ar-Rahmân" ("Die Barmhartige"). Sommige soeras is ook genoem na ’n unieke woord wat in die hoofstuk voorkom, soos "Al-Ba‘karah" ("Die Koei"), "An-Nûr" ("Die Lig"), "An-Nahl" ("Die By"), "Al-Hadîd" ("Yster") en "Al-Ma‘ûn" ("Weldade").



</doc>
<doc id="114166" url="https://af.wikipedia.org/wiki?curid=114166" title="Broek">
Broek

'n Broek (Eng: "trousers" of "pants" in Noord-Amerika) is 'n klere-item wat van die middellyf tot by die enkels gedra word, en beide bene apart bedek (eerder as met materiaallap wat oor beide bene strek soos by jasse, rompe en rokke).

In Engeland beteken die woord "pants" oor die algemeen onderklere en nie 'n broek nie. 'n Kortbroek is soortgelyk aan 'n langbroek, maar met afgesnyde bene rondom die knieë, hoër of laer afhangende van die styl van die klere.

In meeste van die Westerse wêreld is broeke sedert antieke tye en die hele Middeleeuse tydperk gedra, en het die mees algemene vorm van laerliggaamklere vir volwasse mans geword in die moderne wêreld, alhoewel die kortbroek ook wyd gedra word, en "kilts" en ander klere in die verskillende streke en kulture. Sedert die middel-20ste eeu word broeke ook toenemend deur vroue gedra.

Jeans, gemaak van denim, is 'n vorm van die broek wat gemaklik dra, en word nou oral oor die wêreld deur beide geslagte gedra. 'n Kortbroek is dikwels die voorkeuritem in warm weer, of vir 'n paar sportsoorte en ook dikwels deur kinders en tieners gedra. Broeke word op die heupe of om die middellyf gedra en meestal in plek gehou deur 'n aparte gordel.


</doc>
<doc id="114172" url="https://af.wikipedia.org/wiki?curid=114172" title="Abraham in Islam">
Abraham in Islam

Ibrahim (Arabies: إبراهيم ʾIbrāhīm), bekend as Abraham in die Hebreeuse Bybel, word in Islam erken as ’n profeet en boodskapper van Allah. Die Koran hou Abraham voor as ’n "voorbeeld van deug: gehoorsaam
aan Allah, opreg, nie een van die heidene nie". In hierdie sin word Abraham beskryf as verteenwoordigend van die "oermens in universele oorgawe aan die Goddelike Werklikheid voor die verbrokkeling daarvan in godsdienste wat van mekaar geskei word deur verskille in vorm". 

Die Islamitiese fees Eid-oel-Adha word gevier ter ere van Abraham se dapperheid, en Moslems neem deel aan die hadj na die Kaäba, wat hulle glo deur Abraham gebou is.

Moslems glo Abraham het in dié tyd die leier van die regverdiges geword en dit is van hom dat die mense van die Arabiese Skiereiland en Israel afstam. Hy het ’n belangrike rol gespeel om Arabië en Kanaän van afgodery te suiwer. Hy het albei plekke geestelik gereinig en die huise van aanbidding daar fisiek heilig gemaak. Abraham en sy seun Ismail (Ismael) het ook die bedevaart ingestel. 



</doc>
<doc id="114176" url="https://af.wikipedia.org/wiki?curid=114176" title="Noag in Islam">
Noag in Islam

Nûḥ ibn Lamech ibn Methuselah (Arabies: نوح Nūḥ), bekend as Noag in die Ou Testament, word in Islam beskou as ’n profeet van Allah. Hy is ’n baie belangrike persoon in die Islamitiese tradisie omdat hy een van die eerste profete is wat Allah aan die mens gestuur het. 

Noag se sending was om ’n bose wêreld te red wat in sonde verval het. Hy moes vir die mense preek dat hulle afgodery moes los en die Een God moes aanbid. Hulle wou egter nie na Noag luister nie en eindelik het hy opdrag gekry om die ark te bou voor die Sondvloed waarin al die sondige mense dood is – ook Noag se vierde seun (sonder naam) wat in die Koran genoem word.

Noag was 950 toe hy sterf. Daar is ’n hele soera in die Koran wat aan hom gewy en na hom genoem is.



</doc>
<doc id="114179" url="https://af.wikipedia.org/wiki?curid=114179" title="Adam in Islam">
Adam in Islam

Adam (Arabies: آدم ʾĀdam) is volgens sommige die eerste mens, en daarom is hy in Islam die eerste profeet op aarde. Moslems bejeën sy rol as die vader van die mensdom met gesag. Hulle verwys ook na sy vrou, Eva (Hawwa), as die "moeder van die mensdom". Moslems beskou Adam as die eerste Moslem omdat die Koran dit stel dat al die profete dieselfde geloof van onderwerping aan God gepredik het. En volgens die Koran het Allah die mens Moslems (onderwerpers aan God) genoem in geskrifte voor en in die Koran.

Verder bid Abraham in die Koran en vra Allah om sy nageslag as Moslems groot te maak.

Die Koran en hadit gee dieselfde weergawe van die skepping van Adam en Eva. Toe Allah die engele inlig dat hy ’n opvolger op aarde gaan plaas, het hulle gevra of die mens bloedvergieting en skade sou veroorsaak, maar Hy het vir hulle gesê Hy weet wat hulle nie weet nie. Hy het Adam uit klei geskep en lewe in hom geblaas. Hadit voeg by hy is Adam genoem na die klei waaruit hy gemaak is, of die "vel" ("adim") van die aarde.

Volgens die Koran het al die engele Allah gehoorsaam toe Hy vra dat hulle voor Adam buig, buiten ’n djien met die naam Iblies wat onder die engele teenwoordig was. Hy het geantwoord: "Ek is beter as hy; U het my uit vuur geskape, terwyl U hom uit klei geskape het." "Ek gaan my nie aan [hom] prostreer nie."

Volgens Soennitiese hadit het God ’n ribbebeen van Adam geneem terwyl hy geslaap het om Eva te skape. Hoewel die skepping van Adam en Eva in die Koran genoem word, word die presiese metode van die skepping nie genoem nie. Volgens die Koran het God vir Adam en Eva opdrag gegee om die vrugte van een boom in die tuin van Eden nie te eet nie, maar Iblies het hulle oorreed om daaraan te proe. Hulle het hulle toe begin bedek, want hulle het besef hulle is nakend. Daarvoor is Adam en Eva na die aarde verban.



</doc>
<doc id="114180" url="https://af.wikipedia.org/wiki?curid=114180" title="Memory Stick">
Memory Stick

Memory Stick is 'n verwyderbare flitsgeheuekaartformaat wat deur Sony vrygestel is in Oktober 1998. Die naam word in die algemeen ook gebruik om die hele familie van geheuestokkies (in Engels) te beskryf. 

Bykomend tot die oorspronklike Memory Stick, sluit hierdie familie die Memory Stick PRO in, 'n hersiening wat groter maksimum stoorkapasiteit en vinniger lêeroordragsnelhede bied; Memory Stick Duo, 'n kleinvormfaktorweergawe van die Memory Stick (insluitend die PRO Duo); en die nog kleiner Memory Stick Micro (M2). In Desember 2006 het Sony die Memory Stick PRO-HG bygevoeg, 'n hoëspoedvariant van die PRO om gebruik te word in hoë-definisievideo en stilkameras. Memory Stick-kaarte kan gebruik word in Sony PSP en Sony XDCAM EX videokameras via die MEAD-SD01 passtuk. SanDisk en Lexar is van min derdepartyvervaardigers van Memory Stick. Kingston bied 'n universele microSD na Memory Stick Pro Duo-passtuk aan, maar dit is nie-amptelik.

Tipies word die Memory Stick as stoormedia vir 'n draagbare toestel gebruik, in 'n vorm wat maklik verwyderbaar is vir toegang tot 'n persoonlike rekenaar. As voorbeeld gebruik Sony digitale kompakte kameras Memory Stick vir die stoor van sy beeldlêers. Met 'n geheuekaartleser wat Memory Stick ondersteun, kan 'n gebruiker dan die foto's wat met die Sony digitale kamera geneem is na 'n rekenaar aflaai. 

Sony sluit ook Memory Stick-leserhardeware in by sy eie verbruikerselektronika, soos digitale kameras, digitale musiekspelers, PDAs, selfone, die VAIO-reeks skootrekenaars, asook Sony se handtoestelle, soos die PlayStation Portable en PS Vita.


</doc>
<doc id="114187" url="https://af.wikipedia.org/wiki?curid=114187" title="Geelkop-vlindervis">
Geelkop-vlindervis

Die Geelkop-vlindervis ("Chaetodon xanthocephalus") is 'n vis wat voorkom in die westelike Indiese Oseaan; asook aan die ooskus van Afrika suidwaarts tot sentraal-KwaZulu-Natal. In Engels staan die vis bekend as die "Yellowhead butterflyfish".

Die vis word tot 20 cm lank, hulle lywe is liggrys en bedek met dun, grys-blou chevronstrepe. Die area net onder die dorsale vin is wit. Die onderkant van die kop en bors is geel terwyl die dorsale- en analevinne geel is. Die ander vinne het 'n geel rant en daar is ook 'n geel streep agter die kop. 

Die onvolwasse visse lyk anders, hulle is meer witterig met 'n geel rant reg rondom die lyf en vinne met uitsondering van die stertvin. Daar is 'n donker streep deur die oë, swart area op die sagte dorsale vin en 'n swart kol op die stertvin.

Hulle leef hoofsaaklik in aflandige koraalriwwe en kom soms ook in rotsriwwe in water wat 5 tot 30 m diep voor. Die visse is alleenlopers en kom soms in pare voor. Hulle vreet koraalpoliepe, klein ongewerweldes en alge.





</doc>
<doc id="114189" url="https://af.wikipedia.org/wiki?curid=114189" title="Gemaskerde koetsier">
Gemaskerde koetsier

Die Gemaskerde koetsier ("Heniochus monoceros") is 'n vis wat voorkom in die westelike Stille Oseaan en die Indiese Oseaan asook die ooskus van Afrika suidwaarts tot die noorde van KwaZulu-Natal. In Engels staan die vis bekend as die "Masked coachman".

Die vis word tot 23cm lank. Die kop is steil en die dorsalevin se filament is kort. Die vis se lyf is wit, die agterste gedeelte is geel terwyl daar in die middel van die lyf 'n breë, swart vertikale band is wat taps is na die rugkant. Die gesig is swart en die boonste gedeelte van die kop is geel. Die onvolwasse vissies lyk net soos die volwasse visse.

Hulle leef in aflandige koraalriwwe in water wat 2 tot 25m diep is. Hier word hulle gevind naby grotte en skeure in die rif. Die vis vreet bodem ongewerweldes.





</doc>
<doc id="114190" url="https://af.wikipedia.org/wiki?curid=114190" title="Ken Barris">
Ken Barris

Ken Barris (1952-) is 'n Suid-Afrikaanse skrywer van boeke soos "Life Underwater", "What Kind of Child" en "The Jailer’s Book", asook die digbundel "An Advertisement for Air". Hy is al met die M-Net-boekprys, die Ingrid Jonker- en die Thomas Pringleprys, die Vitatoekenning en die Universiteit van Johannesburg-prys bekroon.

Barris is in 1952 in Port Elizabeth gebore. Hy woon tans in Kaapstad en werk by die Kaapse Skiereiland Universiteit van Tegnologie. Hy het drie kinders.

Van sy werke sluit in:



</doc>
