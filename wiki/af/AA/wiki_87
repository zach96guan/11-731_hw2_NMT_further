<doc id="114193" url="https://af.wikipedia.org/wiki?curid=114193" title="Willem van Ockham">
Willem van Ockham

Willem van Ockham (ook soms geskryf as Occam) (1288–1347) was 'n middeleeuse Engelse filosoof wat as 'n voorloper van die moderne filosofie beskou word.

Hy word opgelei deur die Franciskanerorde, wat aan hom die geleentheid bied om te studeer. Later studeer hy teologie aan die universiteit van Oxford, en vervolgens skryf hy 'n kritiek van die teologiese standaardwerk en outoriteit t.o.v. teologiese opleiding, die "Liber Sententiarum" van Petrus Lombardus. Ockham staan krities teen die outoriteit ("auctoritas") van voorgangers en kerkvaders en daarom is sy werk nie deur almal verwelkom nie. Hy betoog onder meer dat daar 'n onoorbrugbare kloof bestaan tussen kennis en geloof en dat die Kerk hom nie met wêreldsesake mag bemoei nie. Daarop volg 'n klag dat sy onderrig in stryd sou wees met die katolieke geloof en dat hy daaroor moes verantwoording doen by pous Johannes XXII (te Avignon in 1324). Hy het groot invloed op die Katalaanse fransiskaanse teoloog en filosoof Francesc Eiximenis gehad, wie vir 'n paar jaar onder sy leiding studeer het.

In 1328 beveel die pous sy arrestasie, maar hy ontkom dit deur na München te vlug. Daar bly hy onder beskerming van Koning Lodewyk van Beiere, wie in 1347 sterf. Ook die Italiaanse filosoof Marsilius van Padua het by Lodewyk beskerming gevind. Ockham sterf rondom 9 April 1347 tydens die Swart Dood.

Ockham is veral bekend weens die feit dat hy die belangrikheid van die sintuiglike waarneming beklemtoon het. Hy kan beskou word as 'n nominalis en beweer dat idees geen substansie het buite die gees nie, oftewel dat idees geen objektiewe bestaan het buite die mens nie. Sy leer was dus in stryd met die 'realisme'. Hierin word betoog dat idees van dinge wél onafhanklik van die materie bestaan. Hy gaan daarmee verder as sy ordegenoot Johannes Duns Scotus.

Aan Ockham word die uitspraakː "In argumentationibus entia non sunt multiplicanda sine necessitate."
(Tydens argumentering moet nie sonder noodsaak verveelvoudig word nie.) toegeskryf (in Reportatio), wat bekend is as Ockham se skeermes. Hierdie uitspraak is ontleen van Aristoteles.

Self formuleer hy dit as volg:
"Want hy moet nie iets nuuts voorstel sonder 'n geldige rede nie, tensy dit vanselfsprekend is, of deur ervaring bekend of deur die outoriteit van die Heilige Skrif bewys word."

Vir Ockham is God die enigste entiteit wat nie bewys hoef te word nie: al die ander is van dié sekerheid afgelei.

Ockham skryf ook werke op die terrein van die politieke teorie. Die strominge van die realisme, gebaseer op die neo-platonisme en die opvattinge met betrekking tot die idees soos wat by Plato gevind word, en die nominalisme (idees is slegs woorde of "nomina") sou die filosofiese debat gedurende die laat Middeleeue bepaal.

Ockham het verskeie werke geskryf.




<small>Hierdie artikel is vertaal van die Nederlandse Wikipedia


</doc>
<doc id="114194" url="https://af.wikipedia.org/wiki?curid=114194" title="Marmer-valkvis">
Marmer-valkvis

Die Marmer-valkvis ("Cirrhitus pinnulatus") is 'n vis wat voorkom in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die Oos-Kaap. In Engels staan die vis bekend as die "Marbled hawkfish".

Die vis word tot 28 cm lank en is die grootste spesie van die valkvisse. Sy lyf is groenbruin met drie rye wit kolletjies en verskeie kleiner, donkerbruin kolletjies op die sye. Die onderkant is wit. Hierdie vis leef in beskermde rotskusareas en vlak riwwe waar daar strominge in water wat 1 tot 5 m diep is. Hulle is alleenlopers, ietwat sku en vreet klein vissies en ongewerweldes.





</doc>
<doc id="114195" url="https://af.wikipedia.org/wiki?curid=114195" title="J.M. Barrie">
J.M. Barrie

J.M. Barrie (1860–1937) was ’n Skotse skrywer uit wie se pen toneelstukke en romans verskyn het. Hy is die bekendste vir sy kinderverhaal "Peter Pan".

Barrie is op 9 Mei 1860 in Kirriemuir in Skotland gebore, waar hy ook geskool is. Hy verhuis later na Londen, waar hy 'n aantal suksesvolle romans en toneelstukke skryf. Hy ontmoet die seuns van Llewelyn Davies, wat hom inspireer om 'n storie ook 'n babaseuntjie se magiese avonture in Kensington Gardens te skryf (ingesluit in "The Little White Bird"). Daarna skryf hy "Peter Pan", 'n feeverhaal oor 'n seuntjie en 'n meisie met die naam Wendy se avonture in Neverland.
Hoewel hy daarna steeds suksesvol geskryf het, het "Peter Pan" sy ander werke oorskadu. Hy is daarvoor bekend dat hy die destyds ongewone naam, Wendy, bekend gemaak het. Ná die dood van hul ouers, het Barrie die Davies-seuns amptelik aangeneem.

Koning George V maak hom op 14 Junie 1913 'n baronet en in 1922 is die Britse orde van meriete ("Order of Merit") aan hom toegeken. Hy is op 19 Junie 1937 in Londen aan longontsteking oorlede.


</doc>
<doc id="114197" url="https://af.wikipedia.org/wiki?curid=114197" title="Eric Trump">
Eric Trump

Eric Frederick Trump (gebore 6 Januarie 1984) is ’n Amerikaanse entrepreneur en filantroop. Hy is die derde kind en tweede seun van Donald en Ivana Trump. Hy is 'n uitvoerende adjunkpresident van "The Trump Organization", saam met sy broer Donald Jr. en suster Ivanka. In 2006 stig hy die "Eric Trump Foundation" om geld vir die "St. Jude Children's Research Hospital" in te samel. Hy is die eienaar van "Trump Winery". Hy hou ook toesig oor sy pa se 18 gholfklubs.



</doc>
<doc id="114198" url="https://af.wikipedia.org/wiki?curid=114198" title="Roggebaai">
Roggebaai

Roggebaai is dié deel van die middestad van Kaapstad tussen die Jan van Riebeeck-standbeeld en die Duncan-dok. Dit sluit in die gebied aan weerskante van die Heerengracht en rondom Strandstraat, Waterkantstraat, Jettystraat, Seestraat, Wharfstraat, Dockstraat met Roggebaaiplein en Tulbaghplein as kern.

Die seefront van Kaapstad het die afgelope eeu groot verandering ondergaan. Oorspronklik was die kuslyn by die huidige Waterkantstraat en Strandstraat en die seewater het tot teen die noordelike bastion van die Kasteel gespoel. Onder andere weens hewige storms en veral die storm van 1722 en die bou van hawehoofde en kaaie het Roggebaai begin toeslik en het die kuslyn stadig noordwaarts geskuif. Tot 1920 was Roggebaai gekenmerk deur Maleier-vissermanne, 'n vismark, visserskuite, pondokke, vis wat gedroog word, nette wat lê en droog, kroeë en selfs twee kerke. In 1937 is met die drooglegging van die gebied begin sodat die stad kon uitbrei en die hawe ontwikkel kon word. Op 9 Desember 1937 is 'n kontrak vir die inpoldering met die Hollandse Aannemersmaatschappij gesluit en op 10 Mei 1938 het genl. J.B.M. Hertzog die amptelike begin van die werksaamhede waargeneem. Boupuin van platgeslaande geboue in die stad en milljoene ton seesand wat deur die HAM uit Tafelbaai gebagger is, is op die ingepolderde terrein gestort. Net na die Tweede Wêreldoorlog was die werk klaar en is 65 ha by die middestad gevoeg.

Rogggebaai is waarskynlik genoem na die vis bekend as 'n rog, 'n plat vis met 'n lang dun stert.



</doc>
<doc id="114199" url="https://af.wikipedia.org/wiki?curid=114199" title="USB-flitsdryf">
USB-flitsdryf

'n USB-flitsdryf ( "USB flash drive"), ook bekend as 'n USB-stokkie of USB-sleutel en 'n verskeidenheid ander name, is 'n elektroniese datastoortoestel wat flitsgeheue met 'n geïntegreerde USB-koppelvlak kombineer. USB-flitsdrywe is tipies verwisselbaar en herskryfbaar, en is fisies baie kleiner as 'n optiese skyf. Die meeste weeg minder as 30 gram. In 2013 is 'n een-teragreep (TB) onthul by die Consumer Electronics Show. Stoorvermoëns so groot as 2 TB word beplan, met bestendige verbeterings in grootte en prys per kapasiteit wat verwag word. 'n Paar soorte laat tot 100,000 skryf/uitwissiklusse toe, afhangende van die presiese aard van die geheuevlokkie wat gebruik word, en het 'n 10-jaar rakleeftyd.

USB-flitsgeheue word dikwels gebruik vir dieselfde doeleindes as waarvoor diskette of CD's eens gebruik is, d.w.s. vir datastoor, rugsteun en die oordrag van rekenaarlêers. Hulle is kleiner, vinniger, het duisende kere meer kapasiteit en is meer duursaam en betroubaar, want hulle het geen bewegende dele nie. Daarbenewens, is hulle bestand teen elektromagnetiese interferensie (in teenstelling met diskette), en bly ongedeerd indien die oppervlak gekrap word (in teenstelling met CD's). Tot ongeveer 2005, was die meeste lessenaar- en skootrekenaars met slapskyfdrywe verskaf, bykomend tot die USB-poorte, maar dit het in onbruik verval na die wydverspreide aanvaarding van USB-poorte en die groter USB-dryfkapasiteit in vergelyking met die 1.44 MB 3,5-duim slapskyf.
USB-flitsdrywe gebruik die USB-massastoortoestel-klasstandaard, grondliggend ondersteun deur moderne bedryfstelsels soos Windows, Linux, OS X en ander Unix-agtige stelsels, sowel as baie BIOS boot ROMs. 'n USB-flitsdryf met USB 2.0-ondersteuning kan meer data stoor, en die oordrag is vinniger, as veel groter optiese skyfdrywe soos 'n CD-RW of DVD-RW dryf. Dit kan gelees word deur baie ander stelsels soos die Xbox 360, PlayStation 3, DVD-spelers, die karvermaakstelsels, en in 'n aantal draagbare toestelle soos slimfone en tabletrekenaars, alhoewel die elektronies-soortgelyke SD-kaarte beter geskik is vir hierdie toestelle.

'n Flitsdryf bestaan uit 'n klein gedrukte stroombaan wat die stroombaanelemente en 'n USB-hegstuk huisves, elektries geïsoleer en beskerm binne 'n plastiek, metaal, of rubberdoppie wat in jou sak of aan 'n sleutelketting gedra kan word. Die USB-hegstuk kan beskerm word deur 'n verwyderbare kappie of deur die terugtrek in die lyf van die dryf in, maar dit is nie geneig om beskadig te word as onbeskermd is nie. 

USB-flitsdrywe verkry hul krag van die rekenaar via die USB-verbinding. Sommige toestelle kombineer die funksies van 'n draagbare media-speler met 'n USB-flitsstoor; hulle benodig slegs 'n battery wanneer dit gebruik word om musiek te speel op die pad.

Die ontwikkeling van hoë-spoed serie-datakoppelvlakke soos USB maak halfgeleier-geheuestelsels lewensvatbaar, en die gelyktydige ontwikkeling van klein, hoë-spoed, lae-krag mikroverwerkerstelsels het bygedra dat dit in uiters kompakte stelsels ingebou kon word. Serie-toegang vereis baie minder elektriese verbindings vir die geheuevlokkies as met parallelle toegang, wat die vervaardiging van multi-gigagreep-drywe vereenvoudig het.

Rekenaars verkry hul toegang tot flitsgeheuestelsels soortgelyk aan die hardeskyfdryf, terwyl die kontroleerderstelsel steeds volle beheer behou oor waar die inligting eintlik gestoor word. Die werklike EEPROM-skryf en -uitwissingprosesse is egter nog steeds baie oudmodies.

Baie lae-koste MP3-spelers voeg eenvoudig ekstra sagteware en 'n battery by 'n standaardflitsgeheue mikroverwerker/beheerder, sodat dit ook kan dien as 'n musiekspeler-dekodeerder. Die meeste van hierdie spelers kan ook gebruik word as 'n konvensionele flitsdryf vir die stoor van enige soort lêers.


</doc>
<doc id="114200" url="https://af.wikipedia.org/wiki?curid=114200" title="Klas D-tenklokomotief">
Klas D-tenklokomotief

Die Suid-Afrikaanse Spoorweë Klas D is 'n 4-6-2T (Adriatic) tenklokomotief wat dateer uit die laaste jare van die negentiende eeu. Ses van hierdie lokomotiewe is in 1897 bestel by die firma Beyer, Peacock and Company deur die Pretoria-Pietersburg Spoorweg Maatskapij (PPS) vir gebruik op die Pretoria-Pietersburgspoorlyn. Vyf lokomotiewe is afgelewer voordat die Tweede Vryheidsoorlog uitgebreek het, maar 'n sesde een het op pad na Suid-Afrika verlore gegaan.

Die PPS het nie hul lokomotiewe volgens klasse geklassifiseer nie, maar volgens die lokomotief se massa. Dus is hierdie lokomotief as 'n 55-tonner geklassifiseer. Na die oorlog is hy as 'n "Klas D"-lokomotief deur die Sentraal-Suid-Afrikaanse Spoorweë (CSAR) geherklassifiseer.

Toe die lokomotief deur die PPS bestel is, was dit een van die gevorderdste lokomotiewe in Suidelike Afrika.


</doc>
<doc id="114203" url="https://af.wikipedia.org/wiki?curid=114203" title="Kamphoer">
Kamphoer

Kamphoer (2014) deur Francois Smith vertel die verhaal van Susan Nell, wat gedurende die Anglo-Boereoorlog (1899–1902) in die Winburg-konsentrasiekamp verkrag en vir die dood agtergelaat is.

Nell en haar ouers was bywoners op ’n plaas voordat haar pa vroeg gedurende die oorlog vermoor is en sy en haar ma-hulle in die konsentrasiekamp beland het. Daar word sy deur twee Britse offisiere en ’n joiner wreedaardig verkrag.

Sy val van die waentjie af wat lyke daagliks na die begraafplaas neem en word ontdek deur ’n Sotho-man, Tiisetso, wat besef dat sy nie dood is nie. Hy en ’n Sotho-vrou, Mamello, versorg Susan in ’n grot totdat sy sterk genoeg is om na Bloemfontein te reis. Op haar reis na Bloemfontein ontmoet sy ’n Britse fotograaf, Jack Perry. Hy reis ook saam met haar per trein na Kaapstad.

Danksy Perry se goedgunstigheid beland sy in Kaapstad by Marie Koopmans-De Wet, wat reël dat Susan haar in Nederland in die sielkunde gaan bekwaam. Sy vestig haar dan ook in Nederland.

Gedurende die Eerste Wêreldoorlog (1914–1918) gaan Susan na Engeland om daar by die Seale Hayne-hospitaal in Devon te gaan help. Seale Hayne is ’n psigiatriese hospitaal. Daar loop sy kolonel Henry Hamilton-Peake, wat een van haar verkragters was raak, wat ’n pasiënt by die hospitaal is. Die herontmoeting met haar verlede in die vorm van Hamilton-Peake, bring die pyn en vernedering van wat in die konsentrasiekamp gebeur het, weer na vore vir Nell.

Wanneer die pasiënt oorlede is, keer sy terug na Nederland waar sy tot met haar aftrede bly. Op die ouderdom van 70 keer sy die eerste keer na Suid-Afrika terug, waar sy ook die Winburg-konsentrasiekampkerkhof besoek.

Nell se terugkeer na Suid-Afrika 52 jaar na haar verkragting is ’n sirkel wat voltooi word, juis na daar waar haar lewe “begin het”. Aan die een kant was dit as gevolg van weldoeners dat sy nie net oorleef het nie, maar ook ’n suksesvolle beroep kon beoefen. Tog was haar sogenaamde nuwe lewe ook die begin van ’n lewe om met die traumatiese gebeurtenis saam te leef.

Die roman vertel een van vele verhale oor die Anglo-Boereoorlog wat die laaste jare die lig gesien het. Dit wys dat die gevolge van die oorlog iets is wat letsels op mense se lewens het en dat die letsels ook dikwels ’n leeftyd by slagoffers spook.


</doc>
<doc id="114204" url="https://af.wikipedia.org/wiki?curid=114204" title="Swartgekolde valkvis">
Swartgekolde valkvis

Die Swartgekolde valkvis ("Cristacirrhitus punctatus") is 'n vis van die westelike Indiese Oseaan waar dit voorkom by Madagaskar, Mauritius en aan die ooskus van Suidelike Afrika vanaf Mosambiek tot by die Oos-Kaap. In Engels staan die vis bekend as die "Blackspotted hawkfish".

Die vis word tot 17 cm lank. Die vis lyk meer na 'n skerpioenvis en die lyf is dof gevlek met onreëlmatige bruin en ligter vlekke. Die kop is donkerrooi met verskeie swart en ligte kolletjies. Die vinne is rooi met nou, ligte strepe.

Hulle leef in kusrotsareas en vlak riwwe in water wat 10 tot 30 m diep is. Die visse is alleenlopers en word maklik misgekyk weens hul uitstekende kamoeflering. Hulle vreet klein vissies en ongewerweldes.





</doc>
<doc id="114207" url="https://af.wikipedia.org/wiki?curid=114207" title="Allister Sparks">
Allister Sparks

Allister Sparks (10 Maart 1933 – 19 September 2016) was 'n koerantman en voormalige redakteur van die "Rand Daily Mail". Hy is in Cathcart, Oos-Kaap gebore en matrikuleer in Queenstown. Sy eerste werk as joernalis was by die "Daily Representative" waar hy sy eerste berig op 1 Februarie 1951 geskryf het.



</doc>
<doc id="114208" url="https://af.wikipedia.org/wiki?curid=114208" title="Hüd">
Hüd

Hüd (Arabies: هود) was ’n Islamitiese profeet van antieke Arabië wat in die Koran genoem word. Die 11de soera van die Koran is na hom genoem, hoewel sy verhaal net ’n klein deel van die hoofstuk beslaan.

Hüd word soms geïdentifiseer as Eber, ’n voorouer van die Israeliete wat in die Ou Testament genoem word, maar dit word betwis.

Hy was vermoedelik ’n onderdaan van ’n koninkryk wat na sy stigter genoem is: Aad ("ʿĀd"). Dié was ’n vierdegeslagafstammeling van Noag (sy pa was Us, die seun van Aram, wat die seun van Noag se seun Sem was).

Hoewel die Koran nie na die ligging van Aad verwys nie, word geglo dit was in die suidelike deel van die Arabiese Skiereiland, moontlik in Oos-Jemen en/of Wes-Oman. In die 1980's is ’n nedersetting ontdek wat vermoedelik Oebar is, wat in die Koran genoem word as Iram, die hoofstad van Aad.

Hier volg ’n opsomming van die verhaal van Hüd, met die klem op twee spesifieke verse:

Die volk van Aad was baie ryk en magtig en hulle het talle geboue en monumente opgerig om dit te wys. Die volk het egter later arrogant geword – hulle het Allah verwerp en afgode begin aanbid. 

Hüd het egter as kind al tot God gebid. Sy ma was ’n vroom vrou wat groot visioene met haar seun se geboorte gehad het, en sy was die enigste mens wat Hüd se aanbidding van God aangespoor het. God het hom dus opgeroep om ’n profeet vir die Aad-volk te wees. Die mense van Aad het Hüd egter gespot toe hy vir hulle vertel om een God te aanbid en boete te doen vir hul sondes van die verlede. Die Koran stel dit so:

Hüd het ’n lang ruk vir die mense van Aad gepreek. Die meeste wou egter nie luister nie en hulle het hom aanhou ignoreer en spot. Nadat hul aggressie, arrogansie en afgodery toegeneem het en God hulle talle kere gewaarsku het, het Hy ’n donderstorm gestuur om klaar te speel met die bose mense van Aad. Die verwoesting van Aad word in die Koran beskryf:

In die Judaïsme en Christendom word Hüd nie as ’n profeet vereer nie en hy kom glad nie in die Bybel voor nie. Daar is egter verskeie verwysings van voor die Koran na individue wat Hüd genoem word of name het wat aan Hüd verbind word, soos "Abihud", ’n kleinseun van Benjamin (1 Kronieke 8:3), sowel as verwysings na die volk van Aad. 



</doc>
<doc id="114213" url="https://af.wikipedia.org/wiki?curid=114213" title="Langneus-valkvis">
Langneus-valkvis

Die langneus-valkvis ("Oxycirrhites typus") is 'n vis wat voorkom in die Stille Oseaan en die Indiese Oseaan: die Rooisee en aan die ooskus van Afrika suidwaarts tot by die Oos-Kaap. In Engels staan die vis bekend as die "Longnose hawkfish".

Die vis word tot 13 cm lank. Die vis het 'n lang snoet met 'n wit kop en lyf. Die lyf is bedek met rooi horisontale en vertikale strepe wat soos 'n net lyk. Die vis leef in aflandige koraal- en rotsriwwe wat in water wat 20 tot 100m diep is. Hulle is alleenlopers en territoriaal van aard. Hulle vreet klein planktonagtige skaaldiere. Die spesie is raar.





</doc>
<doc id="114214" url="https://af.wikipedia.org/wiki?curid=114214" title="Gewone tuinslak">
Gewone tuinslak

Cornu aspersum, beter bekend onder sy algemene naam tuinslak, is 'n spesie van 'n landslak. As sodanig is dit 'n landwonende pulmonate gastropoot in die familie "Helicidae", wat insluit die mees algemeen bekende landslakke. Van al die landwonende weekdiere, is hierdie spesie waarskynlik die meesbekende. In Engels tekse was die slak geklassifiseer onder die naam Helix aspersa vir meer as twee eeue, maar die huidige klassifikasie plaas dit in die genus "Cornu".

"Cornu aspersum" is inheems aan die Middellandse Seegebied en Wes-Europa, maar hetsy doelbewus of per ongeluk, het die mens dit versprei na die gematigde en subtropiese gebiede wêreldwyd. Die slak word genuttig as 'n delikatessen in sommige gebiede, maar dit word ook oral as 'n plaag beskou in tuine en in die landbou, veral in gebiede waar dit per ongeluk ingevoer is, en waar die slakke gewoonlik nie as 'n menu-item beskou word nie.

Hierdie slakke word tipies gevind nadat dit gereën het of rondom skemer. Tydens warm weer sal hierdie hermafrodiete egter gewoonlik verborge bly. In voorstedelike gebiede word hulle algemeen gevind terwyl hulle voed op grasperke en in blombeddings, na die grasperk se sprinkelstelsel hierdie dele met water deurweek het na sononder.


</doc>
<doc id="114215" url="https://af.wikipedia.org/wiki?curid=114215" title="Game of Thrones">
Game of Thrones

Game of Thrones is 'n Amerikaanse fantasie-dramareeks wat deur David Benioff en D. B. Weiss vir die kabeltelevisiekanaal HBO in die rolprentateljee "Titanic Studios" in Belfast, Noord-Ierland, vervaardig word. Buiteopnames is in Noord-Ierland en ander plekke in die Verenigde Koninkryk asook in Kroasië, Ysland, Marokko, Spanje, Malta, Kanada en die Verenigde State gemaak.

Die TV-reeks, wat deur kritici gunstig ontvang is en ook kommersiële sukses behaal het, is gebaseer op die Amerikaanse skrywer George R. R. Martin se epiese fantasiereeks "A Song of Ice and Fire". Martin is self betrokke by die verfilming van sy romans. Die eerste aflewering is op 17 April 2011 uitgesaai. Die sesde seisoen het op 26 Junie 2016 geëindig toe die 60ste aflewering uitgesaai is. 'n Sewende seisoen met sewe aflewerings is in 2017 uitgesaai en het op 27 Augustus geëindig. Die agste en finale seisoen is vanaf April 2019 uitgesaai. Verfilming in Noord-Ierland vir die agste seisoen het op 10 Oktober 2017 begin.

Die reeks speel op Westeros en Essos af, twee vastelande van 'n fiktiewe wêreld wat aan die Europese Middeleeue ontleen is - en hier veral die 15de eeuse Engelse Oorlog van die rose tussen die adelshuise York en Lancaster. Vir die hoofkontinent Westeros het dan ook die Britse Eilande as voorbeeld gedien. 

Westeros se geskiedenis, soos beskryf deur George R.R. Martin, is geïnspireer deur die historiese patroon van invalle en die vestiging van nuwe setlaars waardeur die Britse Eilande se samelewing oor die eeue heen gevorm is - vanaf die Keltiese migrasietyd tot die aankoms van die Angel-Saksers, die Wiking-invalle en die vestiging van Normandiërs.

Die sewe koninkryke van Westeros word deur 'n reusagtige muur afgeskerm van 'n gebied in die noorde wat deur ewige ys bedek word. Die fiktiewe wêreld se klimaattoestande is wisselvallig - so is die lengte van die verskillende seisoene onvoorspelbaar, en kan vir jare duur. 

Die epiese verhaal van "Game of Thrones" begin teen die einde van 'n lang somer waarby drie narratiewe lyne parallel loop. Spanninge begin opbou tussen die Ryk se magtige adelshuise en lei uiteindelik tot 'n troonstryd. 

Terwyl die winter nader, word Westeros in sy uiterste noorde, waar 'n sogenaamde Nagwag die koninkryke teen indringers beskerm, deur 'n vreemde ras bedreig. In Essos strewe Daenerys Targaryen, lid van Westeros se koninklike familie wat jare gelede die troon kwytgeraak het, daarna om haar mag te herwin.

Amptelike webtuistes
Rolprentateljees in Noord-Ierland
Nuus
Toerisme





</doc>
<doc id="114217" url="https://af.wikipedia.org/wiki?curid=114217" title="Iederies">
Iederies

Iederies, of Iederies ibn Jard ibn Mahlail (Arabies: إدريس; Engels: Idris), was ’n antieke profeet wat in die Koran genoem word. Hy word beskou as die tweede Islamitiese profeet ná Adam en word in die Koran beskryf as "waarheidsliewend" en "geduldig", en hy het ’n "hoë aansien" gekry. 

As gevolg hiervan en ander ooreenkomste word Iederies tradisioneel verbind met die Bybelse Henog, seun van Mahalalel, en daarom word hy in die vroeë geslagte van Adam geplaas. Dus is hy een van die Islam se oudste profete wat in die Koran genoem word, iewers tussen Adam en Noag. Iederies se unieke status het baie latere tradisies en verhale oor hom in die Islam geïnspireer.

Volgens hadit het Mohammed hom op sy Nagreis in die vierde hemel teëgekom.

Die betekenis van die naam Iederies word deur sommige beskou as "tolk". Islam beskou die profeet se rol as vertolkend en mistiek. Latere Islamitiese bronne (uit die 8ste eeu) het begin vertel Iederies het twee name gehad: Iederies en Henog, en ander bronne het selfs vertel Iederies se regte naam is Henog en dat hy in Arabies Iederies genoem word "vanweë sy toewyding aan die bestudering van die heilige boeke van sy voorouers Adam en Set". 

Iederies se vader was Jered en sy moeder Barkana. Sy vrou se naam was Aadana. Hy het ’n seun gehad met die naam Metusalag, wat eindelik die oupa van Noag sou wees. Dit beteken Iederies was Noag se oupagrootjie.

Iederies word twee keer in die Koran genoem, waar hy beskryf word as ’n wyse man. In soera 19 sê God:

Later, in soera 21, word hy weer geprys: 



</doc>
<doc id="114220" url="https://af.wikipedia.org/wiki?curid=114220" title="Louise Boshoff">
Louise Boshoff

Louise Boshoff (gebore 1957 op die Hoëveld) is 'n Suid-Afrikaanse sielkundige en Afrikaanse digter.

Boshoff matrikuleer in 1975 aan die Hoërskool Lyttelton (later Verwoerdburg Hoërskool). Aanvanklik studeer sy Regswese aan die Universiteit van Pretoria, maar besluit na haar eerste jaar om liewer ’n B.A.-graad te verwerf met Afrikaans en Sielkunde as hoofvakke. Na voltooiing van die graad in 1978 studeer sy verder in die Sielkunde en behaal ’n B.A. Honneurs-graad en dan in 1983 ’n M.A.-graad in Beradingsielkunde. Sy voltooi haar internskap aan die Student Beradingsburo van die Universiteit van Pretoria. In 2002 verwerf sy ’n Ph.D.-graad in Kindersielkunde en verwante velde aan die Universiteit van die Oranje-Vrystaat. Sy kwalifiseer ook as ’n SHIP (Spontaneous Healing Intrasystemic Process) fasiliteerder in Oktober 2006. Sy staan in private praktyk as sielkundige en op ’n deeltydse basis werk sy vir dertien jaar by ’n remediërende skool. Haar spesialisvelde is loopbaanberading, ontledings deur middel van spesialistoetse en verhoudingsberading. Sy is getroud met Louis Prinsen, het twee dogters en woon in Pretoria.

Haar gedigte word van vroeg af in "Tydskrif vir Letterkunde" geplaas en sy publiseer ook kinderstories in "Custos". “"Handlandskap"”, haar debuutbundel, bevat verskeie liefdesgedigte en natuurindrukke. Die gedig “"Sondagoggend"” is ’n hoogtepunt in die bundel. “"Witpad"” bevat naas liefdesgedigte en natuurindrukke ook reisgedigte en huldigingsgedigte aan ’n kinds geworde vader en sterwende vriendin. Daar is ook verse vir die kind, wat sy wil vashou en beskerm en wil voorberei vir die lewensreis. Van haar gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Die mooiste Afrikaanse liefdesgedigte"” en “"Verskeurings"”. Haar kortverhaal “"Polish"” word opgeneem in die huldigingsbundel “"Amfiteater"” onder redaksie van P.H. Roodt, wat skryfwerk van oud-studente van die Universiteit van Pretoria bevat.




</doc>
<doc id="114221" url="https://af.wikipedia.org/wiki?curid=114221" title="Eunice Bosman">
Eunice Bosman

Eunice Bosman is ’n Afrikaanse skrywer van jeugverhale en liefdesromans. Sy is op Prins Albert gebore as die dogter van ’n prokureur.

Haar skooljare bring sy deur op Carnarvon, waar sy ook matrikuleer. Sy studeer verder aan die Konservatorium vir Musiek van die Universiteit van Stellenbosch in Sang en Voordragkuns.

Hierna aanvaar sy ’n betrekking in Pretoria, waar sy haar toekomstige eggenoot leer ken en aan die begin van 1945 trou. Sy word dan tuisteskepper wat haar toespits op haar skryfwerk. Teen die einde van 1952 besluit haar man om te gaan boer en hulle koop ’n sitrusplaas in die Sondagsriviervallei.

Haar eerste boek, die jeugverhaal "Rykie, die maltrap", skryf sy op universiteit in Stellenbosch en hierdie boek word gepubliseer toe sy slegs negentien jaar oud is.

Twee reekse boeke vir dogters verskyn later uit haar pen, naamlik die "Harmonie"-reeks en die "Jansie"-reeks.

Sy skryf ook die toneelstuk vir dogters "Eikenhof se spookvrou". Nadat hulle ’n spookstorie by hulle maat gehoor het, aanvaar twee vriendinne die uitdaging om middernag na die kunslokaal te gaan, waar dit glo spook. Hulle raak handgemeen met die spook, maar vind dan uit dat dit die skoolhoof is.

Later spits sy haar hoofsaaklik toe op die skryf van liefdesromans vir volwassenes.

In "Immergroen" (1956) erf die digter Nerina Naudé die sitrusplaas La Rhone in die Oostelike Provinsie van haar kinderlose oom Tobie. Almal is egter nie so gelukkig daaroor as sy nie en die plaasbestuurder Wynand de Vries is slegs een van hulle.

"Waar paaie kruis" (1964) vertel van die outokratiese Ursela van Dalen wat haar kasteelagtige huis, Hohensrühe, met ’n ysterhand regeer. Dit is veral haar kleindogter Heidi wat negatief geraak word deur haar optrede. Haar ouma ag niemand goed genoeg om met haar uit te gaan nie en het haar toekomstige lewensmaat jare gelede reeds uitgesoek. Hulle sal trou sodra albei oud genoeg is, maar dinge werk nie altyd uit soos iemand anders dit vir jou beplan nie.

Een van Eunice Bosman se kortverhale word opgeneem in die versamelbundel "Lappe en die donkies".





</doc>
<doc id="114222" url="https://af.wikipedia.org/wiki?curid=114222" title="Annico van Vuuren">
Annico van Vuuren

Annico van Vuuren (*14 Junie 1935, Standerton-) is ’n Afrikaanse skrywer van kinder- en jeugverhale en romans vir volwassenes.

Annico Grobbelaar is op 14 Junie 1935 op Standerton gebore as ’n enigste kind.

Sy matrikuleer in 1952 aan die Hoërskool Standerton en studeer daarna aan die Normaalkollege van Pretoria, waar sy in 1954 die Laer Onderwysdiploma verwerf. In 1957 trou sy met Lukas van Vuuren en hulle woon in Springs, waar hulle drie seuns (Luco, Pierre en Tyke) gebore word, al drie op dieselfde datum naamlik 28 Mei in onderskeidelik 1959, 1960 en 1961. Sy gee onderwys tot met die geboorte van haar kinders, waarna sy tussen 1963 en 1974 op deeltydse basis verbonde is aan die personeel van Springs Kloosterskool.

Sy begin skryf wanneer sy en haar gesin teen die einde van 1974 op Rooidraai, die afgeleë familieplaas in die Lydenburg-distrik, gaan woon. Haar oom was vir tagtig jaar ’n kluisenaar op hierdie stuk grond en weens gebrek aan geriewe en tegnologie boer hulle hier noodgedwonge nog op die outydse manier. Hier is sy ook vanaf 1978 verbonde aan die Hoërskool Lydenburg as Laboratorium Assistent. Die stimulasie van die omgewing veroorsaak dat beide sy en haar man begin skryf.

Na haar man se dood aan ’n hartaanval in 1984 gaan bly sy vanaf 1987 om die beurt by haar kinders. Sy verloor in 1994 beide haar oudste seun Luco (aan ’n beroerte-aanval) en sy oudste kind Mario, wanneer hy in ’n afgewaaide kragdraad vashardloop. Later vestig sy haar meer permanent op Brits aan huis van haar oorlede oudste seun se vrou. Hier dien sy onder andere op die redaksie van die letterkundige tydskrif "Eglentier".

Vanaf 1976 verskyn van haar kortverhale in tydskrifte en eindelik word meer as 150 sulke verhale in hoofsaaklik "Sarie", "Huisgenoot" en "Keur" gepubliseer.

Vir haar boeke fokus sy egter aanvanklik primêr op kinders en die jeug.

Sy skryf (somtyds in samewerking met haar man Lukas) verhale in verskeie genres. Dit sluit in verhale vir kleuters soos "Boetiebossie" (wat vertel van ’n gesin se swaarkry op die delwerye), "Koko kry sy sonkol" en "Koko wen weer" (twee diereverhale oor die besondere vriendskap tussen ’n krokodil en ’n hoenderhen).

"Peper en kaneel", "Jong goud" en "’n Vlermuis vir Kersfees" is op ouer kinders gemik. In "Peper en kaneel" verberg die elfjarige Stienie reeds vir jare haar ma se eienaardige gedrag, maar haar gedrag en skoolwerk ly daaronder. ’n Simpatieke juffrou stel ondersoek in. "Jong goud" speel op die delwerye af. Mick se ma is van Engeland en sy pa ’n Suid-Afrikaner. Hulle besluit om na Suid-Afrika terug te keer, maar sy pa sterf tydens die bootreis. Mick en sy ma probeer om ’n bestaan te maak op Johannesburg se delwerye, maar hy raak betrokke in ’n geveg en glo vas dat hy een van sy aanvallers doodgeslaan het. Hy vlug en kom eindelik op Barberton se delwerye aan, waar hy weer sy dood gewaande aanvaller teenkom. In "’n Vlermuis vir Kersfees" kom Burg uit ’n onstabiele huis. ’n Makker in die Weermag se pa stel hom aan as bankklerk en help hom om matriek deur ’n korrespondensiekursus te voltooi. Hy word egter verkeerdelik daarvan verdink dat hy ’n medepligtige is tydens ’n bankroof en vlug.

Die roman "Splinters van spieël en klip" speel af in die Lydenburg-distrik in die tydperk voor, tydens en na die Anglo-Boereoorlog. Die hoofkarakter, Dawid Botha, is stom nadat hy ’n waarskuwing aan sy geliefde moes skreeu en nie kon nie, wat haar amper in ’n leeustrik laat stap het wat hy self gespan het. Hy is self as baba op die stoep van ’n vooruitstrewende boeregesin neergesit en word dan as weeskind by sy pleegouers groot. Hier raak hy op sy stiefsuster Johanna verlief, ’n liefde wat weens standverskille nie toelaatbaar was nie. Die kompleksiteit van menseverhoudings gaan egter nie by hom verby nie. Na afloop van die oorlog woon sy mense as armblankes aan die buitewyke van die Goudstad, waar Dawid van die plaas af kom om hulle op te soek. Teen die agtergrond van die fisiese en morele agteruitgang kan Dawid ondersteuning bied en vind hy self ook genesing.

"Splinters van spieël en klip" is ’n finalis in Tafelberg se eerste romanwedstryd, aangebied saam met "De Kat", Antenne en Saambou.

"Terug son toe" behandel die probleme in Suid-Afrika na demokrasie en jare van ’n korrupte regering, waar gewone mense probeer om ’n beter lewe en toekoms te verkry. Joric is blank maar het as bruin grootgeword, wat diep letsels gelaat het. Hy sukkel om sy eie identiteit te vind en die haat en frustrasies van die verlede af te skud. Die mense wat hom omring sukkel elkeen om ’n eie aanpassing te maak by die snel veranderende omgewing. Dan raak hy in ’n ernstige verhouding betrokke, wat skynbaar onoorbrugbare probleme  meebring.

Die res van haar oeuvre is hoofsaaklik ontspanningsleesstof.

In "Gedoriewaar" is die bewyse teen Gys Brits verdoemend wanneer sy vrou, Ena Brits, in haar eie skaapkamer vergas word. Sy het ’n slaapmiddel ingehad, wat in die kakao was wat volgens die vingerafdrukke op die glas deur Gys aan haar gegee is. Die koord van die klokkie waarmee sy hulp kon ontbied, was deurgesny en daar het ’n lek ontstaan in die gasleiding na haar kamer. Door Horn glo egter nie dat Gys dit gedoen het nie en speel self speurder. Wanneer sy die eienaardige aangetroude familie van Gys ontmoet, vind sy dat elke persoon in die huis die onsmaaklike Ena kon vermoor het en dat elkeen sy eie motief en geleentheid daartoe gehad het.

"Blou moord" is nog ’n spanningsverhaal. Dit was veronderstel om net nog ’n skoolreünie te wees, maar wanneer die oud-hoofseun Frans die openingsrede lewer, sak hy skielik inmekaar met sianiedvergiftiging. Lica is ’n skrywer van speurverhale en sy en haar ou skoolmaat, Les Ras, soek saam na leidrade. Nog iemand word vermoor en dit neem nie lank voordat Lica besef dat sy reeds te veel weet na die moordenaar se sin nie. Sy is waarskynlik volgende op die moordenaar se lys.

Ander spanningsverhale is "Drie kinkels om die maan", "Reünie", "Kaartmannetjies in die wind" en "Noodplan" (wat in 1980 in die uitgewer J.L. van Schaik se speurverhaalwedstryd bekroon word).

Van haar kortverhale word in verskeie versamelbundels opgeneem, wat insluit "Huisgenoot se mooiste liefdesverhale", "Sarie se liefdestreffers", "Kortverhaalkeur", "Naglopers", "Die goeie gety", "Vangnet", "Drif", "Kortetjies vir die katel" en "Dwalers".

Werke wat uit haar pen verskyn sluit in:



</doc>
<doc id="114223" url="https://af.wikipedia.org/wiki?curid=114223" title="Sue van Waart">
Sue van Waart

Sue van Waart (*31 Maart 1931 – † 2 Augustus 2009) was ’n Afrikaanse skrywer, veral bekend vir haar boeke oor die Oos-Kaap en Klein-Karoo.

Elizabeth Susanna (Sue) Vermeulen is op 31 Maart 1931 in Pietermaritzburg gebore as die oudste van twee kinders van Jan Walters Vermeulen van Viljoenskroon en Johanna Jacoba Naudé van Parys. Haar enigste suster is Debora Jacoba Retief Noordman.

Sy matrikuleer aan die Port Natal Hoërskool in Durban, waarvan haar ma in Sue se kleuterjare ’n medestigter was. Hierna studeer sy verder aan die plaaslike universiteit in Durban vir ’n B.A.-graad met Engels en Afrikaans-Nederlands as hoofvakke, maar voltooi nie die graad nie weens ernstige siekte in haar finale kwartaal. In 1950 verwerf sy dan ’n onderwysdiploma aan die Natal Business College.

Aan die einde van 1950 tree sy as leerling in diens van die Suid-Afrikaanse Uitsaaikorporasie (SAUK) in Durban en word dan in 1951 verplaas na die SAUK se program "SAUK Radiobulletin". In die middel van 1951 begin sy by die Publisiteitsafdeling van Springbok Radio werk en aan die einde van 1951 bedank sy by die SAUK om by P.N. Barrett Advertensiemaatskappy ’n pos as kopieskrywer in hulle radio-afdeling te beklee. In 1954 trou sy met die landmeter Henri van Waart van Pretoria en hulle verhuis na Knysna, waar haar man vennoot is in ’n private praktyk. Hier vra die legendariese Suid-Kaapse koerantbaas Charlie Sayers haar om by sy "George and Knysna Herald" aan te sluit en die Knysna-deel te behartig en so word sy vir die eerste keer koerantjoernalis.

Haar man se firma se praktykgebied was die Klein Karoo, Suid-Kaap se Tuinroete en ’n groot deel van die Langkloof. Hulle trek dus later na Oudtshoorn, waar sy drie en ’n half jaar lank senior Engels onderwyseres by die Hoër Meisieskool op Oudtshoorn is. Sy doen ook tydelike werk as tikster en is sekretaresse van die Christelik-Maatskaplike Raad en die Oudtshoornse Kultuurraad. Op Oudtshoorn stig sy die eerste Heemkring in die land en is ook stigter van die Oudtshoornse Leeskring. In 1959 word die egpaar se dogter (Reinarda) gebore en in 1960 hulle seun (Johannes). Wanneer die kinders groter is, sit sy haar joernalistieke werksaamhede voort en is deurentyd korrespondent vir verskeie koerante, soos die Sondagkoerant "Die Beeld", sy opvolger "Rapport", "Sunday Times", "Die Burger", "Die Transvaler" en die SAUK se nuusdienste. Sy is ook stigtersredaktrise van "Swartberger", Kommandement Suid-Kaapland se mondstuk, waarvoor sy ’n aanprysings-oorkonde verwerf. In 1968 dien sy weer voltyds as joernalis en wel op die redaksie van die "Oudtshoorn Courant", waar sy saam met die eienaar Alan Knott-Craig die enigste redaksielede is. Sy is daarna betrokke by die herstigting van "Het Suidwesten" vir die Tuinroete en werk vir hierdie koerant vanaf 1979, toe die gesin na Plettenbergbaai verhuis. In 1985 word hierdie koerant verkoop. Sy skryf gereeld artikels vir tydskrifte soos "Die Huisgenoot", "Landbouweekblad", "Sarie", "Die Brandwag" en die "Tydskrif vir Afrikaanse Volks- en Kultuurkunde". Die SAUK stel haar aan op "Monitor-Spitstyd" en daaruit volg bydraes oor haar ingesamelde kontreiverhale vir die rubrieke "Dagjoernaal" en "Vrouerubriek". Na aandrang om hierdie verhale in boekvorm te publiseer, bedank sy haar joernalistieke loopbaan en wy haar voltyds aan haar skryfwerk.

Na haar man Henri se dood op Plettenbergbaai in 1996 trek sy na Santos Haven op Mosselbaai. Haar dogter woon op Mosselbaai en haar seun op Stellenbosch. Sy is op 2 Augustus 2009 op Mosselbaai aan ’n hartaanval oorlede.

Terwyl sy op Oudtshoorn woon, kom sy in aanraking met kinders in haar klas wat in die volstruispaleise groot word en sy wil meer daarvan weet. Sy kry egter nie geskikte leesstof nie en begin dan om die mense se stories op band op te neem. So begin haar navorsing in die kontrei en sy geskiedenis. Op die SAUK se "Dagjoernaal" en "Vrouerubriek" bied sy haar ingesamelde kontreiverhale aan. Dit lei tot ’n aandrang van Gert Basson van J.P. van der Walt Uitgewers om hierdie verhale in boekvorm te publiseer, waarna sy haar joernalistieke loopbaan laat vaar en haar voltyds aan skryfwerk wy.

Haar eerste boek is "Swartberg en sy mense", waarin sy talle verhale van die mense in die Klein Karoo gebied oorvertel. Hierdie verhale is almal op die waarheid gegrond, maar sy bied dit doelbewus nie aan as geskiedenis nie en gee dit eerder weer soos dit oorvertel word, of dit stertjies bygekry het of nie. So kry die ryk agtergrondgeskiedenis van die landstreek sy eie stem en aard, terwyl die verhale wat opgeteken is, almal so onderhoudend is dat dit tot die Afrikaanse folklore behoort.

"Paleise van die pluime" bevat verhale oor Oudtshoorn, veral uit die dae van die groot opbloei uit die volstruisveerbedryf aan die begin van die twintigste eeu. Sy lig die sluier oor die interessante en aktiewe Joodse gemeenskap van “Klein Jerusalem”, soos Oudtshoorn ook destyds bekend was, en beskryf buitengewone karakters maar ook gewone boeremense, arbeiders en ambagsmanne. Die ongekende rykdomme en asemrowende volstruispaleise word gekontrasteer met die pondokke, armoede en ellende toe die eens florerende veremark plotseling in duie stort. "Paleise van die pluime" word in 1990 genomineer vir die Rapportprys en in 2001 in een band saam met "Swartberg en sy mense" heruitgegee.

"Kannalandse kameë" bevat verdere verhale oor die Kannaland (die oudste naam vir die gebied tussen die Klein Swartberge en die Outeniekwas, insluitende Oudtshoorn en omstreke), waarin sy hierdie keer goed gebruik maak van bandopnemers en transkripsie om selfs groter outentisiteit aan die vertellers te verleen. Veral insiggewend is haar hoofstuk oor "Juffrou Saartjie" (Sarah Goldblatt), wat Langenhoven se minnares was en bewaarder van sy letterkundige nalatenskap. "Kannalandse kameë" word in 1991 vir die Rapportprys genomineer.

"Briewe uit die Tuin van Eden" bevat streekstories uit die Suid-Kaap in die omgewing van Plettenbergbaai en George. Die Knysnabos en sy werkers, die kortstondige goudstormloop by Millwood naby George asook die legende van George Rex van Knysna kry almal ’n beurt. Nie net die mense van die streek nie, maar ook die fauna en flora en gebeurtenisse in die verre en meer onlangse verlede word beskryf. Hierdie boek is geskryf in die vorm van briewe gerig aan Abraham H. de Vries.

"Die goue kameelvoël" is ’n opdragwerk vir Klein-Karoo Landboukoöperasie se vyftigste bestaansjaar en word ook in Engels uitgegee as "The golden camel and the story of the Klein Karoo". Hierin verhaal sy die geskiedenis van die koöperasie en van die volstruisbedryf in die Klein Karoo.

In "Outeniqualand – Plek van melk en heuning" is dit die mense en streek van George en omgewing wat aan die beurt kom. Die oorspronklike Outeniquas (Khoisan) was eens die alleenheersers in hierdie streek en sy begin die verhale reeds in hierdie tyd. Die oorsprong en geskiedenis van die bekende pas tussen Oudtshoorn en George kry ook ’n beurt, soos die geskiedenis van die Fancourt weeldeoord van vandag, gebou op die landgoed van Henry Fancourt White. George se oorsprong is hoofsaaklik aan hout te danke en sy speur ook hierdie geskiedenis na.

"Die Hel – Vallei van die leeus" vertel die verhaal van die Gamkaskloof in die Swartberge, algemeen bekend as Die Hel. Weens die feitlik onbegaanbare terrein het menige inwoner nooit buite die vallei gekom om met die buitewêreld kennis te maak nie en was ondertrouery tussen die families aan die orde van die dag. Sy neem die geskiedenis terug na die Khoi en die San wat mekaar daar probeer uitdryf het, totdat die wit mense op onbekende wyse die plek ontdek het. Hierdie gebeurtenis het ’n wesenlike verandering aan die streek gemaak, soos ook die koms van die motorpad. Die mense van hierdie onbegaanbare vallei en hulle tradisies en leefwyse word in talle vertellings deur die inwoners self geskets.

"Mosselbaai: Seepoort van die tuinroete" gaan haal die storie oor Mosselbaai ver terug in die verlede en vertel van Mosselbaai se mense deur die eeue, hul leefwyse en doen en late. Besondere karakters word aan die leser voorgestel, sommige van wie se bydraes dikwels ver oor ons landsgrense heen gestrek het.

In "Zitzekamma – Boomkatedraal van die Tuinroete" is dit veral die boswêreld wat aandag kry. Saam met die natuurbeskrywings is daar staaltjies, verhale, die geskiedenis van die kontrei en vertellings van ou inwoners van die gebied. Sy gaan haal die geskiedenis ver en beskryf die Fenisiese seevaarders van voor die Christelike jaartelling, vroeë skipbreukelinge, die destydse Strandlopers, die San en Khoi van lank gelede en die inwoners van statige herehuise.

"Geselsies uit huis, paleis en kombuis" is haar laaste boek. Dit bevat tekste oor vele van die streke waaroor sy reeds geskryf het (Oudtshoorn, die Hel, die Tsitsikamma, seestories veral uit Plettenbergbaai), maar beskryf ook die geskiedenis, mense en omgewing van Pacaltsdorp. Die onderliggende bou van die stories is die waardesisteme wat mense en gemeenskappe menslik laat bly het, selfs in tye van nood.

Van haar verhale word in versamelbundels opgeneem, waaronder "Uit die kontreie vandaan" en "Alles goed en wel", saamgestel deur Abraham H. de Vries en "Spekskiet" van Dineke Volschenk. Vele van haar boeke word ook in Engels vertaal.

In 1996 ontvang sy die Erepenning vir Afrikaanse Volkskultuur van die Afrikaanse Taal- en Kultuurvereniging (ATKV) en die Genootskap vir Afrikaanse Volkskunde

Werke wat uit haar pen verskyn sluit in:





</doc>
<doc id="114224" url="https://af.wikipedia.org/wiki?curid=114224" title="Kunskritikus">
Kunskritikus

'n Kunskritikus is 'n persoon wat in die ontleding, vertolking en evaluering van kuns spesialiseer. Hulle geskrewe resensies of kritiek lewer 'n bydrae tot kunskritiek en word in koerante, tydskrifte, boeke, brosjures en katalogusse vir uitstallings en op webwerwe gepubliseer. Hedendaagse kunskritici maak dikwels van kunsblogs en ander aanlyn platforms gebruik ten einde 'n groter gehoor te bereik en debatte oor kuns aan te moedig.

In teenstelling met kunsgeskiedenis is daar, buiten 'n paar uitsonderings, nie formele opleiding vir kunskritici nie; hulle kom uit verskillende agtergronde en het nie noodwendig universiteitsopleiding ontvang nie. Daar word van professionele kunskritici vereis om 'n skerp oog vir kuns en 'n diepgaande kennis van kunsgeskiedenis te hê. Die kunskritikus besigtig kuns gewoonlik by uitstallings, galerye, museums of kunstenaars se ateljees. Baie min kunskritici maak 'n bestaan uit die skryf van resensies.

Die opinies van kunskritici het die potensiaal om debatte oor kunsverwante onderwerpe uit te lok. Die standpunte van kritici wat vir kunspublikasies en koerante skryf, dra dus by tot openbare diskoers rondom kuns en kultuur. Kunsversamelaars en -beskermers verlaat hulle dikwels op die advies van hierdie kritici om hulle waardering van die kuns wat hulle besigtig, te verbeter. Verskeie kunstenaars wat vandag beroemd en bekroon is, is nie deur die kunskritici van hulle tyd erken nie, dikwels omdat hulle kuns in 'n styl was wat nog nie verstaan of aangemoedig is nie. Daarteenoor het sommige kritici 'n besonder belangrike rol gespeel in die toeligting en bevordering van nuwe kunsbewegings — byvoorbeeld Roger Fry met die Post-Impressionistiese beweging en Lawrence Alloway met Popkuns.

Volgens James Elkins is daar op grond van institusionele, kontekstuele en kommersiële kriteria 'n onderskeid tussen kunskritiek en kunsgeskiedenis; die geskiedenis van kunskritiek word aan universiteite gedoseer, maar die praktyk van kunskritiek word nie institusioneel by die akademiese wêreld ingesluit nie. 'n Ervaringsverwante artikel is Agnieszka Gratza. Volgens James Elkins dien kunsresensies in koerante in kleiner en ontwikkelende lande normaalweg as kunsgeskiedenis. James Elkins se perspektief dui op sy persoonlike band met kunsgeskiedenis en kunshistorici en in "What happened to art criticism" beklemtoon hy verder die kloof tussen kunshistorici en kunskritici deur te beweer dat laasgenoemde selde deur eersgenoemde as 'n bron aangehaal word en dat daar nie 'n akademiese dissipline is waarna kunskritici kan verwys nie.




</doc>
<doc id="114225" url="https://af.wikipedia.org/wiki?curid=114225" title="Willem Boshoff">
Willem Boshoff

Willem Boshoff (1951-) is ’n Afrikaanse kunstenaar wat internasionaal aandag trek. Hy is 'n konsepsuele kunstenaar wie se idiosinkratiese werk gewoonlik elemente van teks, taal en die prosessering van inligting bevat. Hy is ook die skepper van “konkrete gedigte” in "Kyk-Afrikaans" (1980).

Willem Hendrik Adriaan Boshoff is in 1951 in Vereeniging in Gauteng gebore en gaan skool op Vanderbijlpark. Sy vader, Martiens, is ’n skrynwerker by wie hy ’n liefde vir hout en agting vir vakmanskap aanleer. Hy studeer vanaf 1970 aan die Johannesburgse Kunskollege (later die Technikon Witwatersrand en nog later deel van die Universiteit van Johannesburg), waar hy in 1974 ’n Nasionale Kunsonderwysdiploma verwerf. Hy onderbreek sy studies in 1973 om straatprediker te word, in die tyd van die "Jesus People" beweging. Vanaf 1973 tot 1976 gee hy deeltydse onderwys aan Jeppe Boys High School en aan die Johannesburg College for Advanced Technical Education. Aan die begin van 1975 aanvaar hy ’n permanente pos aan Parktown Boys High School waar hy Afrikaans, Godsdiensonderrig en Kuns gee en in 1977 word hy lektor aan die Witwatersrand Technikon. Hy behaal in 1980 hier ’n Nasionale Hoër Diploma in Kuns en in 1984 ’n Meestersdiploma in Tegnologie in Kuns. In 1980 word hy bevorder tot senior lektor en vanaf 1983 is hy Mededirekteur en Hoof van die Departement. Hy onderneem studiereise na Oostenryk en Duitsland in 1982 en in 1993 na Engeland, Wallis en Skotland. In 1996 bedank hy sy akademiese pos en word ’n voltydse kunstenaar, terwyl hy tot 2001 kursusse in houtkerf aanbied aan kunstenaars op die platteland.

As openbare spreker tree hy gereeld op by die opening van kunsuitstallings en kunsgeleenthede en as gaslektor tree hy onder andere in 1996 op in Amerika by universiteite soos die University of Illinois, die University of South Illinois, die University of Iowa en die University of Chicago. Hy is ook eksaminator by verskeie tersiêre inrigtings in Suid-Afrika en tree op as beoordelaar by belangrike kompetisies, waaronder die Vita Art Now-toekennings.

Vir geruime tyd het hy las van ’n durende kwaal wat groot pyn en doodsheid in sy voete veroorsaak en in 2007 as loodvergiftiging gediagnoseer word. Dit is veroorsaak deur die ou deure wat met loodbesmette verf geverf is wat hy in 1985 en 1986 afgeskuur het om vir sy egskeiding te betaal. Ná die egskeiding trou hy met Anél, ’n regsgeleerde. Hy het vier kinders, Karen en Martin uit sy eerste huwelik en Emma en Willem uit sy tweede huwelik. Die gesin bly in Kensington in Johannesburg maar verhuis in Desember 2007 na Wallis wanneer Anél ’n aanstelling kry by die Universiteit van Aberystwyth. Hulle is ook later geskei, waarna Willem ’n huis in Kensington in Johannesburg betrek.

Hy is ’n kunstenaar wat internasionale erkenning vir sy eksperimentele kuns verwerf. Sy kunswerk “"Writing in the sand"” word byvoorbeeld in 2005 uitgestal in die Smithsonian Instituut se National Museum of African Art in Washington. Dit behels letters wat in sand geskryf is en na afloop van die uitstalling vernietig word. Sy werk word uitgestal in onder meer Amerika, Engeland, Portugal, Brasilië, België, Swede, Duitsland, Frankryk, Kuba, Italië, Spanje, Denemarke, Nederland en Switserland. Sy obsessie met die woord in sy kuns word goed uitgelig met die oorsiguitstalling “"Word forms and language shapes"” wat in 2007 in die Standard Bank-galery in Johannesburg gehou word. Met sy “"Kring van kennis"”-uitstalling in 2000 graveer hy sommige van die mees verwarrende woorde in Engels (byvoorbeeld “pantoglottism”) op graniet en verklaar die woord dan in die tien ander amptelike landstale. As jy dus nie toegang het tot die ander tien tale nie (soos baie selfvoldane Engelse) bly die betekenis verborge. Met “"Blind alphabet"” (1991–2000) is die taal slegs vir siggestremdes toeganklik en siendes kan die werk slegs van ’n afstand gadeslaan. In 2009 neem hy aan die Basel-kunsskou in Switserland deel deur homself as integrale deel van die kuns uit te beeld. Hy leef en slaap vir die duur van die uitstalling in ’n klein vertrek in die uitstalruim en  noem hierdie “uitstalling” “"Big Druid in his Cubicle"”. Hierdie uitstalling word in 2010 vir ’n maand herhaal in die Nirux-galery in Arts on Main in Johannesburg, in 2013 in die Smac-galery in Kaapstad en in 2014 by die Klein Karoo Nasionale Kunstefees in Oudtshoorn. Sy werk word met die verloop van tyd toenemend agiterend. In die uitstalling “"Swat"” in 2011 in die Goodman-galery in Parkwood in Johannesburg adresseer hy aspekte van kapitalisme, globalisering, imperialisme en geïnstitusionaliseerde uitbuiting. Soos in ander uitstallings kry hy hier weer die Verenigde State van Amerika as die wêreldoorheerser onder skoot. In sy werk “"Crusade"” gebruik hy byvoorbeeld houtkruise van donker, Amerikaanse okkerneuthout om die woord te spel en lig dan die “USA” in “crusade” uit in die vorm van splinters. In 2015 bars ’n storm om sy kop los oor sy kunswerk “"Racist in South Africa"” wat by die Venesiese Biënnale uitgestal word. In hierdie werk neem hy standpunt in teen die bekende probleme van misdaad, onbekwaamheid en veral korrupsie in Suid-Afrika, met die stelling dat hy trots is om ’n rassis genoem te word wanneer hy kapsie maak teen hierdie dinge. Voorspelbaar word hy dan wel ’n rassis genoem oor die werk, al word slegs die kwessies wat hy uitlig in die werk genoem en kleur of ras glad nie. Sy werk is wêreldwyd opgeneem in kunsmuseums en hy het al deelgeneem aan verskeie biënnale, onder meer dié in Havana, Sao Paolo en Venesië.

Hy publiseer in 1980 “"Kykafrikaans"”, ’n bundel met visuele gedigte, waarin die woorde en letters aangevul word deur die beelde wat hy daarmee vorm. Hierdie visuele gedigte speel ’n kognitiewe doolhofspeletjie met die kyker, soortgelyk aan die poging om sonder ’n kaart ’n pad deur ’n donker woud te probeer vind. Hy gebruik hierdie medium om vrae te vra oor die rol van die kerk en die regering met die apartheidsbeleid en daarmee ook die Afrikanerkultuur. Lyn domineer in hierdie verse en die vorm van die visuele gedig sluit dan ten nouste by die betekenis van die woorde daarin aan. Van sy visuele gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”.

Hy word gereeld bekroon vir sy werk. In 1971 wen hy die New Signatures-toekenning vir Beeldhouwerk en in 1974 dieselfde toekenning vir Grafiese Kuns en Tekeninge. In 1974 kry hy ook die Beste Studentonderwyser-toekenning. In 1995 ontvang hy ’n donasie van die Anglo American Voorsittersfonds om die koste te delg vir die uitstalling van sy werk “"Blind Alphabet ABC"” by die Johannesburg Biennale. Hy ontvang ook ’n navorsersbeurs van die Foundation for Creative Arts om hierdie selfde kunswerk te voltooi en hy word genomineer vir die Alumnus van die Jaar-toekenning van die Technikon Witwatersrand. In 1996 is hy die Suid-Afrikaanse verteenwoordiger by die Sao Paulo Biennale en in 1997 ontvang hy ’n FNB Vita-toekenning vir Kuns. Die Letter Stiftung van Köln in Duitsland ken in 1998 die “Lutwig Giess Preis fur Kleinplastik” aan hom toe. In 1999 kry hy die Gauteng Arts Culture and Heritage Award vir Visuele Kuns, in 2000 die Aardvark-prys as top kunstenaar by die Aardklop Kunstefees en in 2001 vereer die Suid-Afrikaanse Akademie vir Wetenskap en Kuns hom met ’n Erepenning vir Visuele Kuns. In 2001 verower hy ook die Helgaard Steyn-prys vir Beeldhou-kuns vir sy “"Blind Alphabet ABC"”. ’n Boek oor sy kuns, “"Taxa-011 Willem Boshoff"”, geredigeer deur Ivan Vladislavic, verskyn in die “"Taxi"”-reeks van kunsboeke, waardeur die belangrikste plaaslike kunstenaars se werk ook op hierdie wyse aan die publiek bekend gestel word.





</doc>
<doc id="114226" url="https://af.wikipedia.org/wiki?curid=114226" title="Teresa Teng">
Teresa Teng

Teresa Teng, Teng Li-Chun of Deng Lijun (29 Januarie 1953 – 8 Mei 1995) was 'n Taiwannese popsanger. Sy was bekend vir haar volksliedjies en romantiese ballades. Oor haar leeftyd het sy nie net liedjies in haar moedertaal (Mandaryns) opgeneem nie, maar ook in Taiwannees, Kantonees, Japannees, Indonesies en Engels.

Teng, 'n lewenslange asmalyer, is in 1995 aan 'n ernstige respiratoriese aanval op vakansie in Thailand oorlede. Sy was 42.


</doc>
<doc id="114227" url="https://af.wikipedia.org/wiki?curid=114227" title="Martjie Bosman">
Martjie Bosman

Martjie Bosman is ’n Afrikaanse digter.

Martha Aletta Bosman is op 19 September 1954 as die oudste van ses kinders op Groblersdal gebore, waar sy aan die Hoërskool Ben Viljoen matrikuleer. Haar ouers is albei taalonderwysers op die dorp. Na skool studeer sy verder aan die Universiteit van Pretoria, waar sy in 1977 ’n B.A.-graad behaal. Vir twee jaar gee sy Wiskunde aan die Hoërskool Warmbad. Sy is hierna vanaf 1981 vir lank aan die Raad vir Geesteswetenskaplike Navorsing (RGN) verbonde by die Sentrum vir Suid-Afrikaanse Letterkundenavorsing (SENSAL), waar die skrywer Charles Malan, die digter Johann Lodewyk Marais en die letterkundige Francis Galloway van haar kollegas is. In 1985 behaal sy ’n M.A.-graad in Afrikaans-Nederlands aan die Universiteit van Pretoria, met ’n verhandeling oor “"Lesergeoriënteerde literatuurtoeretiese perspektiewe op die Afrikaanse leerplanne vir die sekondêre skoolfase"”, wat in 1987 deur die RGN as “"Die hoërskoolleerling as leser: resepsieteoretiese perspektiewe op die Afrikaanse letterkundeleerplanne vir die sekondêre skoolfase"” gepubliseer word. Die RGN publiseer verskeie ander verslae van haar. Na aanleiding van die verbod op John Miles se “"Donderdag of Woensdag"” skryf sy saam met Charles Malan “"Sensuur, literatuur en die leser: Donderdag of Woensdag as toetsgeval: verslag van ’n SENSAL-ondersoek"”, wat in 1983 gepubliseer word. “"S.A. literature research: report on a research symposium"” (ook saam met Charles Malan) verskyn in 1984 en in 1987 verskyn “"Die beplanning van onderrig in die Suid-Afrikaanse letterkunde"”, wat sy ook saam met Charles Malan skryf. In 1998 verskyn “"Awards for South African literature"”.

Wanneer die RGN die letterkundige navorsingsafdeling sluit, neem sy in 2000 ’n betrekking aan by die Suid-Afrikaanse Uitsaaikorporasie (SAUK) as argivaris in die klankargief. In 2004 sluit sy as genoot aan by die Departement Afrikaans van die Universiteit van Pretoria. Sy publiseer verskeie navorsingsbydraes en vakkundige artikels in tydskrifte soos "Tydskrif vir Letterkunde", "Stilet" en "Ensovoort" en tree ook op as aanbieder by die ATKV skryfskole wat by die Noordwes Universiteit gehuisves word. Later neem sy ’n betrekking as uitgewer by Protea Boekhuis aan. By verskeie geleenthede tree sy in die openbaar op waar sy van haar gedigte voorlees, onder andere by Versindaba op Stellenbosch. Per geleentheid is sy ook versorger van die bundel wat jaarliks na hierdie fees uitgereik word. Sy is ’n lid van die Afrikaanse tak van die internasionale skrywersorganisasie PEN.

Haar gedigte word sedert 1990 gepubliseer in verskeie literêre tydskrifte, veral in "Ensovoort" en ook "Tydskrif vir Letterkunde". Sy publiseer ook op die Internet, veral in PoësieNet op die LitNet-webwerf. Reeds in die middel van die jare negentig lê sy ’n eie digbundel aan Human & Rousseau voor vir publikasie, wat deur die keurders aanvaar word. Die dood van A.S. van Straten, haar redakteur, veroorsaak egter dat die bundel nie gepubliseer word nie en sy maak eindelik eers in 2002 haar debuut met die digbundel “"Landelik"”. Soos die titel aandui, word hier besin oor die land of ekologie en die bedreiging daarvan, asook die vervreemding wat daar tussen die mens en die land heers. Reis deur die land en ook deur die land van die verlede is verdere sentrale temas in die bundel, waardeur verskillende wêrelde verken word. Die oorheersende gedagte is eindelik die vervreemding van die natuur en dat die mens onnadenkend die natuur verwoes en so indirek homself van rus ontneem. In die herinnering aan die verlede doem verlange na dit wat was en dit wat kon wees telkens op. Die bundel word in sewe genommerde afdelings verdeel. Die eerste afdeling bevat gedigte wat die ontdekkingstogte beskryf om die wêreld deur die eeue te verken. Dit begin in die pre-historiese tyd met “"Soektog van die eenhoring"”, deur die eerste pioniers se skeepvaart in “"Sterrekaart"” na die hede in “"Snelweg"”. In die tweede afdeling word die mense se voortdurende verandering en geleidelike vernietiging van die aarde ingelei, gevolg deur ’n afdeling waarin gekyk word na die voorsate se nagelate erfenis. Hier is daar enkele voorbeelde van menslikheid en mededeelsaamheid, soos in “"Lady Macbeth"”, waar mense uit hulle skaarste uitdeel, maar dit is klein spikkeltjies in die groot prent van verwoesting. Die vierde afdeling beskryf die verandering en gebruik van die aarde. Dit word ingelei deur “"Paaslied"”, waarin Christus se offer vir die verandering uitgebeeld word, en beskryf in “"Alchemie"” die wonder van die omskep van eiers in ’n omelet en in “"Borduurwerk"” en “"Konserf"” hoe onderskeidelik ’n kunswerk en konfyt gemaak word. “"Kafka in die kombuis"” beskryf die huisvrou wat die kakkerlakke in die kombuis met gif bydam, met soms die gedagte aan ’n god wat deur orkane en ander rampe die kakkerlak-agtige mensdom met uitwissing kan besoek. Die titel verwys na Kafka se “"Metamorphosis"”, waar die mens die vorm van ’n insek aanneem. Afdeling vyf beskryf pioniers in die vreemde, soos Leipoldt in “"Bushveld doctor"”, “"Albert Schweitzer"” en “"Isak Dinesen"”, laasgenoemde die pseudoniem van die Deense skrywer van “"Out of Africa"”, Karen Blixen. Die lang sesde afdeling bevat ’n aantal verse waarin die vreugde oor die fauna en die flora en die lewe in die natuur beskryf word (“"Dolfyne"”, “"Walvislied"”), maar ook die vernietiging van die aarde deur die mens. “"Die groen vinger van God"” beskryf hoe God die aarde en alles wat daar is met sy vinger geskep het, ook die mens. Die mens vernietig die aarde en God skryf nou met daardie selfde vinger teen die muur, wat aanduidend is van Sy finale oordeel. In die gedeelte “"Aarde"” in “"Viervoud"” word die mens daarvan beskuldig dat hulle die aarde nie wou red nie. Die gedig “"Laaste luiperd"” is ’n hoogtepunt in die bundel, waar die digter op aangrypende wyse die dood van ’n wilde luiperd wat binne ’n stad verdwaal het en doodgeskiet is, verbeeld en so die vergaan van die natuur binne die stad vergestalt. Die sewende afdeling bestaan uit die enkele gedig “"Landsreise II"”, waarin die spreker haar liefde vir die land verklaar. “"Landelik"” word in 2003 met die Ingrid Jonker-prys bekroon.

“"Toevallige tekens"” is haar tweede digbundel, waar die titel aandui dat daar fyn spoor gesny word agter tekens aan om eindelik by die eindbestemming te kom, wat dan ook die chronologiese struktuur van die bundelafdelings verduidelik. Die eerste afdeling bevat gedigte oor die verwoesting van geweld en armoede op veral vroue en kinders in lande soos Mosambiek en Rwanda. Afdeling twee is nader aan die huis met voorbeelde van bedreigings in Suid-Afrika, waar misdaad, geweld, padwoede en dergelike gebeurtenisse die inwoners terroriseer. Afdeling drie bring hoofsaaklik mooi en rustige herinneringe van die verblyf op ’n rustige dorp, terwyl die laaste afdeling kunstenaars, seisoene en tye as tema het. Deur die bundel word dood en verval dus geteken, maar ook sinvolle lewe en onverwagse skoonheid. Hierdie digbundel is in 2011 op die kortlys vir die toekenning van die ATKV-prys vir poësie. Van haar gedigte word in versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Nuwe Stemme 1"”, “"Land van sonlig en sterre"”, “"Honderd jaar later"” en die omgewingsbundels “"Groen"” (1990) en “"Ons klein en" "silwerige planeet"” (1997)

Sy vertaal “"Die boek van alle dinge"” deur Guus Kuijer vanuit Nederlands na Afrikaans. Hoewel dit ’n kinderboek is, spreek die tema van godsdiens en ouers se interpretasie daarvan ook ouer lesers aan. Benewens haar navorsingsverslae vir RGN skryf sy ook artikels wat onder andere in "Tydskrif vir Letterkunde" verskyn.





</doc>
<doc id="114228" url="https://af.wikipedia.org/wiki?curid=114228" title="Jakob in Islam">
Jakob in Islam

Yāqub (volle naam Yāqub ibn Isḥāq ibn Ibrāhīm; Arabies: يَعْقُوب), ook bekend as Jakob, is ’n profeet van Islam wat in die Koran genoem word. Hy word erken as ’n patriarg wat dieselfde monoteïstiese geloof gepredik het as sy voorvaders: Ibrahim (Abraham), Ishaq (Isak) en Ismail (Ismael). Sy naam kom 16 keer in die Koran voor. In die meeste van dié gevalle word hy saam met ander Hebreeuse patriarge genoem as ’n vroom en antieke profeet wat deel van die "uitverkorenes" was.

Volgens Moslems was Jakob die seun van Isak en het hy deur sy hele lewe die eenheid van God gepredik. Soos in die Christen- en Jodedom, glo Islam Jakob het 12 seuns gehad wat elk die stamvader van die 12 stamme van Israel was. Jakob speel ’n aansienlike rol in die verhaal van Josef en daar word 25 keer na hom verwys. Die Koran stel dit verder dat God ’n gelofte met Jakob aangegaan het en God het hom ’n opregte leier gemaak.

Jakob is baie spesiaal in die Islam omdat hy die erfenis van sy voorvaders voortgesit het. Die Koran verwys dikwels na hom as ’n man met mag en visie, en benadruk dit dat hy in die geselskap van die uitverkorenes was. Die Koran lui:

Voorvalle in die Bybel waar Jakob met ’n engel worstel, kom nie in die Koran voor nie en word deur Moslems verwerp. Hulle glo ook nie Jakob het Isak bedrieg deur hom te laat glo hy is sy tweelingbroer, Esau, nie (Genesis 27:22) omdat hulle hom as ’n regverdige profeet van God beskou en glo Isak moes geweet het Jakob is meer spesiaal as sy ander kinders. Die Koran noem ook nie Jakob se droom van die leer tussen die hemel en aarde nie (Genesis 28:11-19) en Moslems verwerp dit dus ook.

Jakob was saam met Abraham die vrugbaarste patriarg. Uit sy 12 seuns is baie ander groot profete gebore, onder andere Yunus (Jona), Dawud (Dawid), Sulayman (Solomo) en Isa (Jesus).

Moslems glo Jakob is in die Grot van die Patriarge begrawe (onder Moslems bekend as die Ibrahimi-moskee). Die terrein, in die antieke stad Hebron, is die tweede heiligste plek vir Jode (naas die Tempelberg in Jerusalem), en word ook hooggeag deur Christene. Volgens al drie gelowe is dit die plek waar drie Bybelse pare begrawe is: Abraham en Sara, Isak en Rebekka, en Jakob en Lea.



</doc>
<doc id="114230" url="https://af.wikipedia.org/wiki?curid=114230" title="P.J. Bosman">
P.J. Bosman

P.J. Bosman (1933-) is ’n Afrikaanse digter en skrywer van romans en kortverhale. Sy eerste digbundel, "Ryp geel kring" (1992), is in 1993 met die Ingrid Jonkerprys bekroon. Die strokiesprentkunstenaar Wim Bosman is sy broer en die woordeboekmaker en taalkundige D.B. Bosman is sy oom.

Paul Johannes Bosman is op 12 Augustus 1933 op Bothaville gebore as tweede seun van dr. I.D. Bosman, die skoolhoof van die plaaslike hoërskool. Wim Bosman, skepper van die strokiesprent "Louis die Laeveldleeu", is ’n jonger broer van hom en die bekende woordeboekmaker, D.B. Bosman, is sy oom. Sy vader word in 1935 professor in Geskiedenis aan die Universiteit van Pretoria en hy gaan dus in Pretoria skool.

Later word sy vader eerste dekaan van die fakulteit Opvoedkunde, dan dekaan van die fakulteit Lettere en Wysbegeerte, voorsitter van die Konvokasie van die Universiteit van Pretoria en vanaf 1939 tot 1947 is hy ook huisvader van Sonopkoshuis. In 1947 is Paul se vader oorlede en verhuis die ma met die drie jongste seuns na Bethlehem, waar hy in 1951 in die eerste klas aan die Voortrekker Hoërskool matrikuleer.

Na skool werk hy in die staatsdiens in Pretoria terwyl hy deeltyds aan die Universiteit van Pretoria studeer en hier die B.A.-graad met Afrikaans-Nederlands en Sielkunde as hoofvakke, die B.A. Honneurs-graad in Sielkunde en ook ’n Hoër Onderwysdiploma verwerf. Aan die Universiteit van Suid-Afrika behaal hy in 1977 die M.A.-graad in Voorligtingsielkunde met ’n verhandeling oor "Die ontwikkeling van ’n voorligtingstrategie ten opsigte van seksuele disfunksie in die huwelik". Hy verlaat die staatsdiens en tree vir agtien jaar as navorser in diens van die Raad vir Geesteswetenskaplike Navorsing, waarna hy onderwyskundige word by die Departement van Onderwys in Pretoria.

Hy tree in 1993 af. In 1958 is hy getroud met Kotie van Wyk van Wolmaransstad en hulle het twee dogters. Hulle seun is op negentienjarige ouderdom in ’n motorongeluk oorlede.

Op hoërskool is hy bekend vir sy goeie opstelle en lewer gereeld bydraes vir die skool se jaarblad.

Hy skryf ook gereeld gedigte en die gedig "Mummie" word in die sestigerjare in "Die Huisgenoot" gepubliseer. Oor verskeie jare skryf hy gedigte, hoofsaaklik oor sy ervaring van plaasvakansies in die Frankfort-distrik in die Vrystaat. ’n Bundel met hierdie gedigte lê hy in 1984 aan Tafelberg Uitgewers voor, wat dit afwys omdat die gedigte “nie in die mode is nie”. Nadat hy die gedigte verwerk, lê hy dit in 1991 aan HAUM-Literêr voor, wat dit onder die titel "Ryp geel kring" publiseer. Die titel verwys na die sirkelgang van die lewe, wat telkens weer begin, met die vrugbaarheid en lewenskragtigheid (geel is die kleur van die son) daarvan. In hierdie bundel gee hy ’n hele lewensverloop vanaf kinderjare tot die ouderdom met sy kwale weer, waar die beskrywing van die jeugwêreld op ’n Vrystaatse plaas in ’n verbygegane tyd veral treffend is. Die weergawe van ’n lewe sluit natuurlik ook die dood in en sommige van die sterkste gedigte handel oor die dood van ’n vader ("Lykbesoek"), ’n tante en ’n moeder. Dit is egter nie ’n swaarmoedige bundel nie en die verse getuig van dankbaarheid teenoor die lewe in sy volheid en heerlikheid. "Ryp geel kring" verower in 1993 die Ingrid Jonker-prys, terwyl dit in dieselfde jaar op die kortlys is vir die CNA Debuut-prys en die Rapportprys.

Sy gedigte word ook in versamelbundels soos "Die Afrikaanse poësie in ’n duisend en enkele gedigte" en "Die dye trek die dye aan" opgeneem.

Hierna maak Bosman sy prosadebuut met die kortverhaalbundel "Soms mis die hart ’n slag", wat hy opvolg met "Vergissing". In hierdie bundels neem hy goed vertelde verhale op met ’n onverwagte kinkel in die slot, wat gereeld gebruik maak van grepe uit die Suid-Afrikaanse geskiedenis van die Anglo-Boereoorlog af tot op die hede. Treffend is die manier waarop hy daarin slaag om die onverwagte slot meestal te onderbeklemtoon. "Soms mis die hart ’n slag" bevat verhale oor die ou Afrikaner leefwyse van plaasskole, huisgodsdiens en smouse, ’n liefdesverhaal uit die tyd van die Groot Griep en ook verhale wat meer hedendaagse werklikhede verwoord. So kom die aktuele onderwerpe van ouers se rasse-vooroordeel wat kindervriendskappe knou en die seksuele misbruik van weeskinders onder die loep. Sekere inligting word gereeld in die verhaal weerhou sodat die ontknoping telkens lei tot ’n skokkende mis van die hartslag, soos die titel aandui. "Vergissing" bevat weereens verhale wat oor die hele twintigste eeu strek, beginnende met die Anglo-Boereoorlog tot met die kubertyd. Die verhaal "Nag van twee vroue" is ’n hoogtepunt, waar Ousleia konsekwent aanwesig is in die huis waar ’n jong seun die slagoffer van ’n plaasmoord was. Die leser kom eers aan die einde agter dat en hoe sy ’n lotgenoot van die seun is. Hoewel oorwegend ernstig, bly die komiese in hierdie bundel nie agterweë nie.

Sy kortverhale word opgeneem in verskeie versamelbundels, waaronder "Die nuwe aarde" en "Soms ’n lig" in "Liefde loop ver" onder redaksie van Jeanette Ferreira en "Die hommelby" in "Borde borde boordevol" saamgestel deur Hennie Aucamp. "Nag van twee vroue" word deur Abraham H. de Vries opgeneem in "Die Afrikaanse kortverhaalboek". Hy publiseer ook kortverhale in tydskrifte soos "Tydskrif vir Letterkunde".

"Uitsig op Perdekop" is sy eerste roman, wat ’n romantiese liefdesverhaal met ’n plaasagtergrond is. Die liefde tussen Alwyn en Bella begin in die sestigerjare op die plaas Rietkuil, maar dinge werk nie uit soos hulle hoop nie en Alwyn vestig homself in die stad. Hy behaal veel sukses as ingenieur en sakeman en trou met Alida. In die negentigerjare val sy lewe egter uitmekaar. Eindelik keer hy terug na Rietkuil, hopende dat die lewe weer sal sin maak as hy onder Perdekop bly, wat altyd oor die mense van die plaas gewaak het. Hierdie roman is in 2008 een van die finaliste vir die ATKV se Woordveertjie in die kategorie vir liefdesromans.





</doc>
<doc id="114231" url="https://af.wikipedia.org/wiki?curid=114231" title="Ilse van Staden">
Ilse van Staden

Ilse van Staden is ’n Afrikaanse digter en skrywer.

Ilse van Staden is in 1972 in Pretoria gebore as een van twee kinders (sy het ’n broer, die geoktrooieerde rekenmeester Rolf) en word groot op ’n plaas in die Waterberg. Haar vader, Hampie van Staden, is ’n veearts verbonde aan Onderstepoort en haar moeder, Marcella de Boom, is ’n kunstenaar. Sy voltooi haar matriek aan die Hoërskool Pro Arte in Pretoria met Kuns as hoofvak en behaal sewe onderskeidings. Hierna studeer sy verder aan die Universiteit van Pretoria, waar sy haar as veearts bekwaam. Dan werk sy ses maande in Engeland en by haar terugkeer na Suid-Afrika werk sy as lokum op verskeie plekke, waarna sy haar in 1997 as veearts op Cullinan vestig. Hier het sy ’n praktyk tot November 2005, waarna sy slegs lokums doen by verskeie veearts-praktyke naby Pretoria en in Bethal en Witbank en verder konsentreer op haar skryfwerk. Sy skryf dan ook in vir ’n B.A.-graad in Kreatiewe Skryfkuns aan die Universiteit van Suid-Afrika, wat sy met lof verwerf. Sy het ook ’n Diploma in Vryskutjoernalistiek.

Haar huis in Cullinan, wat sy saam met haar ma bou, is totaal omgewingsvriendelik. Dit het kleigepleisterde mure, ronde, handgevormde hoeke en is gebou met strooibale, ’n landboubyproduk wat gewoonlik verbrand word, en strooiklei, ’n mengsel van strooihalms, sand en klei. Dit is aards en organies met vensters in alle fatsoene en gekleurde bottels en rakke ingebou in die growwe mure. Die huis se naam is Woordhuis. Sy tree by herhaling by Versindaba by Stellenbosch op, waar sy van haar eie gedigte voorlees en sommige daarvan word ook gekeur vir die versamelbundel wat jaarliks van die verrigtinge saamgestel word.  Vanaf Mei 2009 tot Mei 2010 behartig sy ook ’n weeklikse rubriek vir die Versindaba-webwerf.

Haar ma is in 2009 oorlede. Na haar troue verhuis sy en haar man in 2012 na Queensland in Australië, waar sy tot 2013 as lokum by die Boyne Tannum veeartsdienste werk. Daarna werk sy as voedingskonsultant by PetsbWell en as tuinier by Gardenmatix. In 2013 begin sy Colour & Quill, ’n webwerf waardeur sy haar kreatiewe dienste, haar kunswerke en haar boeke bemark. In Oktober 2017 verhuis sy en haar man na die Lake Macquarie omgewing in New South Wales, Australië, waar sy weer as veearts begin werk.

Reeds op skool begin sy dig en sy is in 1988 een van die wenners van die Poësiekompetisie van die Hoofstad-Kultuurraad met haar gedig “"Herfs II"”. Sy skryf in 1988 ook in vir die Afrikaanse poësiekompetisie van "Tydskrif vir Letterkunde". Die kompetisie lok weinig reaksie uit en geen pryse word toegeken nie, maar haar inskrywing word geloof as besonder verdienstelik en is die enigste gedig uit die kompetisie wat dan in Augustus 1989 in "Tydskrif vir Letterkunde" gepubliseer word. Hierna publiseer sy gereeld gedigte in "Tydskrif vir Letterkunde". Sy debuteer dan in “"Nuwe stemme 2"” wat in 2001 verskyn onder redaksie van Petra Müller en Nelleke de Jager.

In 2003 publiseer sy ’n eie bundel, “"Watervlerk"”, waarin vlerke, hande, voete en vinne, water en grond, die aarde en die hemel as boustof gebruik en teenoor mekaar afgespeel word. In heelparty van die gedigte word die skryfproses as’t ware uit die water gehaal en vlerke en vinne daaraan gegee (vergelyk die titel van die bundel). Daar is ook gedigte oor die onverwagte in die natuur en die digterskap. Indrukwekkend is die benutting van die subtiliteite in woordbetekenisse en dubbelsinnighede, die beeldvondse en die intertekstuele verwysings en deurkomponering van temas waarmee die gedigte in die bundel as ’n hegte eenheid saamgebind word. Kannemeyer beoordeel hierdie bundel as die belangrikste en belowendste debuutbundel van die voorafgaande dekade en meer. “"Gedig aan’t kom"” stel die skepping van ’n gedig in treffende beelde gelyk aan die geboorteproses van ’n kind, met “"Stil"” wat die ongevormde kind in verband bring met die voor-ewolusionêre ontwikkelingstadium. “"Ten dele"” gee op kernagtige wyse woorde aan die mens se onvermoë om in hierdie lewe ’n geheelbeeld te verkry. Hierdie tema word op ander wyse voortgesit in “"Verskuilde god"”, waar die aanbidders in kontras geteken word met die soekende enkeling met sy vrae en soeke. In die reeks verse oor visse is “"Selakant"” ’n hoogtepunt, wat ten spyte van sy vin-voete nooit evolusionêr ontwikkel het om op die land te loop nie. Die mens word ook verken (telkens met water, vin of vis-beelde). In “"Waterpas"” het die mens daarin geslaag om regop te kom en dinge in balans te hou, maar word tog deur ander mense omver gestoot sodat hulle dan sonder koers of rigting voortdobber. “"Eng(el)"” is ’n vernuftige ineenskakeling van “eng” en “engel”, waar die klein (eng) woonstel te klein is om die hemelse te herberg. “"Bure"” belig die afstand tussen diegene wat langs mekaar woon, ten spyte van die nabyheid. Die bundel sluit af met “"Waterskrif"”, waar die kringe op die wateroppervlak slegs momenteel daar is en dan verdwyn, net soos die woorde wat gespreek word. Die Eugène Marais-prys word in 2004 vir “"Watervlerk"” toegeken en die digter is in dieselfde jaar ook ’n finalis vir die DaimlerChrysler-toekenning vir poësie. In 2005 word “"Watervlerk"” ook bekroon met die Ingrid Jonker-prys, nadat dit in 2004 op die kortlys was vir die toekenning van die RAU Mardene Marais-prys vir debuutwerk. By die Woordfees op Stellenbosch in 2005 word die produksie “"Watervlerk"” aangebied, wat bestaan uit werke uit haar bundel en Melanie Grobler se “"Waterbreker"”, saamgestel deur Theo Kemp.

In 2008 word die sukses van haar debuut opgevolg met die bundel “"Fluisterklip"”, wat ooreenkomste toon met die debuutbundel, al bereik dit nie dieselfde hoogtes nie. Die voorblad het 'n afbeelding van 'n besonderse klipplaat in Cullinan en klippe, rotse en die aardse (tuiste) word as die sentrale tema op ’n eie manier en met 'n historiese bewussyn verwoord. Klip neem hier die plek in van die water in die eerste bundel, met gedigte oor die ekologiese bewustheid en evolusie soos dit in paleontologiese opgrawings in klippe openbaar word. Die bundel bevat weereens gedigte oor hemeldinge en dinge wat in die hemelruim sou kon voorkom, asook die skeppingsproses. Haar digkuns toon ’n besondere vakmanskap en taalvaardigheid en deurgaans vat sy raak met die regte woord, uitdrukking of gesegde. In 2009 verskyn die selfpublikasie “"Die dood is ’n mooi blou blom"” in beperkte oplaag. Hierdie bundel bevat gedigte geskryf in die twee jaar voor haar ma se dood, waarin hierdie tydperk en ervarings as agtergrond vir die gedigte dien. Die lewe en die dood en die skoonheid wat in albei ervaar word is die vernaamste temas. Van haar gedigte word opgeneem in “"Groot verseboek"” en ook in die versamelbundel “"In a burning sea"”, waarin Afrikaanse gedigte in Engels vertaal is om ’n groter mark te bereik. Haar gedigte in die bundel is selfvertalings.

Haar gepubliseerde prosadebuut is met die kortverhaalbundel “"Tafel vir twee"”, waarin vyftien kortverhale haar vermoë bevestig om die poëtiese in prosa vas te lê. Sy besit die sonderlinge vermoë om boeiend te skryf oor mistieke onderwerpe wat selde aangedurf word omdat dit slegs ’n besonder begaafde skrywer is wat die ontasbare werklik kan maak. Haar verhale sluit in temas soos die aanvoelbare teenwoordigheid van ’n vermoorde vrou in ’n huis wat bedags leeg staan, of  ’n jong man wat telepaties met sy geliefde verbind is, of ’n parallelle heelal waarin ’n onderdrukte vrou ’n meer bevryde lewe lei (“"Nomen est mihi, ergo sum"”). “"Hoe ver lê Bultfontein?"” is ’n hoogtepunt, met die ongetroude Hanna wie se onkonvensionele wêreld sonder man en kinders in botsing kom met haar broer en skoonsuster se getroude lewe. Hier word ondersoek of die breë samelewing se siening van wat normaal en aanvaarbaar is, wel steek hou. Eindelik is daar die besef dat hierdie verskillende wêrelde naasmekaar bestaan en dat dit sin maak vir dié wat dit lei, ongeag wat ander dink. Die tema van onkonvensionele mense wat nie in raampies inpas nie, vind ook uiting in “"Luiperdklip"” en “"Om beter te kan hoor, my kind"”. Die verwydering wat daar tussen mense in nabye verhouding bestaan en die feitlik onmoontlike om hierdie spasie te oorbrug, vind uiting in “"Spikkellyster"”, waar ’n bejaarde ma na ’n ernstige beroerte-aanval terugdink aan die jaar toe sy haar dogter by haar ouma gelos het. Die dogter Elsa probeer van haar kant af om te kommunikeer, maar die ma se toestand maak dit moeilik om te weet of sy hoor en verstaan. Haar kortverhaal “"Stoor"” word opgeneem in die versamelbundel “"Skrik op die lyf"”, saamgestel deur Deborah Steinmair en Gerda Taljaard. Hierdie verhaal is spesiaal vir hierdie bundel geskryf.“"Goeie dood wat saggies byt"” is haar debuut as Afrikaanse romanskrywer. Die veearts Hilda is die hoofkarakter en die roman behandel haar lewe en die invloede daarop vandat sy as eerstejaarstudent by Onderstepoort begin totdat sy vir sowat ses jaar gepraktiseer het. Hilda is ’n introvert wat dit moeilik vind om haar sosiaal te laat geld, sodat haar bewustheid tot ’n groot mate in haar kop afspeel. Sy bevind haar ook in ’n manlik gedomineerde wêreld, wat sake verder bemoeilik, veral wanneer die mans rowwe grappe oor sensitiewe sake maak om hulle eie angs te besweer. Soos die titel aandui, is dit veral die dood in al sy aspekte wat ’n besondere impak op haar lewe het. Sy wroeg oor haar vermoë as veearts en kan haarself nie vergewe vir die diere wat sy in haar loopbaan verloor nie. Hierdie pyngedagtes begin om haar lewe te oorheers, wat afstuur op ’n ontstellende einde. “"Simon says"” is ’n selfgepubliseerde Engelse roman. Simon is ’n skrywer wie se pogings om sy volgende roman te voltooi gedurig onderbreek word deur foutiewe aflewerings en ongevraagde foonoproepe. Hy neem wraak deur stories te begin skryf teen hierdie steurnisse, maar vind uit dat sy fiksie die werklikheid beïnvloed. ’n Buurman sterf, ’n vrou verloor haar werk en daar is ’n motorongeluk. Teen die tyd dat hy bewus word hiervan is dit moeilik om te sê wat nog gaan gebeur en of hy nie reeds te veel geskryf het en só ook sy vriende en familie benadeel het nie. Dit is ook nie duidelik of hy die werklikheid weer kan verander in fiksie deur daaroor te skryf nie.





</doc>
<doc id="114233" url="https://af.wikipedia.org/wiki?curid=114233" title="Moses in Islam">
Moses in Islam

Mûsâ ibn Amram (Arabies: ٰمُوسَى|), ook bekend as Moses, word beskou as ’n boodskapper, profeet en leier in die Islam en is die mens wat die meeste kere in die Koran genoem word. 

In die Islamitiese tradisie het Moses nie ’n nuwe godsdiens begin nie, maar die godsdiens van sy voorvaders voortgesit. Volgens die Koran is Moses deur Allah na die farao van Egipte en die Israeliete gestuur vir leiding en om hulle te waarsku. Sy lewe word die beste in die Koran beskryf as dié van enige ander figuur. Die Koran lui:

Moses die profeet word as ’n voorganger van Mohammed beskou. Sy lewe het parallel met dié van Mohammed verloop, aangesien daar baie ooreenkomste is. In Islamitiese geskrifte word die eksodus uit Egipte vergelyk met Mohammed se migrasie (hidjra) van Mekka na Medina. 

Moses is ook belangrik in Islam omdat die Tora aan hom openbaar is, en dit word beskou as een van die ware geopenbaarde geskrifte – Moslems glo ’n groot deel van die Tora word in die Koran bevestig en herhaal. Volgens hulle is Moses ook een van die baie profete wat Mohammed tydens sy Nagreis deur die hemel ontmoet het. In die Islam word geglo Moses het Mohammed gevra om die getal gebede tot vyf te verminder, en dit word as die vyf verpligte gebede beskou. 




</doc>
<doc id="114234" url="https://af.wikipedia.org/wiki?curid=114234" title="F.C.L. Bosman">
F.C.L. Bosman

F.C.L. Bosman (1898–1981) was ’n skrywer en redakteur van verskeie geskrifte oor die Afrikaanse toneelbedryf. Hy was lektor in Afrikaans en Nederlands aan die Universiteit van Kaapstad en die eerste voltydse sekretaris van die Suid-Afrikaanse Akademie vir Wetenskap en Kuns. Hy was ook professor aan die Universiteit van Pretoria, bestuurslid van die eertydse Nasionale Toneelorganisasie (NTO) en later ’n lid van die ou Truk se toneelkomitee. Hy het gesaghebbende boeke oor die toneelgeskiedenis in Suid-Afrika geskryf. Sy handleiding oor die geskiedenis van die Afrikaanse teater is in die 1970’s deur dramadepartemente voorgeskryf.

Frederik Christiaan Ludolph Bosman is op 17 Mei 1898 op Kuilsrivier in die destydse Kaapkolonie gebore. Hy was die seun van Izaak Daniël Bosman en Margaretha Aletta Villet. Sy vader was Transvaalse staatsamptenaar op Wolmaransstad en die gesin keer daarheen terug ná sy geboorte. Ná afloop van die Tweede Vryheidsoorlog keer hulle terug na die familieplaas naby Kuilsrivier, waar hy grootword en sy laerskoolopleiding in Engels ondergaan aan die laerskool op Kuilsrivier. Hierna gaan hy na die Suid-Afrikaanse Kollegeskool in Kaapstad, waar hy in 1915 matrikuleer en onder meer die hoogste Bybelkenniseksamen aflê. Met die Murray-beurs sit hy sy studies voort aan die Universiteit van Kaapstad, waar hy in 1918 die B.A.-graad in Taal en Lettere met lof behaal, asook ’n Diploma van die Suid-Afrikaanse Taalbond. Hierna gee hy vanaf 1919 tot 1921 onderwys op Albertinia in die Kaapprovinsie, Hilton Kollege in Pietermaritzburg, Lindley in die Oranje-Vrystaat en Zeerust in die Transvaal. In 1921 keer hy terug na die Universiteit van Kaapstad en behaal ’n M.A.-graad in Nederlands en Afrikaans cum laude, waarvoor hy die Koningin Victoria-beurs verwerf. Op universiteit is hy een van die stigters van die Afrikaanse Taal- en Kultuurvereniging van die universiteit en ook Afrikaanse redakteur van die kwartaalblad. In 1922 is hy vir ses maande onderwyser op Prins Albert in die Kaapprovinsie, waarna hy met die Koningin Victoria-beurs vir verdere studie na Europa gaan. Aan die Gemeentelike Universiteit in Amsterdam in Nederland studeer hy in die Nederlandse taal en letterkunde, kunsgeskiedenis en Duitse toneelletterkunde en behaal hy in 1928 sy doktorsgraad met die proefskrif “"Drama en Toneel in Suid-Afrika 1652–1855"”, wat later gepubliseer word. Op universiteit ontmoet hy vir Emma Senior van Amsterdam, met wie hy in 1928 trou. Uit die huwelik word drie dogters en twee seuns gebore.

In 1928 word hy benoem tot lektor in Nederlands en Afrikaans aan die Universiteit van Kaapstad, ’n betrekking wat hy tot 1947 beklee. Later doseer hy ook Toneelgeskiedenis. In ’n brief aan "Die Burger" van 10 Oktober 1936 doen hy voorspraak vir beter koördinasie van die toneel in Suid-Afrika en vra die Suid-Afrikaanse Akademie vir Wetenskap en Kuns en die Federasie van Afrikaanse Kultuurverenigings (FAK) om hierdie saak te ondersoek. Dit lei tot die stigting van die Toneelbond in 1937, wat egter nie lank bestaan nie. Hoewel hierdie inisiatief nie suksesvol was nie, hou hy aan om hierdie saak te bepleit tot met die stigting van die Nasionale Toneelorganisasie. In 1938 word hy lid van die Suid-Afrikaanse Akademie vir Wetenskap en Kuns en in 1939 organiseerder van die Kaaplandse Werkgemeenskap en stel hy ook die reglement vir die Werkgemeenskappe op. Op sy inisiatief word die regering in 1939 genader om fondse beskikbaar te stel vir die finansiering van die Akademie se "Tydskrif vir Wetenskap en Kuns". In 1942 word hy lid van die Akademieraad, waarna hy vanaf 1948 tot met sy aftrede in 1958 die eerste voltydse sekretaris van die Akademie word. In hierdie hoedanigheid neem hy ook vanaf 1948 die posisie aan van redaksiesekretaris van die "Tydskrif vir Wetenskap en Kuns".

Benewens toneel en literatuur het hy ’n besondere belangstelling in die Afrikaanse Kultuurgeskiedenis en hy publiseer verskeie artikels oor al hierdie onderwerpe. Vanaf 1938 tot 1952 dien hy op die keurkommissies vir die Hertzogprys vir Drama. In 1950 ontvang hy ’n toekenning van die Nasionale Raad vir Sosiale Navorsing, wat hom in staat stel om Amerika te besoek. Hier doen hy ’n studie van die toneelopleiding en toneelpraktyk aan die Amerikaanse universiteite, asook hul beoefening van kinder- en amateurtoneel. Hy is sedert die stigting in 1948 op die Raad van die Nasionale Toneelorganisasie en vir ’n termyn ook voorsitter. Met die totstandkoming van die streeksrade dien hy vanaf 1962 op die Raad van die Transvaalse Raad vir Uitvoerende Kunste (Truk) en word voorsitter van die Musiekkomitee. Na sy uittrede in 1972 is hy erelid van Truk. Van 1959 tot 1963 is hy ’n bestuurslid van die Suid-Afrikaanse Musiekraad. Hy is ook lid van die Maatschappij vir Nederlandse Letterkunde, die Hugenote Gedenkfeeskomitee, die Patriotvereniging vir Ou Afrikaanse Tekste en ere-ondervoorsitter van die Afrikaanse Eisteddfod in Kaapstad en die Kaapstadse Afrikaanse Toneelvereniging. Ander kultuurorganisasies waarop hy dien is die Oranjeklub, die Nasionale Kultuurhistoriese en Opelugmuseum, die Suid-Afrikaanse Kunsvereniging waar hy onder-voorsitter is en die Kommissie vir Beeldende Kunste, terwyl hy sedert 1948 ook sekretaris is van die Kuratorium van die Engelenburghuis.

Bosman is op 25 Mei 1981 in Pretoria oorlede.

Sy belangrikste werk is die breed opgesette toneelgeskiedenisse, “"Drama en toneel in Suid-Afrika Deel I 1652–1855"” en “"Drama en toneel in Suid-Afrika Deel II 1856–1912"”. Hierin gee hy die geskiedenis van die inheemse toneel vanaf die stigting van die VOC verversingspos aan die Kaap tot na Uniewording, wat dan veral die Engelse en Hollandse toneel, maar later ook die begin van die Afrikaanse toneel omvat. Hierdie studies is veral van belang deur die bydrae wat dit lewer tot ons kennis van die Hollands-Afrikaanse beskawingsgeskiedenis en die belangrike bydrae wat veral die Hollandse toneel gelewer het in die periode van verengelsing wat die Eerste Afrikaanse Taalbeweging voorafgegaan het. Saam met A. Dreyer skryf hy “"Hollandse joernaliste in Kaapstad gedurende die 19de eeu"”, waarin lewensketse van hierdie joernaliste opgeneem word. Hy stel die bundel “"Di bedriegers, Magrita Prinslo en ander Afrikaanse dramas en samesprake tot 1900"” saam, waarvoor hy ’n insiggewende inleiding oor die gebundelde dramas skryf, asook die bundel “"Vier uitgesoekte eenbedrywe"”, waarby hy as inleiding ’n “"Historiese oorsig van die Afrikaanse drama"” skryf. Talle van sy artikels van kultuurhistoriese aard verskyn in tydskrifte soos "Die Huisgenoot", "Ons Eie Boek" en "Tydskrif vir Wetenskap en Kuns" en hy lewer ’n bydrae oor die drama vir P.J. Nienaber se literatuurgeskiedenis, “"Perspektief en Profiel"”. Hy is ook bekend vir die toeligting wat hy verskaf met die teksuitgawe van Charles Etienne Boniface se “"Nieuwe Ridderorde of De Temperantisten"”. Vir opvoering deur die André Huguenet-toneelgeselskap vertaal hy in die vroeë dertigerjare “"J’ai tué un homme"” van Maurice Rostand as “"Ek het ’n man vermoor"” in Afrikaans.

Hy skryf ook die digbundel “"Pluksels"”, waarin die gedigte in vier afdelings verdeel word, naamlik “"Kaapse studentetyd"”, “"Hollandse studentetyd"”, “"Uit jongere tyd"” en “"Bykomstige verse"”, waar die afdelingtitels reeds aandui dat hy hierin hoofsaaklik sy jeugwerk bundel. Die bundel word oor die algemeen negatief beoordeel, al neem Gerrit Komrij ’n bydrae daarvan op in sy bloemlesing “"Die Afrikaanse poësie in ’n duisend en enkele gedigte"”





</doc>
<doc id="114235" url="https://af.wikipedia.org/wiki?curid=114235" title="Ben Botha">
Ben Botha

Ben M. Botha is ’n Afrikaanse skrywer.

Hy skryf oor die botsing tussen blanke en Xhosa tydens die grensoorloë, meer spesifiek die Agtste Grensoorlog van 1850 in “"Die witmense, Au!"” Die perspektief is dié van die Xhosa en die roman bevat dan ook beskrywings van hulle gevoelslewe en gedagtegang. Veral interessant is die verwarring wat veroorsaak word wanneer die blanke regstelsel gebruik word om Xhosa-stamgebruike te beoordeel. Die verhaal speel af in die tydperk van Kreli en Sandile en die profetes Nongquase se aanmoediging tot volk-selfmoord. ’n Jong Xhosa-vegter, Umsindo, raak in hierdie tyd verlief op Nontombi, ’n jong Fingo-vrou. Die beeldryke taal van die Xhosas word veral goed weergegee.




</doc>
<doc id="114236" url="https://af.wikipedia.org/wiki?curid=114236" title="Chris Sasner">
Chris Sasner

Chris Sasner is een van die Afrikaanse skrywer Gert Basson se vele skuilname. Gert Cornelius Basson (*1932, Brakpan – ) is 'n joernalis, skrywer en uitgewer wat onder verskeie skuilname, onder meer Chris Sasner, Gert Basson, Dirk de Beer, Cor Lindeque, Hugo le Rouz, Danz Cloete, Gert Cornelius en Lindeque de Beer (samesteller) skryf. Hy woon tans saam met sy vrou Cillah op Swellendam. 

Hy was as hoofuitgewer verbonde aan die Swellendamse uitgewershuis Hartbees. As joernalis was hy verbonde aan die tydskrifte "Avontuur/Die Lewe", "Nonquai/Servamus", assistent-redakteur van "Die Suidwester" en redakteur van die jeugtydskrif "Patrys". As uitgewer was hy hoof van belletrie van Voortrekkerpers/Perskor, bestuurder: Perskorboekklubs, bestuurder-uitgewer: Juventus, Femina en Folio; hoofuitgewer J.P. van der Walt tot met sy uittrede in 1998. Hy doen ook vryskutwerk vir koerante en skryf kortverhale onder sy eie en skuilname vir verskeie tydskrifte.

Onder die skuilnaam Chris Sasner publiseer Basson die gewilde "Swart Kat" jeugverhaalreeks. Die reeks handel oor 'n doodgewone 12-jarige seun genaamd Borrie Veldt en sy geheime stryd teen misdaad wat in die middernagtelike ure op sy BMX-fiets en met sy kettie as wapen gevoer word. Die reeks wat in die tagtigerjare verskyn het, is ook deur die SAUK in 'n TV-reeks wat tussen 1985–1995 uitgesaai is, omskep. In 2012 het Protea Boekhuis die eerste boek van die jeugverhaalreeks, "Die Swart Kat slaan neer" heruitgegee met nuwe moderne illustrasies deur die kunstenaar Willem Samuel. Sedertdien het die hele reeks met 'n moderne baadjie verskyn.



Snyman, M. 2005. Gert Basson. In: Wybenga, G. & Snyman, M. "Van Patrys-hulle tot Hanna Hoekom: 'n gids tot die Afrikaanse kinder- en jeugboek." Pretoria: LAPA Uitgewers.


</doc>
<doc id="114237" url="https://af.wikipedia.org/wiki?curid=114237" title="Fourie Botha">
Fourie Botha

Fourie Botha is ’n uitgewer en Afrikaanse digter.

Fourie Botha word groot in Bethal op die Hoëveld en op Nietverdiend in die Marico-Bosveld duskant Gaborone. Aan die Universiteit van Pretoria studeer hy Uitgewerswese en Engels en gee vir ’n paar jaar opvoedkundige boeke uit. In 2008 voltooi hy ’n meestersgraad in Engelse letterkunde en skryf daarna by die Universiteit van Kaapstad in vir ’n meestersgraad in Kreatiewe Skryfwerk onder Joan Hambidge. In 2008 sluit hy as redakteur van die Umuzi-drukmerk by die uitgewershuis Penguin Random House in Kaapstad aan. Tans is hy die uitgewer van plaaslike fiksie vir Penguin Random House. Hy woon in Kaapstad.

Sy gedigte word opgeneem in die versamelbundel “"Nuwe stemme 4"”, waarna hy debuteer met die digbundel “"Donkerkamer"”. Die gedigte in hierdie bundel is tegnies goed versorg en afgerond. Die titel van die bundel verwys na die plek waar foto’s en afdrukke (indrukke) ontwikkel word, maar betrek ook die donker kamer wat in gay klubs aangetref word en die homoseksuele seksualiteit beklemtoon. Die gay-subkultuur oorheers dan ook die bundel, waarbinne drie afdelings (“"Bedgebied"”, “"Skoot"” en “"Roberts Birds"”), verse gebundel word oor onder andere die homo-erotiek, beroemde kunswerke en kunstenaars met homo-erotiese verbintenisse, en die jeugervarings. Die gedigte sluit aan by veral die werk van Johann de Lange, wat dan ook in sommige van die gedigte intertekstueel betrek word. Interessant is die gebruik van illustrasies en gedigte daarby, waar beeld en gedig nie langs mekaar nie maar op verskillende bladsye afgedruk word en die leser sodoende dwing om met noukeuriger aandag die verbande tussen beeld en gedig te probeer identifiseer. “"Ombalantu"” is so ’n beeldgedig, gebaseer op ’n foto van twee soldate wat skynbaar ongestoord kyk na ’n verkoolde lyk op ’n draagbaar.Die spreker is eroties aangetrokke tot die soldate, waardeur die teenwoordigheid van die lyk ook skending en geweld uitbeeld en so hierdie eienskappe by die erotiek betrek. “"Donkerkamer"” is in 2013 op die kortlys vir die toekenning van die Ingrid Jonkerprys. In 2017 verskyn 'n tweede bundel, "Krap uit die see".




</doc>
<doc id="114238" url="https://af.wikipedia.org/wiki?curid=114238" title="Josef in Islam">
Josef in Islam

Yūsuf (volle naam Yūsuf ibn Yaʿqūb ibn Isḥāq ibn Ibrāhīm; Arabies: يوسف), ook bekend as Josef, is ’n profeet in die Islam en word in die Koran genoem. Sy vader was Jakob en hy was die enigste van Jakob se seuns wat met die gawe van profesie geseën was.

Hoewel die verhaal van ander profete in verskeie soeras van die Koran genoem word, word Josef se volle verhaal in net een soera, "Josef" (Hoofstuk 12) vertel. Dit maak die verhaal uniek. Daar word geglo dit is die mees gedetailleerde verhaal in die Koran en bevat meer besonderhede as in die Bybel.

Josef was die 11de seun van Jakob en volgens baie geleerdes sy gunsteling. Volgens Ibn Kathir “het Jakob 12 seuns gehad wat die stamvaders van die stamme van Israel was. Die mees edele, mees verhewe en grootste van hulle was Josef." Die verhaal "Yusuf en Zulaikha", oor Potifar in die Ou Testament se vrou wat Josef probeer verlei het, was ’n gewilde onderwerp in Persiese letterkunde en dit is daar deur die eeue aansienlik uitgebrei.

Die verhaal van Josef, wat sonder onderbreking in die Koran vertel word, word beskou as een van die mooiste soeras. Die sowat 100 verse omvat baie jare en “is ’n dramatiese voorbeeld van die basiese temas van die Koran". Die Koran sê self in die derde vers van die soera: "Ons vertel aan u die groot verhaal". Dit vertel van die uitvoering van Allah se leringe ondanks die uitdagings van menslike inmenging: "En Allah het volle beheer oor wat Hy beveel, maar die meeste mense weet dit nie." Dit is wat die verhaal van Josef bevestig, want dit het ’n wonderlike einde.

Moslems glo Josef is een van die mees geëerde figure. Hy kom van ’n besonder edele lyn patriarge – Abraham, Isak en Jakob – en het soos sy voorvaders die gawe van profesie ontvang. Volgens Kisai, een van die vernaamste skrywers oor die Islamitiese profete, is Josef se belangrikheid duidelik uit die feit dat hy ’n staf van lig gekry het met drie takke. Op die eerste tak was geskryf "Abraham, vriend van God", op die tweede "Isak, offerande van God", op die derde "Ismael, reine van God", op die vierde "Jakob, Israeliet van God" en op die vyfde "Josef, regverdige van God".

Josef word vereer as ’n groot prediker van die Islamitiese geloof wat ’n uiters sterk verbintenis teenoor God gehad en probeer het om mense die weg van geregtigheid te laat volg. Die Koran vertel van Josef se verklaring van sy geloof:

Joseph het ook die drie eienskappe van die ideale staatsman gehad: ’n pastorale vermoë (in sy jeug ontwikkel toe hy in beheer van sy pa se vee was), ’n huishoudelike bekwaamheid (uit sy tyd in Potifar se huis) en selfbeheersing (soos op verskeie geleenthede gesien kan word, nie net met Potifar se vrou nie). “Hy was vroom en godvresend, gematig, bereid om te vergewe en het goedheid teenoor alle mense getoon.”




</doc>
<doc id="114239" url="https://af.wikipedia.org/wiki?curid=114239" title="Sadie Bosman">
Sadie Bosman

Sadie Bosman is ’n Afrikaanse skrywer.

Sy skryf in “"Langs kronkelende weë"” oor die tydperk van die Rebellie en die 1914-veldtog teen Duits-Suidwes. Hannes en Miemie is verloof, maar hulle vaders sit aan verskillende kante van die politieke draad, waar Hannes se pa die veldtog in Duits-Suidwes ondersteun en Miemie se pa die Rebellie. Dit lei tot vyandskap tussen die families. Hannes kom eindelik tot ander insigte na sy omswerwinge in die Vrystaat en aan die einde van “kronkelende weë” kry hy tog vir Miemie. Die roman gaan gebuk onder ’n skryfstyl van sentimentele oordadigheid en mooiskrywery, met gebrekkige sielkundige motivering vir die karakters se optrede. Die boodskap staan sentraal en die verhaal is daaraan ondergeskik, in stede van andersom. Aanvanklik het hierdie roman in 1916 in Hoog-Hollands verskyn. In 1924 publiseer sy in "Die Huisgenoot" die lang verhaal “"Stemme van die vlaktes"”, wat die lief en leed (veral laasgenoemde) van ’n Bolandse meisie wat in die Noordweste gaan skoolhou as onderwerp het. Terwyl die verhaal self min om die lyf het, is daar tog verbetering in styl en tegniek te bespeur en ’n poging word aangewend om ook die innerlike gevoelens van die karakters sielkundig te ontleed. Sy is op haar beste in enkele kortverhale, waaronder “"Melima"” wat in 1924 in "Die Huisgenoot" verskyn.




</doc>
<doc id="114240" url="https://af.wikipedia.org/wiki?curid=114240" title="D.P.M. Botes">
D.P.M. Botes

D.P.M. Botes (1937–2013) was 'n Afrikaanse digter.

David Petrus Matthijs Botes is op 7 Julie 1937 op Witbank gebore. Hy word groot op Uitenhage en matrikuleer in 1953 aan die Hoërskool Ben Viljoen op Groblersdal, waar sy vader enkele jare tevore in die distrik begin boer het. Daarna skryf hy in vir die gekombineerde Transvaalse Hoër Onderwysdiploma aan die Normaalkollege en die Universiteit van Pretoria, maar voltooi nie die kursus nie. Later verwerf hy ’n B.A.-graad aan dieselfde universiteit, met Afrikaans-Nederlands en Afrikaanse en Nederlandse Kultuurgeskiedenis as hoofvakke. Hy voltooi ook kursusse in Argeologie en Kunsgeskiedenis en verwerf daarna ’n B.A. Honneurs-graad in Afrikaans-Nederlands aan die Universiteit van Suid-Afrika. Hierna swerf hy deur Angola, Mosambiek, Rhodesië en Suidwes-Afrika, waar hy en sy vrou (die bibliotekaresse Martie Grobler) vir ’n ruk lank in Windhoek woon. In Oktober 1960 keer hulle terug na Pretoria. Hier aanvaar hy ’n pos by die Departement van Onderwys, Kuns en Wetenskap. Onder professor Wilfried de Pauw voltooi hy in 1963 aan die Universiteit van Suid-Afrika ’n M.A.-graad met ’n verhandeling oor “"’n Ondersoek na verteenwoordigende literêre opvattinge van die futurisme, kubisme, dadaïsme en surrealisme"”. In die winter van 1965–1966 doen hy onder professor Jean Weisgerber aan die Université Libre de Bruxelles in België navorsing vir ’n tesis oor die digter Gaston Burssens, een van die belangrikste Vlaamse Ekspressionistiese digters. Wanneer hy terugkeer na Suid-Afrika is professor De Pauw aangestel as diplomaat en wanneer hy niemand vind met belangstelling in die onderwerp nie, laat vaar hy die proefskrif. In hierdie tyd is hy bevriend met verskeie skrywers en kunstenaars, onder wie politieke andersdenkendes soos Walter Battiss, Sipho Sepamla en Wopko Jensma.

Terug in Pretoria werk hy ’n ruk by die Nasionale Kultuurhistoriese en Opelugmuseum, waarna hy hom by die Mielieraad aansluit. Hier word hy Hoof van Skakeling en Markbevordering en versorg onder andere die gereelde "Mielienuus/Maize" en ook die jubileumuitgawe “"Mielieraad 1935–1985"”. Deur middel van uitstallings bevorder hy ook die gebruik van mielieprodukte. Nadat die Mielieraad in 1995 ontbind word, doen hy heelwat vryskut taalpraktisynswerk en doen onder andere taalversorging vir "Historia" en "Suid-Afrikaanse Tydskrif vir Kultuurgeskiedenis". Sedert 1969 woon hy en sy vrou in Monumentpark, ’n suidelike voorstad van Pretoria.

Daar is in 1969 polemiek wanneer Roswitha Schutte in ’n artikel in "Standpunte" van Junie 1969 (“"Moderne Sweedse poësie in Afrikaans"”) beweer dat Botes in van sy gedigte in sy bundel “"Klein grys telegramme van die wêreld"” plagiaat gepleeg het met gedigte van die Sweedse digters Sandro Key-Aberg en die latere Nobelpryswenner Tomas Tranströmer. Botes antwoord hierop in "Standpunte" van Augustus 1969 en sonder om die aantygings te ontken probeer hy argumenteer dat poësie aan almal behoort wat dit wil gebruik. Die beskuldigings van plagiaat bly ’n klad op sy naam en vermoë as digter. In die uitgawe van “"Groot verseboek"” wat ná hierdie bundel verskyn, word sy gedigte weggelaat, waarna hy die voltooide manuskrip van sy volgende bundel verbrand. Hy dig egter steeds en skryf twee bundels haikoes, wat hy aan belangstellende persone gee. Van die een, “"Soet wêreld”", bestaan daar tien eksemplare en van die tweede een, die lywige “"Steeds die rivier"”, slegs een eksemplaar. Hy is op Sondag 2 Junie 2013 in sy huis aan ’n hartaanval oorlede. Sy as word in ’n nis in die nistuin van die Voortrekkermonument geplaas

Hy begin dig terwyl hy in matriek is en sy eerste gedig, ’n liefdesgedig, verskyn in "Tydskrif vir Letterkunde". Van sy gedigte word later ook in ander tydskrifte opgeneem, soos "Contrast", "Wurm", "Sestiger" en "Standpunte". Sy gedigte is hoofsaaklik rymlose, vrye verse, waarin herhalende patrone en beelde dikwels die onderwerp heg. Eensaamheid en liefde is twee deurlopende temas. In 1965 debuteer hy met die bundel “"Wat is ’n gewone man"”,wat deur Antonissen beskou word as “die belangrikste gebundelde poësie van 1965”. Indrukwekkend in hierdie vrye verse is veral die seggingsvermoë, waardeur op klinkklare wyse die idees gekommunikeer word, met telkens ’n diepere laag van betekenis. Treffend is byvoorbeeld sy beelding van die gevoelens van ’n man wat nie meer in die huis is wat syne was nie in die gedig “"Huis clos"”. Die liefdesgedigte getuig van ’n buitengewone sensitiwiteit waarin al die fasette van die liefde, soos die soeke, die ervaring en die gemis verbeeld word. Hierdie bundel verkry goeie resensies en verwerf in 1967 die eerste Ingrid Jonker-prys. Saam met De Waal Venter en Menno Stenvert gee hy in 1966 die bloemlesing “"Klawer"” uit. Peter Horn skryf in Augustus 1966 ’n artikel in "Wurm" waarin hy Botes van plagiaat beskuldig met sy navolging van Hans Magnus Enzensberger se “"ins lesebuch für die oberstufe"” in sy “"gedig"” wat in die eerste nommer van "Wurm" verskyn het. Sy tweede bundel is “"Klein grys telegramme van die wêreld"”. Hoewel dit ’n ongelyke bundel is, bevat dit veral ’n aantal mooi liefdesverse en elegieë. Na beskuldigings van plagiaat wat hy met sekere gedigte in hierdie bundel gepleeg het (onder andere die titelgedig), word sy gedigte weggelaat uit die uitgawe van “"Groot verseboek"” wat na hierdie bundel verskyn. Hierna verbrand hy die voltooide manuskrip van sy volgende bundel. Hy dig egter steeds en skryf twee bundels haikoes, wat hy aan belangstellende persone gee. Van die een, “"Soet wêreld”", bestaan daar tien eksemplare en van die tweede een, die lywige “"Steeds die rivier"”, slegs een eksemplaar.

Daarna verskyn “"Psalms van David"” in 1974, wat veral liefdesverse en politieke verse bevat, maar ook verse oor die taal en kunsteorie, waarin ’n besondere beeldingsvermoë tentoongestel word. Die liefde word beskryf teen ’n doek van metamorfose en wonder oor die radikale verandering wat dit kan bringSpangenberg, D.F. “Tydskrif vir Letterkunde” Nuwe reeks 13 no. 4, November 1975.

Sy belangstelling in die geskiedenis lei daartoe dat hy verskeie werke in Afrikaans vertaal, onder andere J.D. Kestell se “"Met de Boerencommando’s"” en “"Oorlogsdagboek van veggeneraal De Villebois-Mareuil"” en hy is medeskrywer van onder andere “"Montanha in Zoutpansberg: ’n Portugese Handelsending van Inhambane se besoek aan Schoemansdal, 1855–1856"”, “"Da Costa Leal in die Zuid-Afrikaanse Republiek: die sekretaris van ’n Portugese Diplomatieke Kommissie se besoek aan Potchefstroom en terugreis na Lourenço Marques, 1869–1870"” en “"Adamastor, gees van die stormkaap"”.

’n Maand na sy dood word hy in Julie 2013 deur die Suid-Afrikaanse Vereniging van Kultuurgeskiedenis met ’n erepenning vereer.





</doc>
<doc id="114241" url="https://af.wikipedia.org/wiki?curid=114241" title="Marcus Romondt">
Marcus Romondt

Marcus Romondt is ’n skuilnaam van Johanna Brandt (*18 November 1876, Heidelberg Transvaal – †13 Januarie 1964 Nuweland, Wes-Kaap) Brand word bekend vir haar werk as spioen vir die Boeremagte tydens die Anglo-Boereoorlog en die boek(e) wat sy later oor die ervaring skryf.

Johanna Brandt is op 18 November 1876 op Heidelberg in die Transvaal gebore as dogter van ds. Nicolaas van Warmelo en kleindogter van landdros Dietlof Maré. Gedurende die Britse okkupasie van Pretoria het sy en haar moeder ’n spioennetwerk vanaf hul huis, ‘Harmonie’, wat aan die walle van die Apiesrivier gestaan het bedryf. Brandt was een van ses vrywilliger verpleegsters wat in die Irene Konsentrasiekamp diens gedoen het. Sy was ook verantwoordelik vir die bekendmaking van die haglike omstandighede van vroue en kinders binne die kampe nadat sy informasie binne ’n sigaretboksie aan die Britse joernalis W.T. Stead gesmokkel het. Stead het hierdie inligting in die "Review of Reviews" gepubliseer en dit het dan uiteindelik tot ’n daling in steun vir die Britse oorlogtaktieke gelei. Na afloop van die oorlog publiseer Brandt verskeie ander werke, onder haar eie naam sowel as die skuilname Marcus Romondt en Moeder Vernuf. Sy was ook ’n profeet wat ’n visioen oor die toekoms van Suid-Afrika ontvang, waarna sy verskeie boeke oor omstrede genesingspraktyke skryf.

Brand sterf op 13 Januarie 1964 in Nuweland in die Kaap.

As Marcus Romondt publiseer sy die Engelse roman "Patricia: A South African Romance".




</doc>
<doc id="114242" url="https://af.wikipedia.org/wiki?curid=114242" title="Amanda Botha">
Amanda Botha

Amanda Botha is ’n Afrikaanse joernalis en kunskurator, wat verskeie biografieë oor kunspersoonlikhede skryf.

Amanda Elizabeth Botha is op 17 Julie 1943 in Johannesburg gebore. Sy word groot in Kaapstad waar sy aan die Jan van Riebeeck Hoërskool matrikuleer. Na skool studeer sy in die kunste en joernalistiek aan die Universiteit van Stellenbosch. In 1967 sluit sy as joernalis by die redaksie van Die Burger aan en werk later ook vir Beeld in Johannesburg en as Kaapse verteenwoordiger van die Johannesburg dagblad Die Transvaler. As joernalis skryf sy oor die jare talle artikels oor skrywers en kunstenaars, wat plaaslik en internasionaal gepubliseer word. In die tydperk 1970 tot 1988 werk sy in die toneelkuns. Aanvanklik bevorder sy die teater namens KRUIK en werk saam met bekende regisseurs soos Athol Fugard, Dieter Reible, Peter Kleinschmidt, Mavis Taylor, Robert Mohr, Francois Swart, Truida Louw en Pieter Fourie. In 1973 raak sy betrokke by die Ruimte-teater in Kaapstad, waar sy saamwerk met Athol Fugard, Yvonne Bryceland en Pieter-Dirk Uys. Hier is sy medestigter van die Ruimte Kinderteater en stig saam met Chris Pretorius ook die eksperimentele Glasteater. Tussen 1982 en 1988 werk sy vir KRUIK-Opera en is ook betrokke by KRUIK-Ballet. Vir televisie skryf sy tussen 1978 en 1994 verskeie dokumentêre programme oor skrywers en ander kunstenaars, wat insluit programme oor C. Louis Leipoldt, Sheila Cussons, N.P. van Wyk Louw, Anna M. Louw, Freda Linde, Hennie Aucamp, die skilders Paul du Toit en Sheila Nowers en die uitvoerende kunstenaars Phyllis Spira, Eduard Greyling en Hermien Dommisse. Die program “"The state of South African art today"” word bekroon. Sy skryf ook ’n reeks oor die geskiedenis en prestasies van die streeksrade vir kunste. Sy is vryskutjoernalis en kunskurator, wat onder andere gaskurator is vir die Universiteit van Stellenbosch se Sasol Kunsgalery. In 2012 behaal sy ’n M.A.-graad aan die Universiteit van die Wes-Kaap met ’n verhandeling oor “"Die samestelling van Sheila Cussons se Versamelde gedigte"”.

Sedert die stigting van die Woordfees op Stellenbosch is sy ’n jaarlikse medewerker, veral met kunsuitstallings en besprekings met skrywers. Uitstallings van kunswerke onder haar leiding by die fees sluit in die werk van Sheila Cussons in 2002, Marjorie Wallace in 2003 en Herman van Nazareth in 2004. Vanaf 1977 is sy ten nouste verbonde aan die Afrikaanse Skrywersgilde en is sekretaresse vir vyf jaar. In hierdie hoedanigheid reël sy drie van die gilde se jaarlikse konferensies. Op gereelde grondslag bied sy ook ’n maandelikse program oor Afrikaanse jeugboeke vir FM Radio aan. Sy raak intiem bevriend met Sheila Cussons en wanneer die digter se behoeftes sodanig word dat sy dit nie langer self kan behartig nie, word Botha aangestel as haar kurator. Sy versorg saam met Cussons twee versamelbundels uit haar poësie, naamlik “"’n Engel deur my kop"” en “"Die asem wat ekstase is"”.

In 1988 publiseer sy ’n biografie oor die prima ballerina Phyllis Spira (“"Phyllis Spira: A tribute"”), waarvoor Margot Fonteyn ’n voorwoord skryf. Sy skryf ook ’n biografie oor Marjorie Wallace, die bekende kunstenaar en vrou van die skrywer Jan Rabie, onder die titel “"Marjorie Wallace: Drif en vreugde"”. “"Chris Brink: anatomie van ’n omvormer"” is ’n biografie van hierdie voormalige rektor van die Universiteit van Stellenbosch. Sy skryf saam met Paul Dobson die biografie oor die Springbok rugbyspeler en bekende sakeman Jan Pickard, wat as “"Larger than life – A biography of Jan Bull Pickard"” gepubliseer word. Saam met Laurens van der Post maak sy twee dokumentêre programme oor sy lewe en skryf dan saam met hom ’n ongepubliseerde boek oor hulle samewerking, getitel “"Conversations at the Cape"”. “"John Meyer: Verlore in stof"” is ’n boek oor ’n reeks van vyftien groot skilderye van die Suid-Afrikaanse kunstenaar John Meyer, met tema die Anglo-Boereoorlog. Botha se teks gee ’n oorsig van die verloop en uitkoms van die Anglo-Boereoorlog, met die gevolgtrekking dat beide partye verloor het, en gee daarna beskrywende en reflektiewe kommentaar op elke skildery. Daarna werk sy aan ’n biografie oor Sheila Cussons, met die werkstitel “"Aardse banneling"”.

As samesteller maak sy ’n groot bydrae. Sy versorg saam met Sheila Cussons twee versamelbundels uit haar poësie, naamlik “"’n Engel deur my kop"” en “"Die asem wat ekstase is"”. Na Cussons se dood stel Amanda haar “"Versamelde gedigte"” saam. Sy is ook samesteller van “"Gesprekke oor die lewe: Die laaste gedagtes van I.L. de Villiers"”. Uit die rubrieke “"Woorde wat wip"” van Herman Lategan wat gereeld in Rapport geplaas word, maak sy ’n keur wat as “"Binnekring van spookasems"” gepubliseer word. Daarbenewens versorg sy verskeie katalogusse en ander geleentheidspublikasies oor kunstenaars en uitstallings.

Van haar bydraes word in internasionale publikasies soos die Londense "Dance and Dancer" en "World of Ballet and Dance" gepubliseer, terwyl van haar artikels in Afrikaans oor skrywers gereeld in "Die Burger", "Beeld" en ander publikasies geplaas word. Sy lewer ook bydraes tot die Amerikaanse “"Opera companies of the world"” en die “"St. James Dictionary of Composers"”.

Van die Vriende van die Opera ontvang sy ’n toekenning ter erkenning vir haar bydrae tot die opera.




</doc>
<doc id="114243" url="https://af.wikipedia.org/wiki?curid=114243" title="Aniel Botha">
Aniel Botha

Aniel Botha is ’n Afrikaanse digter.

Aniel Botha word in Kaapstad groot. Sy studeer vanaf 2002 aan die Universiteit van Stellenbosch, waar sy in 2005 ’n B.Ed.-graad behaal. Sy kwalifiseer ook as balletonderwyser. In 2009 verwerf sy ’n M.A.-graad in Kreatiewe Skryfkuns aan die Universiteit van Kaapstad. By die AAA School of Advertising doen sy in 2013 ’n kursus in Inleiding tot Kopieskryf. Sy werk as vryskuttaalpraktisyn en privaat tutor en bly in Durbanville.

Op sewentienjarige leeftyd word sy gediagnoseer met die eetsteurnis anorexia nervosa, waarna sy eindelik op 23-jarige ouderdom op aanbeveling van ’n sielkundige in ’n psigiatriese hospitaal opgeneem word. Vir ses weke word sy hier behandel, om die trauma van negatiewe selfbeeld, die eetsteurnis self en die drang om bevryding deur selfdood te probeer oorkom.  “"’n Dans met die dood"” is die aangrypende joernaal oor haar stryd om herstel.

Haar debuut as digter is met “"Pirouette"”, waar die titel verwys na die balletterm vir rondomtalie draai. Dit is aanhoudende beweging, wat eindelik nêrens heen lei nie. Die gedigte handel hoofsaaklik oor haar eetsteurnis en die emosies van hulpeloosheid, uitsigloosheid en doelloosheid wat daarmee gepaardgaan. Hierdie situasie word gereeld gesien in die simboliek van breek, skerwe, sny en stukkend kerf, wat aanduidend is van die gebroke en stukkende psigeVan Vuuren, Helize “Beeld” 26 Maart 2012

. Sy slaag daarin om in sommige verse (soos “"Voorskrif"”) die essensie van die steurnis in donker humor vas te vat. Die eerste afdeling heet “"Brisé"”, ’n Franse balletterm wat in Engelse vertaling “broken step” of dan “stukkende stap” beteken. Hierin word die stukkende psige beskryf. Die daaropvolgende afdeling is “"Echappé"”, ’n balletterm vir die danspassie waar beide voete vanaf ’n geslote posisie na ’n oop posisie beweeg. Hierdie titel suggereer dan herstel of genesing en suggereer dat deur die gedigte daar wel heling kom. “"Pirouette"” is in 2013 op die kortlys vir die toekenning van die ATKV se poësieprys



</doc>
<doc id="114244" url="https://af.wikipedia.org/wiki?curid=114244" title="Susan Maree">
Susan Maree

Susan Maree is een van Derick Jacobs se skuilname.  Derick Jacobs (*31 Desember 1944, Upington -) is ’n Afrikaanse skrywer van ontspanningslektuur, onder sy eie naam en verskeie skuilname, onder meer Susan Maree, Stefan Radlof, Len Anthony, Rena de Kock, Henriette Fouché. As Susan Maree skryf Jacobs liefdesverhale.

As Susan Maree publiseer Jacobs "Wanneer die Swawels Trek" (1975) en "Lied van die Aandblom" (*).



</doc>
<doc id="114245" url="https://af.wikipedia.org/wiki?curid=114245" title="Mary Ann Adler">
Mary Ann Adler

Mary Ann Adler (*21 Maart 1904, Robertson - † 10 Julie 1986, Kaapstad) is die getroude naam van Annemarie Wessels. Adler verkies egter om onder haar nooiensvan, Wessels, te skryf. Wessels is veral bekend vir haar Afrikaanse romans en kindertoneelstukkies.



</doc>
<doc id="114246" url="https://af.wikipedia.org/wiki?curid=114246" title="P.W. Bosman">
P.W. Bosman

P.W. Bosman (*7 Februarie 1815, Stellenbosch - †5 September 1889, Stellenbosch) was ’n vooraanstaande man in die Stellenbosch-gemeenskap van die negentiende eeu. Hy skryf gedigte en onder sy nasate is daar verskeie belangrike letterkundige figure, insluitende Elisabeth Eybers en Marie Linde.

Petrus Wilhelmus Jacobus Bosman is op 7 Februarie 1815 op Bottelaryberg in Stellenbosch gebore as die oudste van tien kinders van Jan Christoffel Bosman en Catharina Maria Immelman. Hy het sewe broers (Daniel Ferdinand Immelman, Jan Christoffel, Izak Johannes, Gysbert Christiaan, Christiaan Jacobus, Arnoldus Johannes en Petrus Johannes) en twee susters (Catharina Maria en Susanna Johanna Elizabeth). 

Op 8 Mei 1836 trou hy in die Paarl met Anna Elizabeth de Villiers. Na die huwelik boer hy op Rosendal (vandag Mooiplaas) in die Bottelary in die Wes-Kaap en is die derde Bosman-eienaar van hierdie plaas. Hy word later ook die eienaar van die plaas "Mon Repos" naby Stellenbosch. Die seun Jan Christoffel (in 1837) en die dogter Johanna Margaretha (in 1839) word uit hierdie huwelik gebore. 

Sy vrou het  talle miskrame totdat sy op 20 Desember 1840 op Stellenbosch oorlede is. Hy trou dan op 14 Mei 1842 met Elizabeth Susanna Petronella Marais. Ses seuns (Abraham Johannes, Petrus Jacobus, Daniel Ferdinand, Johannes Jacobus, Izak Johannes en Jacobus) en drie dogters (Elizabeth Rachel Johanna, Catharina Margaretha en Maria Elizabeth) word uit die huwelik gebore. 

Sy vrou ontval hom op 5 Augustus 1860 op Stellenbosch, waarna hy op 22 Januarie 1861 met Maria Johanna Neethling trou. Sy is op 4 April 1871 oorlede nadat die dogters Engela Johanna en Geertruida Woutrina en die seuns Jan Henoch en Hendrik Johannes uit die huwelik gebore is.

Hy is op 5 September 1889 op Mon Repos in Stellenbosch oorlede.

Hy is ’n man van stand en posisie in die gemeenskap en onder andere een van die stigters van die Stellenbosch Distriksbank en diaken in die NG Kerk op Stellenbosch. Sy bynaam was Piet Ribbe en Marie Linde (bekende prosaskrywer) is ’n kleindogter en Elisabeth Eybers (die beroemde digter) ’n agterkleindogter van hom.

. Sy gedig "Kerkinwijding te Stellenbosch" word opgeneem in Gerrit Komrij se bloemlesing "Die Afrikaanse poësie" "in ’n duisend en enkele gedigte." Na sy dood word in 1894 ’n beperkte oplaag van sy gedigte uitgegee onder die titel "Nagelaten gedichten van P.W. Bosman, uitgegeven tot aandenken voor de familieleden."



</doc>
<doc id="114247" url="https://af.wikipedia.org/wiki?curid=114247" title="J.P. Botha">
J.P. Botha

J.P. Botha is ’n onderwyser en Afrikaanse skrywer van dierverhale.

Johannes Petrus Botha is op 30 Desember 1917 op die plaas Outhomasseloop in die Rustenburgse voor-Bosveld gebore. Omdat skole in die omgewing skaars is, moet hy sy hele skoolloopbaan in koshuise tuisgaan. Op sewejarige ouderdom begin hy skoolgaan op Holfontein-Rietfontein en later gaan hy na die plaasskool Moedwil tussen Rustenburg en Swartruggens. Hierdie skool word later die Paul Kruger-skoolplaas. Vanaf 1932 tot 1935 gaan hy na die Hoërskool Rustenburg, waar hy matrikuleer. In 1936 begin hy sy studies aan die Pretoria Normaalkollege en bekwaam hom as onderwyser in 1938. Hierna gee hy vir twee jaar aan die Watervalskool in die distrik Witbank onderwys, wat op die plaas van generaal J.B.M. Hertzog geleë was. Hy verhuis dan na die Rand en gee eers vir ses jaar skool aan die Albertskroonskool en daarna gee hy Geskiedenis aan Crosby Hoërskool. In Desember 1940 trou hy met Jeanette Senekal van Rustenburg en ’n seun en twee dogters word uit die huwelik gebore.

Reeds as student skryf hy dierverhale om ekstra sakgeld te bekom en hierdie verhale word meesal in "Die Huisgenoot" en "Die Burger" gepubliseer. Later verskyn ’n keur van sy dierverhale as “"Langs die Toelanie"”. Van sy gedigte word in "Standpunte" gepubliseer en hy is medewerker aan die “"Ons Maats Jaarboek"” van 1947 en 1948.



</doc>
<doc id="114248" url="https://af.wikipedia.org/wiki?curid=114248" title="Louise Angless">
Louise Angless

Louise Angless (*11 Junie 1927- †19 Desember 2008, Somerset-Wes ) skryf onder haar nooiensnaam Louise Naudé. Angless was aktief betrokke by die anti-apartheid beweging, veral by die organisasie Black Sash gedurende die apartheidsera. Haar boek "Die kamferboom" vertel dan ook die storie van haar en haar familie se stryd teen apartheid.




</doc>
<doc id="114249" url="https://af.wikipedia.org/wiki?curid=114249" title="Ilse Evertse">
Ilse Evertse

Ilse Evertse (*10 Maart 1947, Stellenbosch -) is die getroude van, van die gewilde Afrikaanse skrywer Ilse Steyn. Steyn se skryfwerk sluit in: liefdesverhale, wetenskapfiksie, historiese romans en spanningsverhale. Evertse verkies om onder haar nooiensvan, Steyn, te skryf.



</doc>
<doc id="114250" url="https://af.wikipedia.org/wiki?curid=114250" title="Grot van die Patriarge">
Grot van die Patriarge

Die Grot van die Patriarge, ook genoem die Makpelagrot (Hebreeus: מערת המכפלה), of in Islam die Ibrahimi-moskee (Arabies: الحرم الإبراهيمي), is ’n paar ondergrondse kamers in die hart van die ou stad Hebron (Al-Khalil) in die Wesoewer. Volgens tradisie wat verbind word met die Tora, Bybel en Koran, is die grot en aangrensende grond deur Abraham gekoop as begraafplaas.

Die grot is geleë onder ’n moskee uit die tyd van Saladin, wat omskep is van ’n groot, vierkantige Judese gebou uit die tyd van Herodes die Grote.

Die Hebreeuse naam weerspieël die baie ou tradisie van die dubbele grafte van Abraham en Sara, Isak en Rebekka en Jakob en Lea, wat beskou word as die patriarge en matriarge van die Joodse volk en wat vermoedelik daar begrawe is. Die enigste ander Joodse matriarg is Ragel, wat vermoedelik in Ragel se Graftombe naby Betlehem begrawe is.

Die Arabiese naam van die kompleks weerspieël die belangrikheid van Abraham, wat deur Moslems vereer word as ’n Islamitiese profeet. Volgens die Bybel (Handelinge 7:16) is die grot geleë in Sigem (Latyn: Neapolis; Arabies: Nablus).

Volgens die boek Genesis (verse 23:1-20) is Sara, die vrou van Abraham, "oorlede in Kirjat-Arba, dit is Hebron, in Kanaän". Abraham was in dié tyd elders en toe Sara op 127 jaar sterf, het "Abraham oor haar gaan rou en huil". (Gen. 23:2) Ná ’n ruk het hy opgestaan en met die Hetiete gaan praat en hulle gevra om vir hom "'n vaste besitting as graf" te gee, en hulle het vir hom "die beste graf" gegee. In vers 7 het hy die Hetiete gevra dat Efron, seun van Sogar, "die Makpelagrot aan die kant van sy grond" aan hom afstaan", "teen die volle markprys" (vers 9). Nadat Efron bevestig het dat hy vir hom "die stuk grond, ook die grot wat daarop is" gee (vers 11), het Abraham daarop aangedring om daarvoor te betaal (vers 13), en Efron het ingestem.

Genesis 23:16-18: "Toe het Abraham ingestem en die silwer vir Efron afgeweeg wat hy in die teenwoordigheid van die Hetiete genoem het: vier en ’n half kilogram silwer soos dit in die handel afgeweeg word. So het die stuk grond van Efron in Makpela waarop die grot is en wat oos van Mamre geleë is, Abraham se eiendom geword in die teenwoordigheid van die Hetiete en almal wat by die stadspoort inkom: die grond met die grot daarop en al die bome op die grond, sover as die grense daarvan gestrek het."

Sara se begrafnis is die eerste begrafnis wat in die Bybel beskryf word, en dit is die eerste kommersiële transaksie wat genoem word. Die volgende mens wat in die grot begrawe is, was Abraham, wat op 175 jaar oorlede is (Gen. 25:7-8). Abraham het al sy besittings aan sy seun Isak nagelaat (Gen. 25:5).

Genesis 25:9-10: "Sy seuns Isak en Ismael het hom begrawe in die Makpelagrot oos van Mamre op die stuk grond wat vroeër behoort het aan die Hetiet Efron seun van Sogar. Abraham het hierdie stuk grond by die Hetiete gekoop, en hy en sy vrou Sara is albei daar begrawe."

Isak was 180 jaar oud toe hy sterf, en Jakob 147. Daar word nie genoem hoe of wanneer Isak se vrou Rebekka dood is nie, maar sy word in Jakob se laaste boodskap aan sy kinders ingesluit in die lys mense wat in die grot begrawe is:

Genesis 49:29-33: "Jakob het vir sy kinders gesê: "Wanneer ek sterf, moet julle my gaan begrawe in die familiegraf, in die grot op die grond van die Hetiet Efron. Dit is die Makpelagrot teenoor Mamre in Kanaän. Abraham het die stuk grond by die Hetiet Efron gekoop om ’n begraafplek te hê. Abraham en sy vrou Sara is daar begrawe, Isak en sy vrou Rebekka is daar begrawe, en daar het ek vir Lea begrawe. Abraham het die grond en die grot daarop by die Hetiete gekoop.” Toe Jakob klaar gepraat het, het hy gaan lê, die asem uitgeblaas en gesterf."

In die laaste hoofstuk van Genesis word vertel hoe Josef vir Jakob laat balsem het voordat hulle hom uit Egipte geneem het om in die Makpelagrot te gaan begrawe (Gen. 50:1–14). Nadat Josef in die laaste vers gesterf het, is hy in Egipte begrawe. Sy oorskot is baie jare later in Sigem herbegrawe nadat die kinders van Israel na die beloofde land is (Hand. 7:16).

Om die terrein vir sy Joodse onderdane te bewaar, het Herodes die Grote ’n groot, vierkantige gebou oor die grot laat bou. Dit is die enigste ten volle bewaarde Herodiaanse struktuur uit die tydperk van die Hellenistiese Jodedom. Herodes se gebou, met mure van 1,8 m dik wat gebou is van klippe wat minstens 0,9 m hoog en soms tot 7,3 m lank was, het nie ’n dak gehad nie. Argeoloë is nie seker waar die oorspronklike ingang was en of daar wel een was nie.

Tot met die tydperk van die Bisantynse Ryk was die gebou dakloos. Onder Bisantynse heerskappy is ’n eenvoudige basilika aan die suidoostekant gebou en ’n dak is opgesit, buiten oor die middelste deel.

In 614 het die Sassanidiese Perse die gebied verower en die gebou vernietig, met net die ruïne wat oorgebly het. In 637 het die gebied onder beheer van die Arabiese Moslems gekom en die gebou is gerestoureer as ’n moskee met ’n dak op.

In die 10de eeu is ’n ingang in die noordoostelike muur gemaak, ’n ent bo die buitenste grondvlak, en trappe is aan die noorde- en oostekant gebou na die ingang (een trap om die gebou binne te gaan en die ander om dit te verlaat). ’n Gebou bekend as die "kalah" ("kasteel") is ook naby die middel van die suidwestekant gebou. Die doel daarvan is onbekend, maar volgens een historiese geskrif was dit om die plek aan te dui waar Josef begrawe is. Die gebied is deur ’n Moslemse kalief opgegrawe na aanleiding van ’n plaaslike tradisie oor Josef se graf. Sommige argeoloë glo die oorspronklike ingang van Herodes se gebou was waar die "kalah" is en dat die noordoostelike ingang gemaak is sodat die "kalah" by die eertydse ingang gebou kon word.

In 1100, nadat die gebied deur die Kruisvaarders oorgeneem is, het die gebou weer ’n kerk geword en Moslems is nie meer toegelaat nie. In dié tyd het dit ’n nuwe geweldak, bobeukvensters en ’n gewelf gekry.

In 1113, tydens die bewind van Boudewyn II van Jerusalem, het ’n deel oor die graf van Abraham meegegee, volgens ’n 1173-geskrif van die Persiese reisiger Ali van Herat, en "’n paar Franke het dit binnegegaan". Hulle het "die liggaam van Abraham, Isak en Jakob" ontdek, "met hul doodsklede wat uitmekaargeval het … Daarna het die koning, nadat hy nuwe doodsklede verskaf het, die plek weer laat toebou". Soortgelyke inligting is vervat onder die jaar 1119 in die kroniek van die Arabiese historikus en biograaf Ibn al Athir: "In hierdie jaar is die graftombe van Abraham oopgemaak, en dié van sy twee seuns Isak en Jakob … Baie mense het die Patriarg gesien. Hul ledemate is geensins versteur nie, en langs hulle is lampe van goud en silwer geplaas." Ook Ibn al-Qalanisi, ’n edelman en historikus van Damaskus, verwys na die ontdekking van relieke wat vermoedelik aan Abraham, Isak en Jakob behoort het – ’n ontdekking wat mense opgewonde en nuuskierig gemaak het in al drie gemeenskappe in die Suid-Levant, die Moslems, Jode en Christene.

Teen die einde van die Kruisvaardertydperk, in 1166, het die Joodse filosoof en sterrekundige Maimonides Hebron besoek en geskryf: "Op Sondag 9 Chesjwan (17 Oktober) het ek van Jerusalem na Hebron gereis om die grafte van my voorvaders in die Grot te soen. Op dié dag het ek in die Grot gestaan en bid, lof sy aan God, (uit dankbaarheid) vir alles."

In 1170 het die Joodse reisiger Benjamin van Tudela besoek gebring aan die stad, wat hy op sy Frankiese naam, "St. Abram de Bron", noem. Hy skryf:

In 1188 het Saladin die gebied verower en die gebou weer in ’n moskee verander, maar hy het Christene toegelaat om steeds daar te aanbid. Saladin het ook die minbar laat bou, asook ’n minaret op elke hoek – waarvan twee steeds staan.

Tussen 1318 en 1320 het die Mameluk Sanjar al-Jawli, die goewerneur van Gasa, ’n provinsie wat Hebron ingesluit het, die bou van die Amir Jawli-moskee by die gebou gelas om die plek vir aanbidding te vergroot. In die laat 14de eeu, onder die Mamelukke, is nog twee ingange in die mure aan die weste- en suidekant gemaak en die "kalah" is verhoog tot op die vlak van die res van die gebou. ’n Senotaaf (grafmonument) is ter ere van Josef opgerig op die boonste vlak van die "kalah" sodat dit nie nodig was dat besoekers buite-om moes loop om eer te betoon nie.

Die Mamelukke het ook die noordwestelike trap gebou, asook die ses senotawe (vir Isak, Rebekka, Jakob, Lea, Abraham en Sara) wat reëlmatig deur die gebou versprei is. Die Mamelukke het Jode verbied om die gebou binne te gaan; hulle is net toegelaat tot op die vyfde treetjie van ’n trap aan die suidoostekant, maar later is dit verander tot die sewende treetjie.

In die Ottomaanse tydperk is die vervalle senotawe gerestoureer. Ali Bey, een van die min buitelanders wat in die grot toegelaat is, het in 1807 berig: Al die grafte van die patriarge is bedek met duur tapyte van groen sy, pragtig met goud geborduur; dié van die vroue is rooi en op dieselfde manier geborduur. Die sultans van Konstantinopel verskaf hierdie tapyte en dit word elke nou en dan vervang. Ali Bey het nege tapyte getel wat opmekaar op die graf van Abraham lê.

Ná die Israeliese besetting van Hebron in die Sesdaagse Oorlog het die gebied vir die eerste keer in 2 000 jaar onder die beheer van die Joodse owerhede gekom, en die 700 jaar lange verbod wat Jode net tot op die sewende treetjie buite toegelaat het, is opgehef. Jode het hulle ná die oorlog dadelik in die stad begin hervestig. Die eerste Joodse troue het op 7 Augustus 1968 in die gebou plaasgevind.

In 1968 is ’n spesiale reëling getref om Joodse dienste op die Joodse Nuwejaar en Jom Kippoer toe te laat. Op 9 Oktober is ’n handgranaat op die trap na die gebou gegooi; 47 Israeli's is beseer, van wie agt ernstig. Op 4 November was daar ’n groot ontploffing by die hek na die gebou en ses mense, Jode en Arabiere, is gewond. Op die aand voor Jom Kippoer, 3 Oktober 1976, het ’n Arabiese skare verskeie Tora-rolle en gebedeboeke op die terrein vernietig. In Mei 1980 is ses mense dood en 17 beseer in ’n aanval op Jode wat teruggekeer het nadat hulle in die gebou gebid het.

Spanning het later toegeneem toe die Israeliese regering ’n verdrag in September 1993 onderteken waarvolgens hulle beperkte outonomie aan die Palestynse Bevrydingsorganisasie (PBO) in die Wesoewer-stad Jerigo en die Gasastrook gee. Hebron en die res van die groot Palestynse sentrums in die Wesoewer is nie in die aanvanklike ooreenkoms ingesluit nie. In die Grot van die Patriarge-slagting in Februarie 1994 deur Baruch Goldstein, ’n Israelies-Amerikaanse setlaar, is 29 Palestynse Moslems gedood en talle beseer. Die daaropvolgende betogings het die lewe van nog 35 mense geëis.

Die toenemende sensitiwiteit oor die terrein het tot gevolg gehad dat ’n verdrag in 1996 wat deel van die Arabies-Israeliese vredesproses was, ’n tydelike statusooreenkoms ingesluit het waarvolgens beide Jode en Moslems se toegang tot die gebou beperk is. Toeriste mag die gebou binnegaan; die Israeliese weermag beheer toegang tot die senotawe.

Op 21 Februarie 2010 het Israel aangekondig dit gaan die terrein insluit in ’n nasionale erfenisbeskermingsplan. Dit het protes ontlok van die VN, Arabiese regerings en Amerika. In ’n verklaring in Oktober van dié jaar deur Unesco is bevestig dat die "al-Haram al-Ibrahimi/Grot van die Patriarge in al-Khalil/Hebron" ’n "integrale deel van die besette Palestynse Gebiede is".

Op 6 November 2015 is twee Israeli's gewond in ’n Palestynse skietaanval op die terrein.

Die reghoekige gebou bo die grot lê op ’n noordwes-suidoostelike as en word in twee seksies verdeel deur ’n muur tussen die noordwestelike drie vyfdes en die suidoostelike twee vyfdes. Die noordwestelike seksie het ’n dak aan drie kante, met die sentrale en noordoostelike deel wat oop is bo. Die suidoostelike deel is heeltemal onderdak; die dak word deur vier eweredig verspreide pilare gesteun.

In die noordwestelike seksie is vier senotawe, elk in ’n aparte agtkantige kamer. Dié van Jakob en Lea is aan die noordwestekant en dié van Abraham en Sara aan die suidoostekant. ’n Gang loop tussen die senotawe aan elke kant. ’n Derde gang loop al langs die suidwestelike muur, waar ’n ingang is. ’n Mens moet deur ’n moskee buite die ingang loop om in die gebou te kom.

In die middel van die noordoostelike kant is ook ’n ingang. Dit word van buite bereik deur ’n gang wat loop vanaf ’n lang trap wat al langs feitlik die hele noordwestelike muur loop. Die suidoostelike seksie, wat hoofsaaklik as moskee dien, bevat twee senotawe, dié van Isak en Rebekka. Tussen die twee is ’n mihrab.

Volgens die huidige reëlings mag Jode die gebou net aan die suidwestekant binnegaan en word hulle beperk tot die suidwestelike gang en die gange tussen die senotawe. Moslems mag net die noordoostelike ingang gebruik, maar word in die hele gebou toegelaat.

Toegang tot die grot se kamers self is beperk. Daar bestaan sover bekend net twee ingange; die sigbaarste een is net suidoos van Abraham se senotaaf in die suidoostelike seksie. Dit is ’n nou opening wat deur ’n dekoratiewe traliewerk bedek word, en dié het ’n versierde afdak en koepel oor. Die ander ingang is in die suidooste, naby die mihrab, en word deur ’n groot klip verseël.



</doc>
<doc id="114251" url="https://af.wikipedia.org/wiki?curid=114251" title="D'Arbez">
D'Arbez

D’Arbez (*20 November 1856, Kaapstad - † 6 September 1918, Somerset-Wes) is die skuilnaam van J.F. van Oordt, ’n belangrike oorgangsfiguur tussen die Eerste en Tweede Afrikaanse Taalbeweging. Hy is die seun van die koerantredakteur en klassikus J.W.G van Oordt en Susanna Changuion, ’n dogter van die taalkundige A.N.E. Changuion. van Oordt skryf prosa as D’Arbez en dramas as Nemo.

Johan Frederik van Oordt, wat romans onder die skuilnaam D'Arbez en dramas onder die skuilnaam Nemo skryf, is op 20 November 1856 in Kaapstad gebore. D'Arbez is die omgekeerde van “zebra”, die naam wat professor Cozijn van Leiden aan hom gee. Hy is die oudste seun van die klassikus, joernalis en historikus dr. Jan Willem Gerbrand van Oordt, wat redakteur is van Nederlandstalige koerante soos "Het Volksblad", "De Zuid-Afrikaan" en "Ons Land", en Susanna Magdalena Changuion, ’n dogter van dr. A.N.E. Changuion. Op ongeveer tweejarige ouderdom verhuis die gesin na Nederland waar sy vader ’n pos aanvaar as lektor in die klassieke aan die gimnasium in Den Haag. Hy gaan skool in Rotterdam, Haarlem en Leiden, waar sy moeder oorlede is terwyl hy vyftien jaar oud is.

As sewentienjarige keer hy terug na sy geboorteland. In 1875 word hy onderwyser aan F.D. Changuion se Swartland Instituut op Malmesbury, nadat hy die derdeklas-onderwysdiploma in Kaapstad behaal het. Hy sit sy studies voort en verwerf die B.A.-graad en die eersteklas onderwysdiploma in 1877 aan die Suid-Afrikaanse Kollege in Kaapstad, waarna hy tydelik op Richmond skoolhou en in 1878 hoofonderwyser op Fauresmith word. Op Richmond ontmoet hy sy toekomstige vrou, Alice Elisabeth Atkinson, die dogter van die redakteur van ’n Engelse koerant, en hulle trou in 1880. Hulle het drie kinders, Henrietta Jacoba, Jan Willem Gerbrand en Joan Frederick Atkinson.

Hy verlaat die onderwys in 1879 toe hy ’n betrekking aanneem as tweede klerk by die Ouditeur-Generaal in Bloemfontein. In 1881 gaan hy na Rouxville as landdrosklerk en bekwaam hom dan in die regswese deur op Smithfield die advokaatseksamen af te lê, waarna hy vanaf 1882 weer na Rouxville toe is as advokaat. Sy rustelose geaardheid en gereelde probleme weens sy toenemende gebruik van alkohol vat hom hierna na vele betrekkings, wat hy meestal slegs vir ’n kort tydjie beklee. In 1885 is hy na Kroonstad as prokureur en in dieselfde jaar nog word hy mynkommissaris op Roodepoort, waarna hy in 1889 advokaat word op Heidelberg in Transvaal. Wanneer sy vrou ernstig siek word en terugkeer na haar vader in Kaapstad, “verdwyn” hy en woon vir twee jaar lank in die Oostelike Provinsie onder die naam van John Hill (die naam waaronder hy ook sy ongepubliseerde Engelse verhale skryf). In 1891 is hy as prokureur terug na Richmond en later na Britstown, waar hy vir ses jaar as prokureur werk. Sy vrou en kinders sluit hier weer by hom aan. Op Houwater in die Britstown-distrik het hy ook vir ’n tyd ’n skooltjie, maar sy drankmisbruik veroorsaak dat hy baie dae onbekwaam is vir die taak as onderwyser.

Hoewel enkele artikels reeds vroeër in Hollandse en Engelse tydskrifte (in laasgenoemde onder die skuilnaam James King Hill) verskyn, hou hy hom op Britstown meer besig met die joernalistiek en publiseer verskeie sketse en historiese artikels in veral "Ons Tijdschrift", maar ook in "Het Zuid-Afrikaansch Tijdschrift" en "Jong Zuid-Afrika". Historiese artikels wat in "Ons Tijdschrift" verskyn sluit in "Oranje en Zuid-Afrika", na aanleiding van die feesvieringe in Suid-Afrika by geleentheid van die kroning van koningin Wilhelmina op 31 Augustus 1898; "De Veldslagen en Gevechten in Zuid-Afrika geleverd", waarin hy begin met die gevegte tussen die Portugese ontdekkingsreisigers en die Khoi en eindig met die Slag van Boomplaats in 1848; en "Onze Groote Mannen", wat die lewensverloop van president Brand, E.J.P. Jorissen en F.W. Reitz skets. In hierdie tyd gaan hy ’n kontrak aan met die uitgewersfirma Dusseau van Kaapstad om verhale te skryf vir die Zuid-Afrikaansche Volksbibliotheek en die Zuid-Afrikaansche Historie Bibliotheek. Die historiese artikels wat hy in die tydskrifte publiseer is feitlik sonder uitsondering die eerste raamwerk vir ’n historiese roman in die Zuid-Afrikaansche Historie Bibliotheek. In 1896 gaan hy na Pretoria om daar stof te versamel vir sy werke oor president Kruger en ander wat in die Transvaal afspeel. Hy is die eerste om die gehele Suid-Afrikaanse geskiedenis vanaf Jan van Riebeeck (1652) tot met die Jameson-inval (1896) in boekvorm weer te gee. Vanaf 1899 is hy ’n buitelandse lid van die Leidse Maatskappy van Nederlandse Lettere.

Vanaf 1904 (die jaar van sy pa se oorlye) gee hy ’n tyd lank lesings in moderne tale aan die Suid-Afrikaanse Kollege en gee ook privaat lesse in Afrikaans. In 1907 gaan hy na Harrismith om weer vir ’n kort ruk onderwys te gee. Intussen raak hy toenemend geïnteresseerd in die studie van swart tale en hy kry ’n regeringstoelae om vir twee jaar navorsingswerk te doen. Hy voltooi twee boekdele van sy studie, maar sy regeringstoelae word gestaak wanneer die Suid-Afrikaanse Party met Uniewording aan bewind kom. Hierna swerf hy van plek tot plek, terwyl hy steeds periodiek werk aan sy vele historiese en letterkundige geskrifte. In hierdie tyd publiseer hy ook in tydskrifte soos "Die Brandwag". In 1917 ondergaan hy ’n ernstige operasie in Johannesburg en vestig hom daarna in Kaapstad. Vanaf hierdie jaar verskyn "Die Kinderbiblioteek"-reeks onder sy redaksie. Op 6 September 1918 is hy in Somerset Hospitaal in Kaapstad oorlede en hy word in Maitland begrawe.

D’Arbez kan beskou word as ’n belangrike oorgangsfiguur in die geskiedenis van die Afrikaanse letterkunde. Hy skryf nog hoofsaaklik in Nederlands en lewer geskiedkundige en morele motiewe wat op ’n spannende intrige gebaseer is. Sy doel is om aangename en eenvoudige leesstof in ’n maklik verstaanbare omgangstaal te verskaf wat tegelykertyd nuttige geskiedkundige agtergrondsinligting aan die leser verskaf. Hierdie resep is nagevolg deur verskeie vroeë skrywers soos J.H.H. de Waal en andere. Die agtergrond van die verhale is gewoonlik sekere geskiedkundige gebeure, wat gewoonlik net met ’n dun draadjie aan die verhaal van die roman verbind is, terwyl die gebeure self gereeld een of ander didaktiese of morele les bevat. Die verhale eindig merendeels op ’n sprokiesagtige manier, met ’n baie gelukkige liefdespaartjie wat na vele probleme met mekaar verenig is, en die illusie van ’n gelukkige lewe daarna word geskep. Die avontuur (meestal die historiese avontuur) is hoofsaak in die verhaal, die didaktiese strekking is ’n belangrike bysaak en die sielkundige motivering vir die karakters se optrede speel ’n baie geringe of merendeels glad geen rol nie.

Die eerste van sy kreatiewe werke wat in druk verskyn is "Kaapsche stories", wat ’n versameling is van vier verhale ("Hoe neef Piet zijn predikant rond reed", "Het testament van Oom Piet", "De drankduivel" en "De Schoolmeester") wat hoofsaaklik voorheen in "Ons Tijdschrift" verskyn het. Dit is nog verhale in die bloot grappige of moralistiese trant, met weinig letterkundige waarde. Meer as twintig jaar later word weer kortverhale van hom gebundel in "Losse klippe, zes Zuid-Afrikaanse Verhalen", wat twee verhale uit die tydperk 1897-98 uit "Ons Tijdschrift" insluit, naamlik "Hoe ik een dief vang" en "’n Malmesburyse spookstorie", saam met vier ander wat in "Die Brandwag" gepubliseer is. In hierdie bundel is "Ongeluksnek" die beste verhaal. Die broers Jan en Piet Botha raak beide verlief op die buurdogter, Susie Fouché. Albei is vasbeslote om haar hand te wen en in ’n geveg in die berge val beide oor die afgrond en sterf. Die kortverhale "Tom Taylor" en "De Wraak" verskyn ook in Ons "Tijdschrift" in die tydperk 1898–99. "Een waagstuk" verskyn in 1915 in die Kersnommer van "Die Burger", waar dit ’n derde prys behaal in die kompetisie deur hierdie koerant uitgeskryf. Dit is die verhaal van ’n waagstuk van die Boereverkenner Danie Theron.

Sy historiese romans skryf hy in Nederlands, met Afrikaanse dialoog. Weens die gewildheid daarvan word meeste later deur veral P.C. Schoonees maar ook andere, insluitende Esther Kritzinger, in sy geheel in Afrikaans verwerk. Die voorloper van die eerste roman uit sy pen, "David Malan", verskyn aanvanklik in 1896 as vervolgverhaal in agt dele onder die titel "Mimi de Wet" in "Ons Tijdschrift" en die positiewe terugvoer veroorsaak dat hy dit grondig verwerk en as roman uitgee. Dit is ’n roman uit die geskiedenis van die Voortrekkers, waarin die liefdesverhaal van David Malan en Martjie Joubert as raamwerk gebruik word om die geskiedenis van die Voortrekkers onder Piet Retief te skets. Behalwe Piet Retief word die leser voorgestel aan Gerrit Maritz, Hendrik Potgieter, Pieter Uys, Sarel Cilliers en eerwaarde Daniel Lindley, asook die Basoetoeleiers Sikonjella en Moshesh, met wie hulle in die Vrystaat te doene kry. Daarna volg die verhaal die trek na Natal, waar die Zoeloes se geskiedenis en agtergrond geskets word, gevolg deur die bekende geskiedenis van die moord op Retief en sy manskappe en die daaropvolgende aanvalle op die niksvermoedende Trekkerlaers. In hierdie onstuimige tyd trou David en Martjie. Pieter Uys en Hendrik Potgieter kom die trekkers te hulp en in die strafekspedisie teen Dingaan (waarin Pieter Uys en sy seun Dirkie omkom) word David Malan noodlottig gewond. Die vervolg hierop is "Tusschen berg en zee", wat die verhaal vertel van die stryd van die Voortrekkers in Natal van 1838 af tot 1841. Dit is ’n suiwer historiese verhaal wat nie die raamwerk van ’n liefdesverhaal gebruik nie, waarskynlik omdat die historiese gebeure self so ontroerend is dat dit nie optooisel nodig het nie. Dit begin by die beskrywing van die dood van Retief, die Zoeloe-aanval op die laers by Blaauwkrans en Weenen, die koms van Andries Pretorius en die Slag van Bloedrivier, wat in besonderhede beskryf word, insluitende die gelofte voor die veldslag. "Voor land en volk" vervolg op "Tusschen berg en zee" en vertel die verhaal van die laaste elf jaar van die lewe van Andries Pretorius, met Natal wat van die Boere afgeneem word deur die Engelse, waarna ’n menigte na die suidelike Transvaal is en ander hulle in die Vrystaat vestig. Sir Harry Smith annekseer die Vrystaat en bring hulle weer onder Engelse bewind, waarna Pretorius probeer om die vryheid weer te herwin maar by die Slag van Boomplaats verslaan word. Teen hierdie agtergrond word die liefdesverhaal (en eindelike huwelik) vertel van die dapper adjudant van Pretorius, Jan Rudolf, en Mita Prinsloo, bekend uit die geskiedenis as een van die meisies wat by die aanval op die Voortrekkerlaer by Moordspruit swaar gewond is maar later herstel het.

’n Reeks romans het die lewe in die ou Kaapse tyd as tema. In "De familie van den ziekentrooster" word die lewe van die familie van die eerste skoolmeester en sieketrooster van Stellenbosch, Sybrandus Mankedam, in verhaalvorm vertel. Dit geskied teen die agtergrond van die regering van goewerneur Simon van der Stel, wat verantwoordelik was vir die stigting van Stellenbosch, wat dan ook na hom vernoem is. Hercule du Pré is die held van die romantiese gedeeltes. Hy is ’n jong Hugenoot wat verlief raak op Annie Mankedam, Sybrandus se dogter, en ten spyte van teenkanting van Annie se dominerende ma tog daarin slaag om haar hand te wen. "De strijd om recht" speel ook in die ou Kaapse tye af en beeld die stryd uit tussen Willem Adriaan van der Stel en die vryburgers. Die karakters is hier almal historiese persoonlikhede soos Willem Adriaan van der Stel, Adam Tas, Henning Hüsing en Etienne Nel en die gebeure in die roman volg die historiese soos in die bronne opgeteken, sodat dit veral politiek-histories van waarde is. In die oorwinning van die vryburgers word veral Adam Tas en sy familie as die hoofkarakters van die romantiese deel van die boek uitgelig. Waarskynlik sy gewildste roman ooit is "Mooi Annie", wat ten minste vier herdrukke in die oorspronklike Nederlands beleef en later ten minste agt drukke in Afrikaans, terwyl Leon Maré dit ook tot ’n drama verwerk. Dit is ’n verhaal uit die vroeë dae van die Nederlandse besetting van die Kaap. Die tweejarige Mooi Annie, wie se regte naam Anne Marie de Sully was, word op 1 Junie 1773 deur Wolraad Woltemade uit die gestrande skip De Jonge Thomas gered. Wolraad het op die punt gestaan om met die weduwee Miemie Sevenblad te trou, maar sterf tydens sy heldedaad. Mooi Annie word dan as pleegkind van Miemie groot. Majoor de Sully is een van die skipbreukelinge wanneer ’n Franse skip aan die Kaap strand. Hy is skatryk en herken Mooi Annie as sy niggie aan die medaljon wat sy om haar nek dra. Mooi Annie erf ryk en trou dan met die eenvoudige maar opregte boer Piet Joubert van Graaff-Reinet. Behalwe vir die Wolraad Woltemade voorval, is daar nie veel geskiedenis in hierdie boek nie en is dit hoofsaaklik ’n liefdesverhaal, waarin die skrywer die geleentheid gebruik om die sosiale toestande in die Kaap en die lewe op die Oosgrens in hierdie tyd te skilder. "Aan Tafelbaai’s Strand" met die subtitel "Twintig jaar uit het leven van een Kapenaar (1791–1811)" vertel die treurige verhaal van die laaste jare van die regering van die Verenigde Oos-Indiese Kompanjie aan die Kaap. Die denkbeeldige Kapenaar Jan van Eck bly in 1791 op Papendorp (teenswoordige Woodstock) waar hy ’n dagboek hou en die denkbeelde en toestande van sy tyd uiteensit. Dit sluit die werke van die denkers in die tyd van die Franse Rewolusie soos Voltaire, Rousseau en Diderot in. Hierdie denkrigtings verskil egter van die verval van die Kompanjie wat onderling verdeeld is en futloos getrouheid sweer aan die Engelse regering onder die dekmantel van gehoorsaamheid. Wanneer sy niggie Annie met ’n Engelse offisier trou, grief dit Jan van Eck so dat hy vra om nie langer as lid van die familie beskou te word nie.

"Liefde en plicht" het die opstand van Slagtersnek in 1815 as historiese tema. Henri Rousseau is luitenant by die Khoi Korps wat vir Frederik Bezuidenhout moet arresteer en wanneer hy hom verset, hom doodskiet. Henri is verlief op die dogter van Cornelis Faber, maar sy betrokkenheid as luitenant by ’n swart soldatekorps staan haar familie nie aan nie. In die geheim laat hy haar na Cradock kom, waar hulle trou. Vyf Afrikaners poog om die dood van ’n mede-Afrikaner aan die hand van swart soldate te wreek en word gevang, ter dood veroordeel en gehang. Hierdie gebeurtenis skok Henri en hy bedank uit Engelse diens.

"Zwart en wit" het, soos die titel reeds aandui, weer ’n rassetema. Dit is die verhaal van die eerste Vrystaatse Basoetoe-oorlog, waarin die leier van die Boere, Louw Wepener, sy dood op Thaba Bosigo gaan haal het. So behaal Moshesh dan die militêre oorwinning. In die romantiese gedeelte van die roman red Moshesh se seun Tsekelo ’n Boerefamilie uit die hande van ’n woeste bende, ter herinnering aan die weldaad wat ’n jong Boer aan hom bewys het toe hy hom gewond in die veld gevind en gesond verpleeg het. "Een vader des volks" neem die geskiedenis van die jong Vrystaat verder met uitbeelding van die regering van president Brand tussen 1869 tot 1871. Die ontdekking van diamante en die daaropvolgende toestroming van fortuinsoekers, wat uitloop op die anneksasie van die diamantvelde, word bespreek. Die daaglikse lewe van die delwers en die weerspieëling van die sosiale toestande en filosofiese denkrigtings is van kultuur-historiese waarde. In die romantiese deel van die roman word die lewe en lotgevalle van Jan Bronkhorst verhaal, wat hom opwerk van ’n arm jongman tot ’n welvarende boer.

"Macht en recht" het as tema die Eerste Vryheidsoorlog, waar reg eindelik oor mag geseëvier het. Hierin word die rol behandel wat persoonlikhede soos Paul Kruger, Piet Joubert, Bok en Jorissen gespeel het tot met die beslissende Slag van Amajuba. "Onder die Vierkleur" is vir sy tyd ’n baie aktuele roman, wat kort na die afloop daarvan die Jameson-inval as tema het, met die mense wat ’n prominente rol daarin gespeel het en meestal nog steeds lewend was, as karakters. Hierin word vertel hoe Rhodes en Jameson saamgesweer het, hoe Kruger bewus geword het van die beplande inval en sy beslissende optrede teen die invallers by Doornkop. In die verhaal word uitgebeeld hoe vier jong Boere met Nuwejaarsfeesviering plotseling opgekommandeer word en in hulle feesklere die stryd om vryheid by Doornkop meemaak. Die Vierkleur is die simbool wat almal verenig

In "Bladen uit de geschiedenis onzer voorouders" word in agt afsonderlike dele vertel van die ou Germane, die Galliërs en die Bataviere, Karel die Grote, Floris V, Jeanne d’Arc en hoe die Wes-Europese volke gelewe en oorlog gevier het tot aan die regering van Keiser Karel V. So word die geskiedenis van die Nederlanders, Franse en Duitsers onder die oog gebring. Hierdie is die vernaamste volkere waaruit die Afrikaanse volk eindelik ontstaan het, al kan almal nie sonder meer as die Afrikaner se voorouers gereken word nie. Die werk het ten doel om die lesers meer te vertel van hierdie volkere en op so ’n wyse die Engelse geskiedenis en impak op die Afrikaner teen te werk. "De twee zusters" is ’n sosiale roman, waar onderskeid getref word tussen ’n huwelik volgens volkstradisie en een wat gesluit word tussen ’n ontwortelde Afrikaanse meisie en ’n Engelsman. Die uiteinde van die huwelik tussen Truitje van der Walt en Arthur Robinson is bankrotskap en selfmoord, terwyl Truitje se suster Hannie en Hans Viljoen sielsgelukkig is met engelagtige kinders.

Bostaande dertien romans beslaan die eerste reeks van die Zuid-Afrikaansche Historie Bibliotheek. Na ruim twintig jaar verskyn daar ’n tweede reeks, meeste daarvan postuum. "De nichtjes van de Kommandeur" speel af in die jare 1652–1656 en het Elizabeth en Sebastiana van Opdorp as hoofkarakters. Hulle is die niggies van Jan van Riebeeck, onder wie se voogdyskap hulle kom na die dood van hulle moeder. Die verhaal begin met ’n skets van die lewe in Amsterdam en die geskiedenis van die Van Riebeecks, waarna volg die skeepsreis na die Kaap en die nedersetting. Die onderkoopman Van Duijn kom in 1654 met die skip Henriette Louisa in die Kaap aan, waar hy met Sebastiana trou en haar terugneem na Nederland. "Antje de Boerin" is gebaseer op Van Riebeeck se Dagregister, met die permanente aard van die nedersetting aan die Kaap deur die toekenning van eiendomsregte aan die Vryburgers as tema. Interessant is die beskrywing van die gebruike van die sewentiende eeu, die handel met die Khoi, die strawwe wat vir oortredings uitgemeet is en die pogings wat aangewend is om die land Monomotapa en die stad Vigiti Magna te bereik. Antje die boerin voorsien die Kasteel van groente en melk en speel regdeur die verhaal ’n ondergeskikte rol as bindmiddel. Die hoof romantiese karakter is ’n meisie (Anna Rudolphus) wat as vermomde matroos die gevare van die see trotseer om na haar verloofde (Gysbert Arisz) aan die Kaap te kom. Sy sterf egter kort na haar aankoms in die Kaap. Die goewerneur, Jan van Riebeeck, gaan na die Ooste en ook Antje en haar man verlaat die Kaap en keer terug na Nederland. Antje se dogter Cornelia bly egter saam met haar man en kinders agter in die Kaap. "Van klerk tot goeverneur" speel ook in die ou Kaapse tyd af en het die subtitel "Het leven en bestuur van Rijk Tulbagh (1699–1771)". Dit het aanvanklik in "Ons Tijdschrift" van 1897 verskyn. Hierin word die lewe van Ryk Tulbagh verhaal, beginnende met sy ouers se verblyf op Bergen-op-Zoom in Nederland. Daarna word beskryf sy toetrede tot die diens van die Oos-Indiese Kompanjie, sy vaart na die Kaap en sy loopbaan as klerk aldaar, waar hy mettertyd die hoogste rang as goewerneur behaal. Die skrywer hou Tulbagh se deugsaamheid as voorbeeld vir die leser voor. "De dochter van de zeekaptein" is ’n verhaal met veel meer romantiese intrige en minder historiese raamwerk as D’Arbez se ander werke. Skipper Willem Knijf trou met die dogter van ’n seekaptein en hulle het ’n dogter Katryn. Willem se vrou is egter vroeg oorlede en wanneer Katryn groot is, vertrek hulle in 1685 uit Batavia saam met ’n aantal ander op pad na die Kaap. Die skip strand in Februarie 1686 aan die kus van Natal. Uit die wrak van die skip bou die oorlewendes dan ’n nuwe skip, die Centaurus, en bereik daarmee die Kaap. Een van die skipbreukelinge is Hartog, wat met Katryn trou en ’n boerdery by Drakenstein in die Kaap begin, waar Willem Knijf tot met sy dood by hulle bly.

"De grensbewoners" behandel die lotgevalle van die grensboere en hulle stryd teen die einde van die agtiende eeu om vryheid in Graaff-Reinet en Swellendam, met Jan Botha van die plaas Vergelegen as hoofkarakter. Die grensoorloë van die tyd en die gebeure wat lei tot die onafhanklikheidsverklaring van Graaff-Reinet en Swellendam in 1795 word beskryf. Hierna volg die oorname van die Kaap deur die Engelse in September 1795, die grensoorlog van 1799 en die vrede tussen Frankryk en Engeland in 1802, wat lei tot die Hollandse oorname aan die Kaap in 1803. Hierdie bewind duur egter slegs tot 1806 en word weer gevolg deur nog ’n Engelse oorname. Deurentyd word die lotgevalle van die grensbewoners geskets soos  hulle lewens bemoeilik word deur die opeenvolging van ondoeltreffende regerings aan die Kaap. “"De zoon van de Hugenoot"” het as tema die stryd en lyding van die Hugenote, met die Fransman Louis Chenut en sy gesin as hoofkarakters. Die verhaal begin in 1682 op die dorpie Chenut in Frankryk, met veranderende godsdiensomstandighede wat in 1685 lei tot die herroeping van die Edik van Nantes wat godsdiensvryheid gewaarborg het. Hierna word die Protestante op groot skaal vervolg en uitgemoor. Ook die familie Chenut word vermoor, met slegs die jong Guillaume Chenut wat ontsnap en saam met sy oom na Engeland vlug. Sy oom is egter kort daarna oorlede en die jong Guillaume gaan as matroos saam met John Symington, kaptein van die skip die Sea Queen, na Amerika en daarvandaan na die Kaap. Aan die Natalse kus gaan hulle aan land, maar word deur die inheemse inwoners oorval en vermoor. Guillaume is swaar gewond en word dan deur die inwoners verpleeg, totdat hy ontsnap wanneer hy verneem dat daar ander blankes in die omgewing is. Hy bereik die oorlewendes van die skipbreuk van die Stavenisse en hulle word dan deur kommandeur Hartog met die Centaurus gered en in Februarie 1688 terug gebring na Tafelbaai.

D’Arbez lewer ook werke in die Zuid-Afrikaansche Volksbibliotheek reeks. "Van het veld tot de kansel" is die storie van Jannie Bester, wat graag skool toe wou gaan maar verplig was om eerder skape op te pas. Sy jonger broertjie leer hom lees en skryf en hy kry dan ’n kinderbybel, waarmee die dominee hom sien. Die dominee oorreed sy ouers om hom te laat leer vir predikant, wat hy in die kweekskool op Stellenbosch doen. Met sy terugkeer na sy tuisdorp trou hy met sy jeugliefde, Mimi, die dogter van die prokureur. Hierdie is ’n verhaal wat die boodskap oordra dat met wilskrag en God se hulp ’n mens ver in die lewe kan kom. "Het leven van Johannes Calvijn" is bloot ’n oorsig van die historiese gegewens oor Calvyn se lewe, met ’n bylae wat die verspreiding van Calvinisme oor die wêreld aantoon. Ander werke wat aanvanklik vir hierdie reeks in die vooruitsig gestel is, het op ander wyse verskyn. "Hoe Amerika zijn vrijheid verkreeg" verskyn as nommer 4 van die uitgewer De Bussy se Groene Serie. Hierin vergelyk D’Arbez die Amerikaanse Vryheidsoorlog van 1775 tot 1783 met die Anglo-Boereoorlog. Met die Uniewording wat met die skryf van hierdie boek op hande is, word bepleit dat die voorbeeld van Amerika gevolg moet word sodat daar een magtige verenigde Suid-Afrika kan wees. Die werk skets die voorgeskiedenis van Amerika, die griewe wat die inwoners teen die Engelse bewind gehad het, die oorsake van die Amerikaanse vryheidsoorlog en dan die oorlog self, met spesifieke verwysing na die belangrike rol van George Washington. "Levensgeskiedenis van President Brand" is nommer 6 in De Bussy se Groene Serie en behandel die lewe en tye van hierdie gewilde Vrystaatse president. "Kort geskiedenis van die Hugenote" verskyn in 1927, bykans tien jaar na die skrywer se dood. Hoewel die boekie aanvanklik in Nederlands geskryf is, word dit deur T.J. Kruger in Afrikaans verwerk vir die publikasie daarvan. Hierdie werk gee ’n kort oorsig in verteltrant van die godsdienstige vervolgings, die oorloë en die vlug van die Hugenote na Suid-Afrika. ’n Interessante aanhangsel bevat die name van die stamvaders wat in 1688 en daarna uit Frankryk na Suid-Afrika gekom het.

De Kinderbibliotheek is uiteraard kinderlektuur. Hierdie werkies voorsien in ’n baie groot behoefte in ’n tyd toe daar bykans geen leesstof was vir jonger kinders nie. Die reeks bestaan uit twaalf dele, naamlik "’n Mooi feest" (van ’n verjaarsdagfees waar Miemie gelukkig is omdat sy haar ou pop aan ’n arm dogtertjie gegee het); "Het katje" (wat vertel van die redding van ’n katjie uit ’n watersloot, waarna die katjie verantwoordelik is vir die redding van die redders se sussie se lewe); "Amper in die hande" (waar twee ongehoorsame kinders amper in ’n vol rivier verdrink); "Iets o’er ’n perd en ’n donkie" (waar die perd sy nek breek wanneer hy oor die draad spring, terwyl die donkie eerder deur die hek gaan); "Het grijze vogeltje" (van ’n nagtegaal wat vir ’n ryk man sing, ook toe hy sterwende was); "Die kneg van koning Salomo" (van die kneg wat die taal van die diere kon verstaan en daarom wonderwerke kon verrig); "Groot Piet en Klein Piet" (Groot Piet was ryk en Klein Piet arm, maar Klein Piet uitoorlê nogtans vir Groot Piet); "Die verlore geldtrommel" (’n  sterwende vader vertel sy seuns van ’n geldtrommel wat in die tuin begrawe is en in hulle soeke daarna bewerk hulle die tuin en maak dan geld met die vrugte); "Willems boompje" (’n Voortrekkerseun plant ’n akkerboom in die Vrystaat en word onder die boom begrawe nadat hy dood is toe hy sy sustertjie se lewe wou red); "Het veldbloempje" (’n Geleerde koop ’n blom by ’n plaasmeisie en dit blyk ’n seldsame blom te wees); "Dokter Slim" (’n ongeleerde dokter wat tog baie mense genees); "As-muisje" (’n soort Aspoestertjie-verhaal van ’n weesmeisie wat ’n prinses word en met ’n miljoenêr troue, terwyl haar wrede stieffamilie se dade bekend word) en "Wachter" (’n waghond wat sy basie se lewe red maar vergiftig word toe hy leer om skape te vang).

D’Arbez skryf twee werke oor Paul Kruger. "Paul Kruger en de opkomst van de Z.A. Republiek" word later ’n standaardwerk en in die voorbereiding daarvan kon hy nog onderhoude voer met Paul Kruger om dié se perspektief op gebeure te verkry. ’n Meer populêre vertelling wat bedoel is vir die jeug is "Van schaapwachter tot president", waarin die verloop van Kruger se lewe in taferele geskets word, vanaf jong skaapwagterseun tydens die Groot Trek tot met sy bannelingskap aan die einde van sy lewe. Hy beskryf ook die lewensloop van "Napoleon Bonaparte, keizer der Fransen", wat as nommer 9 van De Bussy se Groene Serie verskyn.

Op taalkundige gebied verskyn daar van hom "Phrases and Dialogues with translations in Cape Dutch preceded by short grammatical notes on the latter language" (1903); "How to speak Dutch" (1902, saam met professor W.S. Logeman) en "English-Cape Dutch vocabulary for the use of Englishmen" (1902). Al hierdie werke verskyn by die uitgewer Jacques Dusseau en Kie van Amsterdam.

Sy twee dramas is in Afrikaans en word onder die skuilnaam Nemo uitgegee. "De koekdief" is ’n klug. Doortje Allemans het pas ’n koek gebak vir haar man Jan se verjaarsdag wanneer sy deur Mita Snuffel na buite geroep word. Die ondeunde skoolseun Piet Slik neem sy kans waar en steel die koek. Doortje kry ’n pak van haar man oor die voorval. In die hofsitting wat volg hou die slim Piet die magistraat, die konstabels, Doortje, Jan en Mita almal vir die gek met sy kostelike antwoorde. In "De erftante" word Jan Lamp en sy verengelste familie meestal deur eie toedoen al meer in die skuld gedompel. In hierdie toestande word die Engelse en tradisionele Boerewaardes teenoor mekaar afgespeel. Wanneer Jan net wil moed opgee, kom die nuus dat sy skatryk suster sy vier dogters as haar erfgename aangewys het, waardeur hulle skulde vereffen kan word. Hierdie toneelstukkies het weinig dramatiese waarde, maar veral "De koekdief" was populêr in opvoerings, waardeur die groot behoefte aan eie speelbare stukke in sy tyd geblyk het.



</doc>
<doc id="114252" url="https://af.wikipedia.org/wiki?curid=114252" title="J.F. van Oordt">
J.F. van Oordt

Johan Frederik van Oordt (20 November 1856, Kaapstad - 6 September 1918, Somerset-Wes) raak bekend as die skrywer D’Arbez. D'Arbez is die omgekeerde van “zebra”, die naam wat professor Cozijn van Leiden aan hom gee. As D'Arbez publiseer hy 'n groot aantal romans (dikwels histories van aard met temas soos die Groot Trek, Boereleiers, die Ou-Kaap en Jan van Riebeeck.) Van Oordt skryf dramas onder die skuilnaam Nemo.



</doc>
<doc id="114258" url="https://af.wikipedia.org/wiki?curid=114258" title="Hemp">
Hemp

'n Hemp is 'n doekkleed wat die bo-liggaam bedek.

Oorspronklik was dit 'n onderkledingstuk wat deur beide mans en vroue gedra is. Heellaas het dit 'n term vir 'n wye verskeidenheid van bo-liggaam klere en onderklere geword. 'n Hemp is meer spesifiek 'n kleed met 'n kraag, moue met mansjetknope, en 'n volle vertikale opening met knopies of drukkertjies (Amerikaners sou dit 'n "rokshemp" noem). 'n Hemp kan ook gedra word met 'n das, kravat of serp rondom die hempskraag.

Die wêreld se oudste bewaarde kleed, ontdek deur Flinders Petrie, is 'n "hoogs gesofistikeerde" linnehemp van 'n Eerste Dinastie Egiptiese graf by Tarkan, c. 3000 v.C.: "die skouers en moue is fyn geplooi en gee vorm-passing terwyl die draer ruimte gegun word om in te beweeg".

Die hemp was tot die twintigste eeu 'n mansonderkledingitem. Hoewel die vroulike chemise 'n nouverwante kleed van die man s'n was, was dit die manskleed wat tot die moderne hemp ontwikkel het.



</doc>
<doc id="114259" url="https://af.wikipedia.org/wiki?curid=114259" title="T-hemp">
T-hemp

'n T-hemp (of teehemp) is 'n styl van geslagslose materiaalhemp, vernoem na die T-vorm van sy liggaam en moue. Dit word gewoonlik geassosieer met kort moue, 'n ronde nek lyn bekend as 'n "bemanningnek", met geen kraag.

Tipies gemaak van katoentekstiel en in 'n trui gebrei, het dit 'n eiesoortige soepel tekstuur in vergelyking met die hemde gemaak van geweefde lap. Die meerderheid van die moderne weergawes het 'n liggaam gemaak van 'n voortdurend geweefde buis, op 'n sirkulêre tol, sodat die bolyf geen kantnate het nie. Die vervaardiging van T-hemde is hoogs geoutomatiseer, en kan die sny met laser of waterstralers insluit.

Die T-hemp het ontwikkel uit onderklere wat gebruik was in die 19de eeu, deur middel van die sny van die een-stukonderklere in aparte bo- en onderkantklere, met die bokant lank genoeg om die snoepie onder die lyfband en boude te bedek. Met of sonder knope, is hulle aangeneem deur mynwerkers en vuurstokers gedurende die laat 19de eeu as 'n geskikte bekleding vir warm en klam omgewings.
As aanglipklere sonder knope het hulle oorspronklik gewild geraak in die Verenigde State toe dit uitgereik is deur die Amerikaanse Vloot tydens die Spaans-Amerikaanse Oorlog van 1898. Hierdie was 'n bemanningsnek, kortmou, wit katoenhemp onder 'n uniform gedra. Dit het algemeen geword vir die matrose en seesoldate in werkspanne, die vroeë duikbote, en tropiese klimate om hul uniformbaadjie uit te trek en slegs hul T-hemde te dra, wat dan ook maar vuil kon word.

Dit het gou gewild geword as 'n onderste laag van die klere vir werkers in verskeie nywerhede, insluitende die landbousektor en weermag. Die T-hemp het gemaklik gepas, maklik skoongemaak, en was goedkoop, en om hierdie redes het dit ook die hemp van keuse vir jong seuns geword. Seuns se hemde word gemaak in verskillende kleure en patrone. Tydens die Groot Depressie, is die T-hemp dikwels gedra as die standaardkledingstuk vir plaaswerk, sowel as ander kere wanneer die bolyf bedek moes wees, maar liggewigmateriaal steeds verkies is.

'n V-nek T-hemp het 'n V-vormige halslyn, eerder as die ronde hals van die meer algemene bemanningsnekhemp. Die V-nek is ingestel sodat die hals van die onderhemp nie uitsteek as 'n boonste hemp gedra word nie, deur die vermindering van die sigbare lapgedeelte.



</doc>
<doc id="114262" url="https://af.wikipedia.org/wiki?curid=114262" title="Kappietrui">
Kappietrui

'n Kappietrui (ook genoem 'n hoodie) is 'n sweetpakbaadjie met 'n kappie. Hoodies sluit dikwels sakke in, toegewerk op die laer voorkant, en (gewoonlik) 'n trekkoord om die kappie mee toe te trek.



</doc>
<doc id="114263" url="https://af.wikipedia.org/wiki?curid=114263" title="Gesproete valkvis">
Gesproete valkvis

Die gesproete valkvis ("Paracirrhites forsteri") is 'n vis wat voorkom in die Stille Oseaan en die Indiese Oseaan, meer spesifiek die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Blackside hawkfish".

Die vis word tot 22cm lank en is een van die grootste van die valkvisse. Die vis kleur varieer maar oor die algemeen is die voorste gedeelte van die lyf rooi- of donkerbruin. Die lyf word meer donkerder na die agterkant toe. Daar is 'n breë wit tot geel horisontale streep deur die middel van die sye en daar is ook een net onder die dorsale vin. Die kop is bedek met digte klein rooi tot swart spikkels. Die onvolwasse visse varieer ook maar is oor die algemeen rooibruin en meer donkerder na die agterkant. Die pens is wit.

Die vis leef in rotsagtige gebiede en aflandige riwwe in water wat 6 tot 35 m diep is. Hulle alleenlopers en word gesien net bo koraal takke vanwaar hulle klein vissies en skaaldiere aanval.





</doc>
<doc id="114264" url="https://af.wikipedia.org/wiki?curid=114264" title="Halternek">
Halternek

Halternek is 'n styl van vrouekleredrag wat strek vanaf die voorkant van die kleed om die agterkant van die nek, maar laat die meeste van die rug ontbloot. Die naam is afkomstig van beeshalters.

Die halterstyl word gebruik met swemkostuums om die sonblootstelling op die rug te maksimaliseer en sonbrandstrepe te verminder. Dit word ook gebruik vir rokke of hemde, om 'n kaalrugrok te skep. Die nekband kan selfs bedek word deur die draer se hare, wat die indruk van agter skep dat daar niks is wat die rok bo hou nie.

Indien 'n bra gedra word met 'n haltertop, is dit oor die algemeen óf bandjieloos of self van halternekkonstruksie, om sodoende die blootstelling van die skouerbande van 'n tipiese bra te verhoed. Dit word volgens openbare etiket as 'n duidelike "nee-nee" beskou om 'n halternekrok, saam met 'n gewone bandjiesbra wat oor die skouers uitsteek, te dra.


</doc>
<doc id="114267" url="https://af.wikipedia.org/wiki?curid=114267" title="Sonrok">
Sonrok

'n Sonrok is 'n rok wat bedoel is om in warm weer gedra te word. Tipies is dit 'n informele- of slenterdrag in 'n liggewig materiaal, mees algemeen van katoen, en gewoonlik lospassend. Die rok is bedoel om sonder 'n bo-bedekking gedra te word. Lilly Pulitzer het die sonrok gewild gemaak in die 1960's.

Die sonrok bied 'n vroulike uitbeelding wat ligter en meer gemaklik as 'n romp en bloes of 'n ander soort rok kan wees. Sonrokke kan van enige hals en soomlyn voorsien word, insluitend beskeie style asook 'n verskeidenheid van patrone. Sonrokke word gemaak in 'n verskeidenheid van sluittipes, insluitend rugritssluiters, kantritssluiters, voorste knopies, rugknopies, rugbande en truistyle.


</doc>
<doc id="114269" url="https://af.wikipedia.org/wiki?curid=114269" title="Swart nommertjie">
Swart nommertjie

'n Swart nommertjie (Little Black Dress) is 'n klein swart aand- of skemerkelkrok, eenvoudig gesny en dikwels baie kort. Mode-historici skryf die oorsprong van die klein swart rok toe aan die 1920's-ontwerpe van Coco Chanel en Jean Patou. Dit is bedoel om 'n langdurige, veelsydige, bekostigbare, toeganklike styl te wees wat op die wydste mark moontlik gerig is in 'n neutrale kleur.

Die "klein swart nommertjie" word as noodsaaklik beskou in 'n volledige klerekas deur baie vroue en modewaarnemers, wat glo dat dit 'n "reël van die mode" is dat elke vrou haar eie eenvoudige, elegante swart rok op of af kan aantrek, afhangende van die geleentheid: byvoorbeeld, gedra met 'n baadjie en pompskoene vir die besigheidsdag of met meer versierde juweliersware en bykomstighede vir die aand.


</doc>
<doc id="114270" url="https://af.wikipedia.org/wiki?curid=114270" title="Denimromp">
Denimromp

'n Denimromp, soms na verwys as 'n "jeanromp" is 'n romp gemaak van denim, dieselfde materiaal as blou jeans. Denimrompe kom in 'n verskeidenheid van style en lengtes om te pas by verskillende bevolkings en geleenthede. Byvoorbeeld, word vollengte denimrompe algemeen gedra deur vroue wie se godsdienstige oortuigings verbied dat hulle enige broeke dra, onder andere Ortodokse Jode, sommige Moslems, Mennoniete, en Pentecostals. Korter rompe gemaak van denim word algemeen deur tieners en jong volwassene dames gedra.

Sommige word gemodelleer na 'n presiese styl van jeans, met 'n voorste gulp en gatsakke. Ander word meer soos ander rompstyle gemaak, met 'n kolom van voorkant knope, of elastiese middels. Net soos met jeans, wissel denimrompe se kleure in skakerings van blou, wat wissel van baie lig tot baie donker, of soms ander kleure.


</doc>
<doc id="114272" url="https://af.wikipedia.org/wiki?curid=114272" title="W.H. Boshoff">
W.H. Boshoff

W.H. Boshoff was (*4 Januarie 1865, Philippolis –†12 April 1918, Kroonstad) ’n predikant in die NG Kerk, wat ook bekendheid verwerf het vir sy kinderversies.

Willem Hendrik Boshoff is op 4 Januarie 1865 op Philippolis gebore as een van elf kinders, waarvan drie tydens geboorte dood is en slegs agt groot word. Sy ouers is Willem Hendrik Boshoff en Jacoba Isabella Boshoff en hy het ses susters (Jacoba Isabella, Maria Magdalena Susanna, Christina Catharina Stoffelina, Isabella Stoffelina Hendrina, Maria Magdalena en Aletta Elizabeth) en vier broers (Christiaan Willem Hendrik, Christoffel Hendrik, Jacobus Johannes en Christoffel Hendrik).

Hy gaan skool en matrikuleer aan die Grey-kollege op Bloemfontein, waarna hy op Stellenbosch in die plaaslike Kweekskool verder in die Teologie studeer. Hy bekwaam homself in 1887 as predikant en word in 1888 in die NG gemeente Steynsburg bevestig, waar hy bly tot in 1906 toe hy ’n beroep na die Winburg aanneem. As voorsitter van die plaaslike Skoolkommissie moet hy hier verskeie vraagstukke aangaande kinderopvoeding oplos. In 1914 skeur sy gemeente wanneer beskuldigings teen hom ingebring word deur politieke teenstanders wat nie genoeë neem met sy standpunt teen die Rebellie van daardie jaar en die nasionalistiese gesindheid van die ondersteuners daarvan nie. Die Ringskommissie bevind hom egter onskuldig aan alle aanklagte. Ten spyte van hierdie voorval is sy prediking baie gewild en bly hy ’n geliefde figuur in die gemeenskap. Sy laaste preek lewer hy tydens die viering van sy dertigste jaar in die amp. Eindelik woon sowat tweeduisend mense sy begrafnis by, wat volgens ’n teenwoordige ’n groter skare is as wat ooit voorheen in die dorp byeen was.

Hy en sy vrou neem die twee kinders van sy oorlede dominee broer aan na dié se ontydige dood, aangesien hulle nie kinders van hulle eie het nie. Hy is op Vrydag 12 April 1918 op Kroonstad aan ’n longaandoening oorlede wat hy reeds in Maart van daardie jaar opdoen en word op Winburg begrawe.

Dit is veral as kinderdigter wat hy ’n belangrike bydrae lewer in ’n tyd toe daar nog min versies in Afrikaans vir die jeug beskikbaar was. "Gediggies vir ons kleintjies" word later herdruk en is in sy tyd baie gewild, veral weens die humor wat baie gediggies kenmerk. Daar is egter soms ’n tendens om die moraliserende lessies te oorbeklemtoon.

Hy skryf ook gedigte vir volwassenes, waaronder ’n geleentheidsgedig met die bevordering van die skool op Stellenbosch tot Universiteitskollege, terwyl hy die gedig van die Nederlandse digter Tollens, "Die egskeiding", in Afrikaans verwerk.

Sy gedig "Die moterkar" word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte" en van sy kinderverse word opgeneem in "Nuwe Kleinverseboek", "Nuwe Kleuterverseboek" en "My Afrikaanse verseboek".



</doc>
<doc id="114273" url="https://af.wikipedia.org/wiki?curid=114273" title="Armagh">
Armagh

Armagh ([ɑrˈmɑː], afgelei van die oorspronklike Iers-Gaeliese naam Ard Mhacha of "Macha se Hoogte", 'n verwysing na 'n mitiese godin wat haar volgens oorlewerings saam met haar stam hier gevestig het) is die administratiewe setel ("county town") van die gelyknamige Noord-Ierse graafskap ("County Armagh") asook een van Ierland se historiese burgerlike parogieë of "civil parishes".

Armagh vervul daarnaas 'n belangrike rol in kerkadministrasie as die setel van die Rooms-Katolieke Aartsbiskoppe van Armagh (wat ook die status van "Primate van heel Ierland" het) en die Anglikaanse Kerk van Ierland. So het hier sowel 'n Rooms-Katolieke asook 'n Anglikaanse katedraal ontstaan – die twee bekendste geboue in Armagh naas die plaaslike sterrewag en die planetarium (die enigste in Ierland).

Alhoewel Armagh met 'n bevolking van 14 749 (volgens die sensus van 2011) net 'n middelgroot nedersetting is, het koningin Elizabeth II in 1994 stadstatus en in 2012 Lord Mayoralty-status aan Armagh toegeken. Dit is tans die kleinste nedersetting met stadstatus in Noord-Ierland asook die vierde kleinste in die Verenigde Koninkryk. Armagh het reeds in Voor-Christelike Ierland 'n leidende politieke rol gespeel as een van die koninklike setels van die eiland.


</doc>
<doc id="114274" url="https://af.wikipedia.org/wiki?curid=114274" title="M.C. Botha">
M.C. Botha

M.C. Botha (1954–) is ’n Afrikaanse skrywer en redakteur van die streekskoerant "The Hermanus Times". As skrywer verwerf hy ondermeer bekendheid vir sy kortverhale, reisverhale en romans. Hy publiseer ook 'n aantal bekroonde dramas.

Marthinus Christoffel Botha is op 3 Augustus 1954 in Pretoria gebore as een van twee kinders en enigste seun van regter André Stephan Botha. Sy suster, Lynette, trou tydens apartheid met ’n Indiër en vlug daarna landuit. Hy is ’n kleinseun van M.C. Botha, voormalige rektor van die Universiteit van Pretoria. Sy volle skoolopleiding geniet hy in Pretoria en hy matrikuleer in 1972 aan die Hoërskool Menlopark. Na matriek doen hy sy militêre diensplig en studeer daarna vir ’n ruk aan die Universiteit van Pretoria, maar voltooi nie hierdie studie nie. Dan is hy vir ’n ruk ’n regtersklerk vir regter Denys Williamson en daarna regter Irving Steyn in die Johannesburgse hooggeregshof, en ook 'n deeltydse fotograaf. Hy verhuis later na Hermanus, waar sy pa ’n vakansiehuis het. Hier skryf hy voltyds en vanaf 1975 is hy aan en af as joernalis werksaam by "The Hermanus Times".

Hy werk gereeld totdat hy genoeg geld het om te reis, waarna hy weer met sy terugkeer ’n pos opneem. Sy eerste reis is vir tien maande deur Europa. Van die los werkies wat hy in sy lewe gedoen het, sluit in mielies oes op ’n plaas net buite Pretoria, druiwe oes op ’n wynplaas tussen Bonnievale en Robertson en die verkoop van blokkiesraaisels wat hy self opstel aan plaaslike koerante. Tydens die skilder Walter Battiss se afskeidsreis deur Suid-Afrika wat in Mei 1982 eindig, is hy Battiss se motorbestuurder. Battiss is in Augustus daardie selfde jaar oorlede. In die tagtigerjare onderneem hy ’n lang Europese reis en vestig hom dan by sy terugkeer in Kaapstad, waarna hy na Onrus verhuis en dan redakteur word van "The Hermanus Times" en later ook van die susterpublikasie "Overberg Venster". Gedurende 2003 loods hy deur middel van "The Hermanus Times" Operasie Mooimaak, waardeur die hele gemeenskap help om die Mount Pleasant woonbuurt in Hermanus te verfraai. Hy is getroud met Corrie Hugo, maar die skrywer en sy vrou is later van mekaar vervreem. Hulle het twee seuns. Hy het in 2001 en 2002 ’n ernstige verhouding met die Kanadees Leslie Cockwell, wat hy in Hermanus ontmoet het nadat sy daar aangerand en verkrag is. Hierdie verhouding ly skipbreuk wanneer die Kanadese owerhede weier om aan hom ’n visum toe te staan om haar te besoek.

As joernalis verower hy verskeie Sanlam Gemeenskapsperstoekennings op grond van sy werk vir "The Hermanus Times", waaronder ’n merieteprys in 1990 in die kategorie algemene nuus, in 1994 wenner van die kategorieë vir redaksionele kommentaar en rubrieke, Joernalis van die Jaar in 1995, naaswenner as Joernalis van die Jaar in 1999, wenner van die stemmingsfoto in 2000, naaswenner vir redaksionele kommentaar in 2001 en wenner vir omgewing en gesondheid in 2003. In 2006 word hy in ses kategorieë onder die top tien geplaas, naamlik Joernalis van die Jaar, redaksionele kommentaar, koppe, geleentheid, sport en portrette. In 2007 word hy onder die top tien geplaas vir redaksionele kommentaar, koppe en geleentheid (waar hy eerste geplaas word vir sy artikel oor "Run baby run") en as beste fotograaf in die stemmingsfotokategorie. In 2008 word hy onder die top tien geplaas vir redaksionele kommentaar, kolomme en is hy die wenner in die portretkategorie. Hy behartig die rubriek "Sondagrus" in "Sondag" en neem ook deel aan die Overbergse Boekefees op Kleinmond in 2007. Benewens skrywer is hy ook ’n geesdriftige fotograaf, wat onder andere in 2007 die "Voëls van die Overberg" uitstalling by die Kalfiefees op Hermanus hou en in 2009 die uitstalling van naakstudies "Kaal" by die Woordfees op Stellenbosch. In sy vrye tyd skilder hy ook graag.

Aanvanklik skryf en publiseer hy gedigte, maar lê hom later toe op kortverhale. Sy kortverhale verskyn vanaf 1974 in letterkundige tydskrifte soos "Tydskrif vir Letterkunde", "Standpunte" en "Contras". Hy debuteer in 1980 met sy eerste bundel kortverhale, "Die hartklop van gevoel". Hierdie verhale gaan hoofsaaklik oor die verhouding tussen mense, in die besonder oor die verhouding tussen man en vrou, met die openingsverhaal en slotverhaal wat bymekaar aansluit om so eenheid aan die bundel te verskaf. In wese is al hierdie verhale ’n soeke na geluk wat steeds ontwykend, steeds illusie bly; die werklikheid is telkens anders. Feitlik al die verhale staan in die teken van ’n wrang soort nugterheid, en ’n erotiek wat dikwels op ontstellende wyse gestroop is van emosie. In "Liefde is sterker as plastiek" kies twintig meisies byvoorbeeld ’n winkelpop as man en na twee jaar sien hy gehawend daaruit. Reeds in hierdie bundel is sy gebruik van die kortverhaalvorm indrukwekkend en slaag hy daarin om die verhale op hoogtepunte te laat eindig, al is die gehalte van die verhale nog ongelyk.

"Skertse" is ’n voortsetting van sy debuut, maar op satiriese wyse, waar die mens as ’n masjien eerder as natuurlik voorgestel word en die politieke situasie ook onder die loep kom. Dit is ’n indringende blik op die Suid-Afrikaanse gemeenskap, waar die eienskappe van ’n kwasi-intellektuele maar gevoellose maatskappy, emosieloos en ontdaan van ’n sin vir vryheid en ’n natuurlike drif vir die lewe aangespreek word – alles kenmerke van die gewone mens. Walter Battiss doen die tekening vir die buiteblad van hierdie boek. Die vrees vir sensuur oor die inhoud van die verhale en die Battiss skets op die voorblad laat hom besluit om hierdie boek by die alternatiewe uitgewer Taurus uit te gee, eerder as by ’n hoofstroom-uitgewer.

"Die prys wat jy moet betaal" is momentopnames van die lewe, waar uit gewone situasies ’n spannende verdere verloop van sake gekonstrueer word. Die karakters is hoofsaaklik uitsonderingsfigure en buitestaanders, wat met deernis en droë humor geteken word. Meer as in die verlede slaag die skrywer hier daarin om sonder verduideliking en met suggestie parallelle te trek en betekenis te skep (vergelyk "Die reisiger"), terwyl die erns tekens versag word deur die skerp humoristiese waarneming van weggooisinne. "Mona Lisa" verwys na die bekende skildery deur Leonardo da Vinci wat in die Louvre in Parys hang. Klaas van Wyk is ’n toeris wat in sy kop die reis vanaf die vele afbeeldings van hierdie beroemde skildery tot die werklike skildery moet aflê, wat in ’n glaskas beskerm word en afgeskort is sodat toeskouers nie naby kan kom nie. Hierdie afstand word verder gekompliseer deur die hoogdrawende en niksseggende kommentaar van die gids. Klaas gaan hierna na ’n beeld van Rodin, waaraan hy kan vat en fisies (en emosioneel) baie nader aan kan kom. Hy keer terug na die afsydige en onbereikbare Mona Lisa, waarop Leonardo da Vinci self opdaag en die glasbeskerming rondom die skildery stukkend loop sodat die vrou op die doek hom kan herken.

Kort hierna volg "Die einde van ’n kluisenaar se lewe", wat Botha afsluit met ’n opstel oor sy kortverhale. Hieruit blyk dit dat hy deernis, humor en wysheid as ’n kortverhaal se drie belangrikste bestanddele beskou, die surreële met die reële probeer versoen en die slot van die verhaal as die digste element van die verhaal beskou. Meeste van sy verhale voldoen aan hierdie vereistes. Getrou aan die titel behandel die bundel ’n aantal kluisenaars en buitestaanders as karakters, waarin hulle dan juis soek na hulle eie plekkie in die son. Die verhaal van "Frans Malan" is ’n hoogtepunt, waar die hoofkarakter, ’n plattelandse stadsklerk, oënskynlik gelukkig en aangepas is binne sy kleinburgerlike bestaan. Dit blyk egter subtiel dat sy aangepastheid eerder ’n soort isolasie is wat sy besef van die volle werklikheid van die lewe verdoesel. Hy en sy vrou lewe in aparte wêrelde en hy is uitermate geheg aan sy hond, wie se dood sy lewe ontwrig. Na ’n toevallige ontmoeting met die verwaarloosde bruin man Antonie, wat hy probeer help, word hy dan ook weggeskeur uit sy gemaksone. Hy word in ’n totaal vreemde wêreld geplaas met ’n omgekeerde baas-kneg verhouding, waardeur hy ook ’n persoonlikheidsverandering ondergaan. Die slot deel mee dat hy nie meer kan fokus nie, met veeldoelige betekenis. Hy kan glad nie vooruit sien in die toekoms nie, want die toekoms is totaal anders as die verlede en hy het fokus op sy lewe verloor, sonder om werklik te verstaan. Die verwagting word dan geskep dat hy soos Antonie ook vorentoe alleen die wêreld sal moet aandurf.

In "Bome van kennis en ander verhale" is die verhale meestal ’n verplasing of aanvulling van die realistiese deur die magiese. Die titelverhaal handel oor ’n vrou – die aartsmoeder – en haar obsessie oor bome wat deur onsigbare bose magte uitgeroei word. Dit is ’n fantasiespel wat geweef word rondom die uitbeelding van die oeroue konflikte en vraagstukke van die mensdom. In "Inkululeko" (wat “vryheid” beteken) lewer ’n posbode “sinnelose” boodskappe af sodat hy ook ontvanger van ’n gedroomde boodskap kan word. Hierdie verhaal word voorgeskryf vir onderrig in Wes-Kaapse skole. In "Die jaarring" maak die leser kennis met ’n vrou wat besoek ontvang van ’n spookman wat haar trouring aan haar kom terugbesorg. Hy blyk oplaas haar eie vermoorde man te wees en sy word sodoende met die waarheid en in wese ook met haarself gekonfronteer. In aansluiting by die magiese is daar ook ’n tipe onskuld te midde van wrede handelinge teenwoordig, sodat moordenaars telkens ’n gebrek aan berou toon vir hulle dade. In "Gabebah" raak ’n groep gevangenes op ’n houtpop verlief. Met sy ontslag neem die hoofkarakter die pop saam huis toe, as surrogaat vir die vrou wat hy vermoor het.

Die hoogtepunt van M.C. Botha se oeuvre is sy latere kortverhale, veral dié wat gebundel word in "Belydenis van ’n bedrieër", waarin met gestroopte taalgebruik genoeg ongesê gelaat word om die verbeelding te aktiveer. Soos die titel aandui, bedrieg die inhoud en die karakters dikwels en is die skep van skynwerklikhede, wat lewens verwoes, ’n deurlopende tema. Verval en ondergang is onderliggend aan die verhale en sluit verhoudings en die omgewing in. Die humor, sinisme en fassinerende karakters boei die leser en die unieke vertelstyl slaag goed daarin om die aksie gemotiveerd in ’n sterk slot te laat eindig. Telkens skakel die gebeure by die kontemporêre Suid-Afrikaanse werklikheid in, maar op so ’n manier dat die sluier net effens gelig word, soos in die verhaal "Hierdie tye", waar die veiligheidsmuur wat die wit man tussen hom en die plakkers wil bou, eindelik deur swart arbeid gebou word en die effektiwiteit van die muur dus ondermyn word. Sentraal in hierdie bundel is die skets "Salomé se oë", waarin die skrywer op feitelike wyse sy vriendskap met Etienne Leroux herinner en vele lesse en boodskappe uit Leroux se lewe neem. Leroux se skryfwerk word dan ook inderdaad ’n soort sleutel om Botha se verhale mee oop te sluit. Die verhaal "Kontrapunt" behandel ’n persoonlike geskiedenis, maar dan een wat weerklank vind in die realiteit van mense wat die land as gevolg van die nuwe politieke bestel en die gepaardgaande impak verlaat. "Die aasvoël se fees" het die vernietiging van die omgewing as tema. "Ons geluksgodinne" en die titelverhaal, "Belydenis van ’n bedrieër," is verdere hoogtepunte in hierdie bundel. M.C. Botha se kortverhale word in verskeie versamelbundels opgeneem, waaronder "Die Afrikaanse kortverhaalboek", "Vertellers 1 en 2", "Vuurslag", "Soort soek soort", "Uit die kontreie vandaan" en "Liefde loop ver", terwyl hy ook meewerk aan bundels soos "Pomp 2008" (met ’n essay oor perlemoensmokkel) en "Pomp 2009".

Benewens kortverhale skryf hy ook reisboeke en drie romans. "Zambezi" is by sy verskyning die eerste reisbeskrywing in Afrikaans in baie jare en verhaal sy wedervaringe op ’n reis van vier maande deur Suid-Afrika, Zimbabwe en Botswana, waarin hy sy waarnemings onvervals neerpen. In die lig van die enorme politieke veranderinge wat daarna in die wêreld (hierdie is voor die val van Kommunisme geskryf) en in beide Suid-Afrika en Zimbabwe plaasgevind het, is hierdie dan ook ’n belangrike stuk dokumentasie van ’n wêreld wat geheel en al verander het daarna. Die skrywer vertel hoe hy ontvang is by doeane en padblokkades en deur gewone mense, wat Radio Moskou in daardie tye na Afrika uitsaai en wat die media in Zimbabwe van apartheid Suid-Afrika sê. Saam met Alet Sherriff skryf hy ook "Land van kokosmelk en heuning", waarin die bekende avonturier Sparks Esterhuizen se reis deur Mosambiek vertel word.

Botha se eerste roman is "Sluvoet", wat ’n satire is oor eietydse Suid-Afrika en afspeel in ’n droomwêreld, waar die ruimte waarbinne die aksie plaasvind soos in ’n droom binne ’n oogwink kan verander. Die hoofkarakter is ’n Afrikaner en vryskut-fotograaf, met ’n swart teëhanger, Paraffien, terwyl die Sluvoet van die titel die heerser is van die fantasiewêreld. Die hoofkarakter is op soek na ’n rekonstruksie van sy private biografie en die geskiedenis van die Afrikaner, sodat die roman ’n ontleding word van die Afrikaner en sy verblyf en plek in Afrika. Hierdie roman is in 1991 op die kortlys vir die toekenning van die Ou Mutual-prys.

Die roman "Die arend" speel hoofsaaklik in Namibië af aan die vooraand van die verkiesing wat tot onafhanklikheid lei en met die onopgeloste moord op die politieke aktivis Anton Lubowski as agtergrond. Hierin onderneem die Suid-Afrikaanse reisagent James Baker ’n reis deur Namibië waardeur hy eindelik tot ietwat beter insig en die gewaarwording van vryheid kom, wat in apartheid Suid-Afrika net nie moontlik is nie. Sy insigte bly egter beperk. James paradeer ook as ’n soort antiheld, die antitese van James Bond, wat aangebied word as een wat niks vir die land kan doen nie behalwe om te bly voortleef as een van die bevoorregtes. Die arend van die titel verwys na die voël wat die oënskynlik verstandelik vertraagde kind Dwerg (wat Namibië voorstel), wegvoer. Hierdie roman is in 1992 ’n finalis vir die M-Net-prys.

"Ons en die maan" se subtitel "natuurroman" verklaar dat die natuur hoofkarakter in hierdie werk word. Teen die agtergrond van Suid-Afrika se politieke oorgangstyd reis ’n pa en seun deur Botswana en Zimbabwe. Cornelius, die pa, werk vir die apartheidsregering in die staatspresident se kantoor, terwyl Blackie, die seun, by die poskantoor op Beaufort-Wes werk. Pa en seun se verwysingsraamwerke verskil beduidend, wat beide die geleentheid bied om van die ander te leer. Hulle besoek drie verskillende reservate, ontmoet interessante mense (soos kundige voëlkenners en selfs ’n flambojante kunstenaar), elkeen met sy of haar eie opvatting en siening van die wêreld, waardeur die eksistensiële vraagstukke dan belig word. Die gebrekkige kommunikasie wat daar tussen die karakters heers en die vreemdheid van die mens teenoor die natuur suggereer dat mens op ’n ewige safari is om sin te probeer maak van die onontkombare tragiek van sy bestaan.

Die drama "Skaak" is gegrond op sy kortverhaal "Die einde van ’n kluisenaar se lewe", hoewel die gebeurtenisse en ontknoping van die kortverhaal aangepas word om meer kreatief gebruik te maak van die drama as medium. Die name van al die karakters word ook gewysig. Die kluisenaarskilder Gustav raak stadigaan betrokke by die huwelikslewe van sy nuwe bure, Zelimir Asteri en Aztrid. Gustav en Aztrid begin met ’n verhouding, wat dan toenemende spanning tussen die karakters veroorsaak. Hoewel die stuk soms verval in ’n statiese gepratery, toon dit tog ’n sterk sintuig vir tydsberekening en perspektief van onthulling. Die skaaktema word vernuftig in de drama ontgin, veral met die verwysings na die koningin wat behou of verloor word in die spel, wat direkte toepassing het op die driehoeksverhouding. "Skaak" is in 1984 op die kortlys vir die toekenning van die Louis Luyt-prys. Botha skryf ook die ongepubliseerde dramas "Geheim van die lewe of Soos ’n hond" (wat in 1994 deur die Universiteit van Pretoria by die ATKV Kampustoneel opgevoer word en handel oor die vreemde interaksie tussen ’n psigiater en ’n skrywer) en "Klein Saterdag" (wat in 2005 in die Burgersentrum van Hermanus opgevoer word).






</doc>
<doc id="114276" url="https://af.wikipedia.org/wiki?curid=114276" title="Rina Botha">
Rina Botha

Rina Botha was ’n Afrikaanse aktrise en skrywer en lektor in Drama aan die Universiteit van Stellenbosch.

Catharina Philippina Botha is in 1925 in George gebore. Sy studeer aan die Universiteit van Stellenbosch en die Graaff-Reinet Onderwyskollege en gee daarna onderwys op Sutherland. In 1944 verlaat sy die onderwys om aktrise te word. Sy sluit aan by die akteur Johan Fourie se toneelgeselskap en trou later met hom. Vir twaalf jaar is sy aan die Johan Fourie-toneelgeselskap verbonde en doen ook werk vir die Nasionale Toneelorganisasie. In 1964 keer sy terug na die Universiteit van Stellenbosch om drama te studeer onder Fred Engelen en sy voltooi ook ’n B.A. Honneurs-graad in Afrikaanse letterkunde. Hierna word sy aangestel as lektor in spraak en stem in die Departement Drama, ’n pos wat sy beklee tot met haar dood. In hierdie tyd lei sy vele bekende akteurs en aktrises op, insluitende Annalize van der Ryst, Rina Nienaber, Johan Esterhuizen, Antoinette Kellerman, Dawie Malan, Laurika Rauch, Juanita Swanepoel en Marie Kruger, laasgenoemde twee wat haar opvolg as stemonderwysers in die departement. Van die rolle wat sy op die verhoog vertolk het, sluit in ’n rol in “"Geknakte riete"” van Johan Fourie in 1952. Haar tweede man, Carel “Yster” Hattingh, is in 1970 oorlede.

Sy skryf die romans “"Amanda Conradie"”, “"Totdat ons weer ontmoet"” en “"Drakensnek"”. Sy skryf ook ’n aantal ontspanningsverhale, waarvan sommige in "Die Naweek" gepubliseer word.




</doc>
<doc id="114277" url="https://af.wikipedia.org/wiki?curid=114277" title="George Louw">
George Louw

George Louw (gebore 1 Maart 1939, Sutherland) is ’n uitgewer en Afrikaanse digter en dramaturg. Sy vader is ’n broer van die digters N.P. van Wyk Louw en W.E.G. Louw.

George Louw is op 1 Maart 1939 op Sutherland gebore, waar sy vader op Meintjiesplaas geboer het. Hy is die jongste van drie kinders en het ’n ouer broer en suster. Sy vader is Bismarck von Moltke Louw, die broer van N.P. van Wyk Louw en W.E.G. Louw, en sy ma is Rita Baartman. Sy ouers is op 28 Maart 1931 getroud. In 1944 verhuis die gesin na Parow nadat sy pa op doktersadvies oor sy hoë bloeddruk die plaas moes verkoop. Op 13 Augustus 1945 is sy vader aan ’n hartaanval oorlede. George matrikuleer in 1956 aan die Hoërskool J.J. du Preez in Parow. In 1957 word hy met ’n beurs van "Die Burger" student aan die Universiteit van Stellenbosch en in 1959 verwerf hy sy B.A.-graad met hoofvakke Afrikaans-Nederlands en Filosofie.

Hy word vervolgens joernalis by "Die Burger". In 1963 begin hy in die medisyne studeer aan die Universiteit van Stellenbosch en trou in hierdie jaar ook met Sophia Dorothea (Dorette) Theron. In sy tweede akademiese jaar word dit egter duidelik waar sy roeping lê en hy staak sy mediese studies. In hierdie tyd is hy tydelik mede-redakteur van "Amicus Certus", nuusblad van Ou Mutual. Hy verwerf in 1965 sy B.A. Honneurs-graad in Afrikaans-Nederlands aan die Universiteit van Kaapstad in die eerste klas en word junior lektor aan hierdie universiteit. In 1968 word hy lid van die redaksie van "Die Huisgenoot", waarna hy as uitgewer by Tafelberg-Uitgewers in Kaapstad ander skrywers se werk begin versorg. Hy word later hoof van fiksie by hierdie uitgewery. In 1981 word hy aangestel as uitgewer by NG Kerk-uitgewers, later Lux Verbi. Hy vorder tot assistent-hoofbestuurder van hierdie uitgewery, voordat hy in 1992 'n pos as hoofbestuurder van Van Schaik uitgewers in Pretoria aanvaar. In Maart 1998 tree hy af.

As dertienjarige verower hy die eerste prys vir poësie in ’n landwye skryfwedstryd vir kinders onder agtien jaar. In hierdie tyd verskyn die gedig "Ek droom" reeds op 17 Januarie 1953 in "Die Klein Burger", terwyl van sy verse ’n bietjie later ook in "Standpunte" opgeneem word.

Hy debuteer in 1957 as agtienjarige met "Die trekpad", ’n bundel wat hy aan Ingrid Jonker opdra as huldeblyk vir haar mentorskap met sy digkuns. Hierdie bundel trek reeds aandag weens die soepel taalgebruik en tegniese digterlike vermoë, hoewel daar nie veel integrasie van gedigte in die bundel is nie. Te veel van die gedigte steun ook nog te sterk op ’n enkele beeld, ingewing of woord, wat afbreuk doen aan die impak van die geheel. Die gedigte handel oor die ervarings en eerste insigte in die lewe, die jeugliefde met sy vreugde en smart en ’n jongman se religieuse twyfel. "Erfenis van ’n ou visser" daag die aangesproke “jy” uit om die harde werklikheid van ’n lewe op see ten volle te begryp. "Langs die trekpad na Madrid" beeld die lewensvreugde uit soos dit in verskeie figure vergestalt word. ’n Hoogtepunt in die bundel is "Die lug skif oop", waar die beelding konsekwent deurgevoer word.

"Koggelstok" bevat ’n uitbreiding na meer aktuele temas in onopgesmukte en pretensielose taal en gehanteer met ironiese saaklikheid, wat die belofte van sy debuutbundel bevestig. In die verse word teenstellings soos logika en spontaneïteit, erns en lughartigheid gebalanseer om sodoende te probeer deurdring tot die tergende maar ontwykende waarheid. Die titel verwys dan ook na ’n stok wat trekdiere uitmekaar hou, maar hulle terselfdertyd verbind, of na spot en spotsug tussen leser en digter. Dit impliseer ook vryheid binne perke. Sommige kritici mis egter in hierdie stadium ’n passie of ontroering, wat die tegnies knap geskrewe hoofsaaklik vrye verse se intensiteit sou verhoog. Daar is vier afdelings in die bundel. Die eerste bevat aktualiteitsverse van diverse aard. "Kosmiese vryheid" behandel die onstuimige internasionale politiek van die sestigerjare, met ’n voorspelling oor die onrus wat dit vir Suid-Afrika inhou. "Volkies I en II" lewer kommentaar op die binnelandse realiteite soos vergestalt in die lewens van die Kaapse bruinmense, terwyl "Oproep" ’n wranger weergawe is van die onregverdige baas-kneg-verhouding in die land. "Nasleep" bring op effektiewe wyse die daaglikse toestande van die massas in verband met ’n oorlewingsoorlog, waar die oorspronklike tydsein mooi aansluit by die oorlogsmotief. "Só nuut" bring die surrealistiese kunstenaar se probleme uiteindelik terug na sy seksualiteit. Die kort tweede afdeling bevat religieuse verse. "Jesus 2000" verplaas Jesus na die twintigste eeu, waar hy as verstote figuur tevergeefs sy liefde in die stadstrate moet preek. "Een God" verklaar dat daar een God is ten spyte van verskille tussen sektes en rasse, met die ironie dat diegene wat hierdie waarheid verkondig se gedrag tydens politieke verkiesings en referendums die waarheid nie beaam nie. In die derde afdeling is daar beskrywende verse, met "Moderne siklus" en "Die duister doel" as hoogtepunte, laasgenoemde met ’n treffende uitbeelding van die eindelose brandstof ingooi en ry op die lewenspad, op soek na antwoorde. "Die stygende jare" beeld in die eerste drie strofes effektief die ontwikkeling van mens en digter na volwassenheid uit, net om in die laaste strofe vas te val in ’n ongemotiveerde afwyking. Hierdie gebrek aan eenheid en binding kom meermale in die bundel voor, soos ook byvoorbeeld in "Legende om die droogte" en "Episode". Die afdeling "Fantasie in spaansriet" is, ten spyte van onaf onderdele, ’n knap bydrae tot die liefdesverse in Afrikaans en voer die koggelstok-tema tot ’n eindpunt. In 1965 word die Eugène Marais-prys aan "Koggelstok" toegeken.

"Opstand verby" bou voort op die ontginning van die vrye versvorm en die seggingskrag van eenvoudige woorde en taal, met meer gebruikmaking van surrealistiese beelde. In hierdie bundel oorheers die godsdiens en geloof as sentrale tema, met die digter wat vasgevang is in twyfel en verwarring. ’n Hoogtepunt is "Hitler hou kajuitraad met homself" wat ’n treffende uitbeelding gee van die kontras tussen die despoot se kindervrese en sy later onmenslike optrede. "Visioen van ’n degenerasie" bevat ’n bede om ’n tuiste en vrede vir almal, terwyl "Hoop" op vernuftige wyse die gewone assosiasie tussen lig en hoop omdraai. "Vlug is nie ’n dagrit ver" beeld die begeerte uit om terug te vlug na ’n ongerepte jeug, met die ervaring en ouderdom wat soos ’n dooie gewig saamgedra word en die tog bemoeilik, terwyl "Herberg vir ’n nag" die begeerte na privaatheid te midde van die grofste skendings daarvan uitspreek.

Na ’n digterlike stilswye van amper veertig jaar verskyn die digbundel "Kraai", wat ’n hoogtepunt in sy oeuvre verteenwoordig. Die kraai is simbolies van verskeie dinge, soos godsdienstige inspirasie, as boodskapper of verskyningsvorm van God of van ’n ander bonatuurlike mag, terwyl vir die alchemiste die kraai die innerlike donkerte van die siel verteenwoordig het. Dit vergestalt ook onheil en word deur sommige gesien as draer van ’n onheilsboodskap, soos naderende dood, terwyl dit ook geassosieer word met towery. Dit is ’n heg gestruktureerde bundel, met die kraai wat ook in voorkoms vergelyk word met die historiese Dominikaanse priester Girolamo Savonarola (1452–1498), in wie se persoon die tweespalt van die mens tussen god en duiwel tot uiting kom. Die gedigte bied ’n siniese blik op hoe die mens God en Sy skepping hanteer, met die mens uitgebeeld wat in sy selfsugtige eiewaan en strewe na rykdom en mag die omgewing vernietig. Hierdie vernietiging is egter nie al nie, want wat die mens aan ander mense doen is nog erger. Hiervandaan beweeg die bundel na die individu se verhouding met God, met die kerk wat sy eie strewe na welvaart het en ’n ongesonde houvas op die mens verkry. Savonarola verskyn in hierdie verband in die bundel. Met sy skerp neus het hy na ’n kraai gelyk en hy het as roeping gehad om die mense van Firenze met hul eie sondigheid te konfronteer en kritiek uit te spreek teen die kerk se rol. Deur hierdie figuur sien ons hoe die kerk onder mooi orrelspel God wesentlik ondermyn, sodat die verse versetverse word teen wanbeelde van God. Uiteindelik neem die kerk wraak en vernietig teenstand en kritiek op sy doen en late, sodat Savonarola op die brandstapel sterf. Die bundel bestaan uit vier afdelings. Die eerste afdeling bevat digterlike besinnings oor tyd, ewigheid en die dood en verwys na familielede en wêreldgebeure. In die tweede afdeling word besin oor die mens in die algemeen en sy omgewing, asook God se verhouding met die wêreld. Afdeling drie verwys na die bundeltitel en bespreek die kraai in vergelyking met soortgelyke voëls soos die strandloper, die dikkop en die paradysvoël, terwyl Savonarola in die vierde afdeling ter sprake kom. Hierdie laaste afdeling beslaan feitlik die helfte van die bundel, wat ingelei word met ’n kort lewenskets van Savonarola.

Van sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Faune", "Liggaamlose taal", "Goudaar", "Kraaines", "Woordpaljas", "Die goue vreugde", "Voorspraak" en "Die mooiste Afrikaanse liefdesgedigte". Rina Coetzee toonset ’n aantal van sy gedigte, wat sy by die Stellenbosse poësiekring opvoer.

Sy eerste drama, "’n Skip is ons beloof", het as tema die botsing tussen ’n enkeling en die samelewing tydens die anti-bandiete agitasie van 1848. Die Neptune, ’n skip vol gevangenes, gooi anker in Simonsbaai en die plaaslike inwoners kom in opstand teen Brittanje se besluit om die Kaap as strafkolonie te gebruik. Die goewerneur, sir Harry Smith, wag vir verdere opdragte van die Britse regering voordat hy die gevangenes sal toelaat om aan land te kom. Intussen moet voedselvoorrade vir hulle gevind word, maar die anti-bandiete beweging dwarsboom alle pogings om dit te bekom. ’n Afgetrede leëroffisier en nou boer, Peter Newton (gebaseer op die geskiedenis van Robert Stanford), besluit om menslikheidsredes om tog voorrade te verskaf, maar die gemeenskap draai dan teen hom. Hy en sy gesin word onderwerp aan onmenslike vervolging, tot so ’n mate dat hy selfs nie mediese hulp vir sy sterwende kind kan verkry nie. Dwarsdeur die handeling is drie figure uit ’n later eeu ook op die verhoog teenwoordig, met die Ou Man wat in sy verhouding met die diaboliese Gunter ook aan die bose blootgestel word. Hierdeur word die boodskap dat die oorwinning van haat en onredelikheid telkens in die tyd herhaal sal word en dat liefde nooit werklik bestand is hierteen nie, op kreatiewe wyse versterk. ’n Fragment van die drama verskyn reeds in 1969 in "Kol". Hierdie drama word in 1969 voor publikasie deur die Kaapse Raad vir die Uitvoerende Kunste (KRUIK) opgevoer en in 1970 met die W.A. Hofmeyr-prys bekroon. Dit word ook vir skole voorgeskryf.

Hy volg dit op met die drama "Die generaal", wat ’n dubbele intrige het, naamlik Napoleon wat in Parys aankom na sy Egiptiese veldtog en die ontrouheid van sy vrou Josephine ontdek, asook George Grand, kopieskrywer van Kalkutta wat homself as generaal in sy eie wêreld sien en terselfdertyd in Parys aankom op soek na sy ontroue vrou, Catherine. Hierdie twee parallelle en soortgelyke verhaallyne beklemtoon die persoonlike trauma waaraan almal, ryk en beroemd en arm en onbekend, onderwerp word. Napoleon triomfeer tydelik bo sy persoonlike situasie en word sy land se groot generaal en veldheer, terwyl Grand se lewe in duie stort wanneer sy poging om sy vrou te herwin misluk en hy selfmoord pleeg deur in die Seine te spring. Ironies genoeg is Grand egter in ’n ander sin ’n groter oorwinnaar as Napoleon, aangesien hy sy siel behou. Die teenstelling tussen die generaals word beklemtoon deur Grand se verhaal te vertel in die styl van die teater van die absurde en Napoleon se verhaal op tradisionele wyse, sodat die drama ook eksperimenteer met stylvermenging. Met hierdie twee dramas maak Louw ’n wesentlike bydrae tot die Afrikaanse drama.

Sy drama "Komete" word opgeneem in die versamelbundel "Skouspel" wat saamgestel is deur Jan B. Vermaak.

’n Essay van hom oor Kaapstad word opgeneem in die versamelbundel "Son op die land" en die verhaal "Man met bal" in "Blommetjie gedenk aan my". Hy vertaal ook enkele werke in Afrikaans, waaronder "Die kruis van die dapperes: roman van die Poolse versetstryd" van Roman Bratny. Verder lewer hy ’n bydrae tot "Gesprek sonder grense: huldigingsbundel ter ere van Johan Degenaar", wat in 2006 gepubliseer word.

Werke wat uit sy pen verskyn sluit in:





</doc>
<doc id="114278" url="https://af.wikipedia.org/wiki?curid=114278" title="Dominique Botha">
Dominique Botha

Dominique Botha is ’n Afrikaanse skrywer wat etlike pryse wen met die roman “"Valsrivier"”.

Dominique Botha word groot op die plaas Rietpan in die Vrystaat. Sy is lid van die Pirogue kollektief, ’n inisiatief van Breyten Breytenbach se Gorée-instituut in Dakar in Senegal wat kunstenaars in Afrika ondersteun. Verder dien sy op die raad van die Spier-kunstrust, die Afrika-sentrum en die Yellowwoods- kunstrust. Sy is getroud met Adi Enthoven en die egpaar het vier kinders. Hulle bly in Johannesburg

Sy skryf in standerd vier ’n opstel oor Racheltjie de Beer wat haar onderwyseres gaande het en haar ouers spesiaal hiervan in kennis stel. Ten spyte hiervan neem sy haar skryfwerk nie ernstig op nie en dit is eers die behoefte om die dood van haar broer te verwerk wat haar ernstig laat skryf. “Valsrivier” is ’n biografiese roman wat handel oor die skrywer se verhouding met haar ouer broer Paul. Hy is agtien maande ouer as sy en die oudste van die vyf kinders in die gesin. Hulle word saam groot op die plaas Rietpan in die distrik Viljoenskroon in die Vrystaat, aan die walle van die rivier. Op die plaas word die werkers met menslikheid behandel, maar pa Andries is steeds rigied in sy Calvinistiese denkwyse oor opvoeding. Paul is ’n begaafde, maar sensitiewe kind wat sterk beïnvloed word deur sy verhoudings met ander en sy ervarings. So het sy komplekse verhouding met sy vader en die onregverdigheid van die apartheidsbestel ’n groot invloed op hom. Later gaan Paul Londen toe om die wêreld te sien en met die hoop om uit die kloue van sy selfvernietigende leefstyl te ontsnap. Hy kry werk as ’n skrynwerker by ’n rolprentateljee buite Londen, maar is eensaam. Op 27-jarige ouderdom is hy dood aan ’n oordosis heroïen. Die verhaal word vertel in poëtiese en sensitiewe taal, met aangrypende beelde, wat die leser intrek en ontroer. “"Valsrivier"” word in 2014 met die Eugène Maraisprys vir ’n eerste of vroeë werk, die Jan Rabie-Rapport-prys vir vernuwende fiksie en die Universiteit van Johannesburg-prys vir ’n debuutwerk bekroon. In dieselfde jaar is dit ook op die kortlys vir die toekenning van die KykNet-Rapport-prys. Die roman is eers in Engels geskryf en sy vertaal dit daarna in Afrikaans. Die Engelse weergawe van die roman, “False River”, word eweneens in 2014 bekroon met die Universiteit van Johannesburg-prys vir ’n debuutwerk in Engels en is in dieselfde jaar op die kortlys vir die toekenning van die Sunday Times-fiksieprys. Sy skryf ook gedigte en verower in 2014 die tweede prys in Versindaba se lykdigte kompetisie oor gestorwe digters met haar gedig oor Eugène Marais, “"I always loved the wildest things best"”.




</doc>
<doc id="114279" url="https://af.wikipedia.org/wiki?curid=114279" title="Hendrik J. Botha">
Hendrik J. Botha

Hendrik J. Botha is ’n Afrikaanse digter.

Hendrik J. Botha is in 1958 gebore en word groot op Westonaria aan die Wes-Rand. Hy matrikuleer in 1976 aan die Hoërskool Gimnasium in Potchefstroom en studeer daarna in die medisyne aan die Universiteit van Pretoria. Na sy internskap en verpligte militêre diensplig is hy ’n algemene praktisyn in Louis Trichardt (tans Makhado). In 1993 vestig hy hom in Bloemfontein en spesialiseer in narkose, waarna hy vanaf 1997 as narkotiseur praktiseer, eers in Klerksdorp en vanaf 2011 in Pretoria. In 2011 skryf hy in vir die M.A.-graad in Kreatiewe Skryfkuns aan die Universiteit van Kaapstad, ’n graad wat hy onder leiding van Joan Hambidge in 2013 met lof behaal. Sy mini-verhandeling wat hy as deel van die kursus indien handel oor “"Dokters as digters in die Afrikaanse letterkunde"”, terwyl die praktiese vereistes van die graad die gedigte is wat later as “"Atropos"” gebundel word. Hy woon op ’n kleinhoewe aan die oostekant van Pretoria.

Hy debuteer met die digbundel “"Atropos"”. Die titel word verduidelik in die gedig “"Lotsbestemming"” en verwys na die Griekse mitologie, terwyl die voorbladontwerp ten nouste daarmee saamhang. Zeus se drie dogters Clotho, Lachesis en Atropos beskik oor die mens se lewensdraad: Clotho spin die draad, Lachesis wys dit ewekansig toe en Atropos knip dit willekeurig af. Die gedigte word in ses afdelings verdeel met temas wat behandel word wat insluit herinneringe aan die jeug en verlede; verganklikheid, soos dit veral in die hospitaal ervaar word; liefdesgedigte; herinneringe aan ’n Namibiese plaas; en ’n sterfproses. Die verse munt uit in duidelike segging in ’n klinkklare styl.



</doc>
<doc id="114280" url="https://af.wikipedia.org/wiki?curid=114280" title="Engbers">
Engbers

Engbers is 'n Duitse familie-onderneming met belange in die tekstielkleinhandel waar hulle op mode vir mans in die ouderdom tussen 35 en 60 jaar fokus. Die onderneming, wat sy hoofkwartier in Gronau in die Münsterland-streek van Noordryn-Wesfale het, bedryf tans meer as 300 modewinkels in 180 nedersettings in Duitsland en Oostenryk.

Emilio Adani is oorspronklik as 'n etiket vir breimode gevestig. Vanaf 2005 is dit deur 'n span kreatiewes en inkopers verder ontwikkel tot 'n etiket vir straatmode met 'n sportiewe styl. Die teikengroep is mans tussen die ouderdom van 30 en 50 jaar. Eksklusiewe Emilio Adani-modewinkels is vanaf 2008 geopen, drie jaar later het 'n aanlynwinkel gevolg. 


</doc>
<doc id="114281" url="https://af.wikipedia.org/wiki?curid=114281" title="Jaco Botha">
Jaco Botha

Jaco Botha (*17 September 1972, Vereeniging – †18 Oktober 2016, Knysna) was 'n Afrikaanse skrywer, digter, draaiboekskrywer en regisseur. Hy publiseer werke in verskeie genres, waaronder digkuns, kortverhale, romans en selfs kinderverhale. Hy is ook gedurende sy loopbaan aktief betrokke gewees in die T.V.- en filmbedryf.

Christoffel Jacobus Botha is op 17 September 1972 in Vereeniging gebore. Sy eerste laerskool is Prinshof in Pretoria, ’n skool vir swaksiendes, aangesien hy gebore is met slegs 10% sig. Tydens sy Sub B-jaar trek sy ouers Worcester toe sodat hy daar by die Pionierskool vir Blindes kan skoolgaan, waar hy dan ook in 1991 matrikuleer.

Terwyl hy nog op hoërskool is in 1990 en 1991 is hy betrokke by B&W Rekenaars op Worcester, waar hy help met verkope en herstel van rekenaartoerusting en ook privaatklasse gee in rekenaargebruik.

Hy studeer vanaf 1992 verder aan die Universiteit van Stellenbosch, eers vir twee jaar vir ’n B.Sc.-graad met Wiskunde as hoofvak voordat hy oorskakel na tale en in 1996 die B.A.-graad met Afrikaans-Nederlands en Sielkunde as hoofvakke verwerf.

Gedurende sy studentejare is hy besonder aktief. By Wilgenhof-koshuis is hy redakteur en uitgewer van die koshuis se nuusblad. Hy ontvang dan in 1995 die koshuis se toekenning vir uitstaande bydrae tot kultuur en wen ook in 1995 die Studenteraad-skryfkompetisie. Hy het sy eie radiostasie, WKPR, bedryf en is in 1995 stasiebestuurder van Matie FM Stereo en konsultant by Radio Phoenix in Lusaka in Zambië. Vir twee jaar is hy ook redakteur van die Wilgenhof Koshuis koerant "Die Bliksem" en in 1996 is hy die beoordelaar van die Studenteraad-skryfkompetisie. By die Wilgenhof Koshuis speel hy ten spyte van sy swak sig derde liga rugby en is voorsitter van die snoekerklub, die veerpyltjieklub en die brugklub.

Vanaf 1997 studeer hy verder aan die Universiteit van Kaapstad en in 1997 behaal hy ’n B.A. Honneurs-graad. In hierdie jaar is hy die wenner van die M-Net-beurs vir skeppende skryfwerk en in 1998 die wenner van die Human & Rousseau-beurs, wat hom in staat stel om sy M.A. studies aan die Universiteit van Kaapstad voort te sit. Hy is lid van die Suid-Afrikaanse nasionale blinde krieketspan na Delhi in Indië in 1998, waar hulle die Wêreldbeker verower. In 1999 voltooi hy die eerste Afrikaanse meestersgraad (M.A.-graad) in skeppende skryfwerk in die land met lof aan die Universiteit van Kaapstad, onder leiding van Etienne van Heerden, met kortverhale wat later as "Sweisbril" gepubliseer word.

Na afloop van sy studies wend hy hom tot die Inligtingstegnologie-bedryf. Vanaf 1999 tot 2001 is hy betrokke by die IT-maatskappy Visoft in Stellenbosch as programmeerder en webtuiste-ontwikkelaar en vanaf 2001 tot 2003 doen hy programmatuurontwikkeling en konsultasie vir die maatskappy Generation Trading 5. In hierdie tyd bly hy op Stellenbosch en raak hy verloof aan die aktrise Ingrid Lehmensich. Sy het grootgeword op die plaas Kleinwolwedans naby Malmesbury en het drama studeer onder Babs Laker. In 2003 trek hulle na Johannesburg, waar hulle in ’n woonstel in Auckland Park bly. Hulle trou in 2004 en verloor dan hulle babadogtertjie in 2007. In Johannesburg speel Ingrid toneel en studeer verder vir ’n B.Psych.-graad, terwyl sy ook redakteur word van LêNet op LitNet. Jaco begin hier sy eie reklame-agentskap, Big Bad Wolf Advertising, waar hy verantwoordelik is vir skeppende elemente soos konsepontwikkeling, kopieskryf en innoverende strategiese beplanning.

Verder hou hy die pot aan die kook met die skryf van tegniese artikels vir onder meer boutydskrifte. Verskeie van sy artikels, prosa en gedigte verskyn in tydskrifte in Suid-Afrika en Nederland, waaronder ’n gereelde rubriek in die tydskrif "Manwees". Hy is ook vir ’n ruk die redakteur van die tydskrif "Die Krit", wat tydens die KKNK (Klein Karoo Nasionale Kunstefees op Oudtshoorn) uitgegee word om die aanbiedings te resenseer. Daar is in 2006 polemiek wanneer ’n afbrekende resensie wat hy oor die vertoning "4Werke" van Sunette Bridges, Karla du Plessis, Jannie Moolman en die sanger Hugo skryf, tot dreigemente van geweld lei en hy met lyfwagte op die fees moet rondloop.

Hy lewer ook gereelde bydraes tot "By", die Saterdag-bylae tot "Beeld" en "Die Burger".

As draaiboekskrywer werk hy mee aan "Casper Rasper Show" (KykNet), "Jozi Zoo" (e.tv) en "Skwizas" (SABC), terwyl hy vir Spier Films die draaiboek vir "BULLET!" skryf en ook verantwoordelik is vir die draaiboek van "’n Saak van geloof". Hy is regisseur en vervaardiger van "Talk SA" (SABC2) en mede-regisseur en uitvoerende vervaardiger van "Whip the Chef" (SABC2). Hy is ook ’n musikant, wat twee liedjies op die sangeres Alta Joubert se debuut-CD "Malta Bella" skryf en toonset en dan self verskeie liedjies onder die versameltitel "Hier kom die tier" opneem en op Internet bemark.

Hy en sy vrou en hulle troeteldiere verhuis later na ’n kleinhoewe naby Knysna, waar hy as vryskutskrywer werk. Hy het sy lewe op 18 Oktober 2016 op Knysna geneem.

Op veertienjarige ouderdom skryf hy reeds gediggies vir oulike meisies en terwyl hy nog op skool is lê hy ’n bundel gedigte aan ’n uitgewer voor, wat afgekeur word vir publikasie. Hierna spits hy hom toenemend toe op prosa en die kortverhaal en publiseer onder andere in "Tydskrif vir Letterkunde". Sy eerste bundel kortverhale word op 21-jarige ouderdom afgekeur vir publikasie, maar hy debuteer dan in 1997 met "In drie riviere". Hy verklaar dat die titel afkomstig is van Drie Riviere naby Vereeniging, waar hy gebly het. Hy het altyd gevoel dat die vierde rivier, die een na die paradys, hier afwesig is en die titel dui dus op voorstedelikheid en die gebrek aan paradys. In hierdie bundel word ’n sterk surrealistiese aanslag verbind met ’n sterk verhaalelement. Die titelverhaal beskryf hoe die verteller vir hom ’n verbeeldingsvrou in drie dele (kop, lyf en derms) saamstel uit verskillende fragmente. Die vrou bevat die intellektuele vrou van woorde uit die Universiteit van Pretoria, die vrou met die lyf uit Natal en die vrou wat in stille weemoed die wellustige pen van die digter haar laat welgeval uit die skryfwerk van ’n ander skrywer. Hierdie driedelige vrou mond in die spreekwoordelike drie riviere uit en is simbool van die mens se balans tussen werklikheid en illusie. Die karakters in die verhale is meermale middelklasmense wat nie daarin slaag om geluk te vind nie, sodat die bundel ’n ontstellende algehele stemming van hopeloosheid het. Met ’n "Niefiksie-addendum" aan die einde van die bundel beweer die verteller dat hierdie verhale vertel is deur sy oom Kobus, die swartskaap van die familie, wat dit nooit gepubliseer het nie. Van die verhaalelemente word hier verhelder, maar dit is onduidelik of hierdie addendum fiksie of nie-fiksie is, ten spyte van die titel.

In die kortverhale gebundel in "Sweisbril" word weer doodgewone mense ondersoek in hulle beperkte visie, hulle klein rassisme, die saaiheid van hulle lewens en huwelike, die banaliteit van hulle begeertes en hulle menslikheid. Hierdie karakters dryf doelloos rond in die lewe nadat die mitologie van die uitverkore volk aan die suidpunt van Afrika verpletter is en sukkel om hulle rassisme af te skud en rigting te kry. Geweld is ’n belangrike sub-element in hierdie lewens op soek na betekenis, terwyl swak sig (altesame vyf karakters in die boek is blind) ook ’n deurlopende tema is. Hierdeur kry die uitsiglose bestaan van die karakters ’n fisiese asook simboliese dimensie. Botha skryf soos mens sweis, met die fokus op ’n klein kolletjie, sodat sy skryfwerk baie gedetailleerd is. Van sy kortverhale word opgeneem in versamelbundels soos "Storiepalet", "Briewe deur die lug" en "Die mooiste liefde is verby".

Sy eerste roman, "Miskruier", speel af in ’n toekomstige Suid-Afrika (2009) wat op die afgrond is en waar veral wit mense moet veg vir oorlewing, fisies en geestelik. President Mbeki word vermoor en daar is ’n militêre magsoorname. Die joernalis Braam Fourie skryf ’n kritiese artikel teen die diktator, generaal Nyende, en sy regering, en moet dan vlug vir die veiligheidspolisie. Na ’n tyd waarin hy skuiling vind by ’n dwelmkoerier in Kaapstad, word hy gevang en in die gevangenis gegooi, waar feitlik die hele res van die roman hom afspeel. Dit is moeilik om die genre van die verhaal te plaas, want dit begin as toekomsvisie, skakel dan om na spanningsverhaal en eindig as tronkverhaal. In wese gaan dit dan oor die indiwidu se stryd teen die stelsel. Die titel van die boek word onder andere afgelei van die beeld van Die Virus wat sterftesyfers die hoogte laat inskiet en so die dood laat aanrol, soos ’n miskruier wat mis aanrol, terwyl die miskruier ook deurgaans gebruik word as beeld om miserabele en slegte mense uit te beeld. "Miskruier" is die eerste boek in Afrikaans waar die braille en oudio-weergawes tegelykertyd met die gedrukte uitgawe verskyn.

Hierna skryf hy die ongepubliseerde roman "Nag Nella", wat ’n humoristiese ondersoek is na die inligtingstegnologie-industrie. Die eerste hoofstuk van hierdie roman word in die Maart 2006 uitgawe van "Ons Klyntji" gepubliseer. Saam met Etienne van Heerden is hy verantwoordelik vir die publikasie van die kollektiewe internet skryfprojek "Die rooi roman" en hy vertaal Mike Nicol se "Of cops and robbers" in Afrikaans as "Dieners en donners".

"Lalala en ek by die see" is ’n kinderboek op rym, waar Lalala die kind (en hier kan jy enige kind se naam invul) via Zoeloeland na die see neem. Die boek is geïllustreer deur John Murray.

"Die avonture van Lulu Lerulu" is die verhaal van ’n Africanis-hond, grootliks op die waarheid gebaseer, wat met groot deernis vertel word. Lulu word in ’n buitekamer gebore saam met haar boeties, Stinkie en Brakkie. Hulle ma vertel die verhaal van hulle voorgeslagte wat saam met hulle mense van Egipte dwarsdeur die hele Afrika getrek het en groot gevare en ontberings getrotseer het. Die boodskap is dat ’n Africanis-hond nooit moed opgee nie, ’n les wat vir Lulu deur haar eie donker tye trek. Lulu kry verskeie eienaars, met sommiges by wie sy ’n swaar lewe moet ly.






</doc>
<doc id="114283" url="https://af.wikipedia.org/wiki?curid=114283" title="Sproete">
Sproete

Sproete (enkelvoud efelis) is trosse gekonsentreerde melanien-selle wat baie sigbaar is op mense met 'n ligte gelaatskleur. Sproete het nie 'n verhoogde aantal van die melanien-produserende selle, melanosiete nie, maar het melanosiete met 'n oorproduksie van melanien korrels (melanosome) wat kleurverandering veroorsaak in die buitenste velselle genaamd keratinosiete. Sproete is verskillend van bruinvlekke en moesies.

Sproete word gevorm deur blootstelling aan sonlig. Die blootstelling aan UV-B-straling aktiveer melanosiete om die produksie van melanien te verhoog, wat kan veroorsaak dat sproete donkerder en meer sigbaar word.

Sproete kom hoofsaaklik op die gesig voor, hoewel hulle op enige vel kan verskyn wat blootgestel word  aan die son, soos arms of skouers. Sproete is skaars op babas en word meer algemeen gevind op kinders voor puberteit. Met blootstelling aan die son sal sproete terugkeer as hulle verander het met aanwending van rome of lasers en nie teen die son beskerm word nie – in sommige gevalle verdof sproete met ouderdom.

Sproete is nie 'n vel aandoening nie, maar mense met sproete het oor die algemeen 'n laer konsentrasie van ligbeskermende melanien en is dus meer vatbaar vir die skadelike gevolge van UV-straling. Dit is raadsaam vir mense wie se vel geneig is om sproete te maak om oormatige blootstelling aan die son te vermy en van sonskerm gebruik te maak.

Die teenwoordigheid van sproete hou verband met skaars allele van die MC1R geen, alhoewel dit nie onderskei of  'n individu sproete sal kry as hulle een of selfs twee  afdrukke van hierdie geen het nie. Selfs individue wat geen afdrukke van MC1R het nie, vertoon soms sproete.   Individue met 'n groot aantal besproete areas het een of meer van die variante van die MC1R geen. Van die variante van die MC1R gene is Arg151Cys, Arg160Trp, en Asp294His die mees algemene by mense met sproete. Die MC1R geen word ook sterker geassosieer met rooi hare as met sproete. Die meeste rooikop individue het twee variante van die MC1R geen en byna almal het een. Die variante wat rooi hare veroorsaak is dieselfde wat sproete veroorsaak. Sproete  kom ook voor in gebiede soos Japan, waar rooi hare nie voorkom nie. Hierdie individue het die variant Val92Met, wat ook gevind word in Kaukasiërs, en 'n minimale uitwerking op hul pigmentasie het. Die R162Q alleel het 'n betwisbare betrokkenheid by sproete.

Die variante van die MC1R geen wat verband hou met sproete het in die menslike genotipe verskyn toe die mens begin het om Afrika te verlaat. Die variant Val92Met het iewers tussen 250 000 – 100 000 jaar gelede onstaan- lank genoeg dat hierdie geen deur mense in sentraal-Asië versprei kon word. Arg160Trp het na raming rondom 80 000 jaar gelede ontstaan, terwyl beraam word dat die Arg151Cys en Asp294His rondom 30 000 jaar gelede ontstaan het. Die wye variasie van die MC1R geen bestaan in mense van Europese afkoms vanweë die gebrek aan sterk omgewingsdruk op die gene. Die oorspronklike alleel van MC1R is gekodeer vir donker vel met 'n hoë melanien inhoud in die selle. Die hoë melanien inhoud is beskermend in gebiede met hoë UV-lig blootstelling. Die behoefte hieraan het verminder toe die mens verskuif het na hoër breedteliggings waar inkomende sonlig laer UV-lig-inhoud het. Die aanpassing van ligter vel is nodig sodat individue in hoër breedteliggings steeds genoeg UV absorbeer vir die produksie van vitamien D. Besproete individue is geneig om minder sonbruin te word en het 'n baie ligte vel- dit sal individue met hierdie gene help om vitamien D te absorbeer.

" 'n Efelis" beskryf 'n sproet wat plat en ligbruin of rooi is en wat vervaag wanneer blootstelling aan die son verminder word. Hierdie sproet is meer algemeen in diegene met 'n ligte gelaatskleur maar kom voor by mense met 'n verskeidenheid van gelaatskleure. Die gereelde gebruik van sonskerm kan sproete se ontwikkeling inhibeer.

Lewervlekke (ook bekend as sonvlekke en lentigo) lyk soos sproete, maar hul word gevorm na jarelange blootstelling aan die son. Lewervlekke is meer algemeen by ouer persone.


</doc>
<doc id="114284" url="https://af.wikipedia.org/wiki?curid=114284" title="Kunstenaar">
Kunstenaar

'n Kunstenaar is 'n persoon wat by een of meer van 'n breë spektrum aktiwiteite betrokke is wat met die skepping, beoefening of demonstrasie van kuns verband hou. Die algemene gebruik van die woord in omgangstaal sowel as akademiese diskoers verwys na 'n praktisyn van slegs die beeldende kunste. Die term word dikwels in die vermaakbedryf, veral in 'n besigheidskonteks, vir musikante en ander uitvoerders (minder dikwels vir akteurs) gebruik. "Artiste" (Frans vir kunstenaar) is 'n variant wat slegs in hierdie konteks in Engels gebruik word. Die gebruik van die term om byvoorbeeld skrywers te beskryf, is geldig, maar minder algemeen, en hoofsaaklik beperk tot kontekste soos kritiek.

'n Vertaling van Wiktionary se definisie van die woord kunstenaar lyk soos volg:
Die Oxford English Dictionary omskryf die ouer breë betekenis van die term "artist":

Die Griekse woord "techně", dikwels as "kuns" vertaal, impliseer die bemeestering van enige soort handwerk. Die byvoeglike Latynse vorm van die woord "technicus," het die bron van die Afrikaanse woorde tegniek, tegnologie, tegnies geword.

In die Griekse kultuur het die nege Muses elkeen oor 'n ander menslike skeppingveld toesig gehou:
Geen muse is met die beeldende kunste soos skilder en beeldhou geïdentifiseer nie. In antieke Griekeland het beeldhouers en skilders 'n lae status geniet, iewers tussen vrygeborenes en slawe, en hulle werk is as blote handearbeid beskou.

Die woord "kuns" "(art)" se oorsprong is die Latynse "ars" (stam "art-"), wat "vaardigheidsmetode" of "tegniek" beteken en 'n konnotasie met skoonheid het.

Gedurende die Middeleeue het die woord "artist" ("kunstenaar)" reeds in sekere lande soos Italië bestaan, maar die betekenis was iets soos "craftsman ("vakman")," terwyl die woord "artesan "(vakman) nog onbekend was. 'n Kunstenaar was iemand wat 'n sekere werk beter as ander mense kon doen. Die klem het nie soseer op die aktiwiteit geval nie, maar op die geskoolde uitmuntendheid. Gedurende hierdie tydperk was sommige "vakkundige" produkte (soos materiale) baie kosbaarder en duurder as skilderye of beelde.

Die eerste onderskeid tussen hoër en laer kunste dateer van die werke van Leon Battista Alberti (1404–1472): "De re aedificatoria, De statua "en" De pictura", wat eerder op die belangrikheid van die kunstenaar se intellektuele vaardighede as op handvaardighede gefokus het (selfs al was daar in ander kunsvorms 'n skema agter die werke.)

Met die koms van akademiese instellings in Europa (die tweede helfte van die 16de eeu) was daar 'n baie definitiewe grens tussen die hoër en toegepaste kunste.

Baie kontemporêre definisies vir "kunstenaar" en "kuns" is uiters afhanklik van kultuur en weerstaan estetiese voorskrifte, baie soos die kenmerke wat skoonheid bepaal, nie maklik gestandaardiseer kan word sonder dat dit kitsch word nie.

"Kunstenaar" is 'n beskrywende term vir 'n persoon wat aan 'n aktiwiteit deelneem wat as 'n kuns beskou word. 'n Kunstenaar kan ook nie-amptelik omskryf word as "'n persoon wat hom- of haarself deur 'n medium uitdruk." Die woord word ook in 'n kwalitatiewe sin gebruik vir 'n persoon wat kreatief, innoverend of bedrewe in die beoefening van 'n kuns is.

Oor die algemeen verwys die term na diegene wat binne die konteks van die hoë kunste of "hoë kultuur" skep – byvoorbeeld teken, skilder, beeldhou, toneelspeel, dans, skryf, rolprentvervaardiging, nuwe media, fotografie en musiek – mense wat verbeelding, talent of vaardigheid gebruik om werke te skep waaraan daar 'n estetiese waarde toegeskryf kan word. Kunshistorici en kritici definieer kunstenaars as persone wat binne 'n erkende en herkenbare dissipline kuns skep. Terme vir hoogs geskoolde werkers in mediums in die toegepaste kunste of dekoratiewe kunste sluit in vakkundige of handwerkman, en gespesialiseerde terme soos pottebakker, goudsmid of glasblaser. Hoë kuns-kunstenaars soos skilders het gedurende die Renaissance daarin geslaag om hulle status as vakkundiges na 'n definitiewe hoër vlak te skuif, maar sedert die 20ste eeu is die onderskeid minder relevant.

Die term kan ook losweg of metafories gebruik word om na hoogs opgeleide persone in 'n enige "nie-kuns" aktiwiteite te verwys, byvoorbeeld regte, medies, meganika of wiskunde.

Besprekings oor die onderwerp fokus dikwels op die verskille tussen "kunstenaar" en 'tegnikus", "verhoogkunstenaar" en "vakman," "skone kunste" en "toegepaste kuns", of wat kuns is en wat nie. Die Franse woord "artiste" (wat in Frans eenvoudig "kunstenaar" beteken) is in die Engelse woordeskat opgeneem waar dit vir 'n verhoogkunstenaar (dikwels in verskeidenheidskonserte of Vaudeville) gebruik word. "Artiste" kan ook 'n verkleinerende term wees.

Die Engelse woord "artiste" het dus 'n meer beperkte betekenisomvang as die Franse weergawe van die woord.

In "Living with Art "noem Mark Getlein ses aktiwiteite, dienste of funksies van kontemporêre kunstenaars:
Ná jare se bestudering van data oor afgestudeerde kunsstudente sowel as beleide en programuitkomste rakende kunstenaars, kuns en kultuur, beweer Elizabeth Lingo en Steven Tepper dat die skeiding tussen "kuns ter wille van kuns"-kunstenaars en kommersieel suksesvolle kunstenaars heelwat kleiner is as wat gedink word, en dat "hierdie skeidsmuur tussen die kommersiële en die niekommersiële, die uitmuntende en die minderwaardige, die elite en die populêre, besig is om te verbrokkel" (Eikhof & Haunschild, 2007). Lingo en Tepper maak verder die volgende stellings:



</doc>
<doc id="114285" url="https://af.wikipedia.org/wiki?curid=114285" title="Lien Botha">
Lien Botha

Lien Botha (1961-) is ’n fotograaf, kunstenaar en Afrikaanse skrywer wat internasionale erkenning geniet. As kunstenaar werk sy dikwels met metafore en is bekend vir haar poëtiese aanvoeling. Agtergrond en objekte word naatloos op samehangende visuele vlakke geënt. Sy gebruik dikwels landskappe, geheue en die herinneringe van families as temas. Die politikus Pik Botha was haar pa en die sanger Piet Botha haar broer.

Lien Botha is in 1961 gebore as die dogter van die politikus Roelof Frederick (Pik) Botha en Helena Bosman. Aanvanklik studeer sy tale aan die Universiteit van Pretoria, waarna sy as persfotograaf by "Beeld" werk. In 1984 verhuis sy na Kaapstad, waar sy in 1988 ’n B.A.-graad in die Skone Kunste aan die Michaelis-kunsskool verwerf. Hierna maak sy naam as visuele kunstenaar en fotograaf, wat verskeie nasionale en internasionale tentoonstellings van haar werk hou. Sy behaal ’n M.A.-graad in Kreatiewe Skryfkuns onder leiding van Etienne van Heerden aan die Universiteit van Kaapstad. In 2015 word sy uitgenooi om deel te neem aan die Week van die Afrikaanse Roman in Nederland en Vlaandere. Sy is getroud met die argitek en erfenispraktisyn Raymond Smith. Hulle bly in Bettysbaai in die Wes-Kaap.

As kunstenaar is sy kurator van vyf tentoonstellings en dien op die kuratoriale komitee van die eerste “"Cape Town Month of Photography"”. In 2005 werk sy saam met die Franse teatergroep Compagnie des Limbes en hou uitstallings in Bordeaux in Frankryk. In Februarie 2006 woon sy die Ampersand Fellowship in New York Stad by. Haar fotografiese kommunikasie “"Amendment"” word in 2008 gekies vir die “"Towards a balanced earth"” uitstalling by die Museum van Nieu-Seeland in Te Papa Tongarewa, terwyl haar portefeulje, “"White stick for the Arctic"”, in 2009 by die Museum van Moderne Kuns in Algiers vertoon is.  In 2010 is sy gaskunstenaar by “"kunst: raum sylt quelle"” in die noorde van Duitsland, terwyl haar werk in 2011 ingesluit word by die Virginia Commonwealth University in Doha se uitstalling oor “"Crossing Boundaries: Contemporary Art and artists from South Africa"”. Vanaf Junie tot September 2011 word haar werk in Finland uitgestal as deel van “"Ars 11"”.

Haar debuutroman is “"Wonderboom"”, wat afspeel in ’n post-apokaliptiese Suid-Afrika. Daar is geen sentrale regering nie en die land word deur vigilantes beheer. In die Wes-Kaap voer Albino X ’n diktatoriale skrikbewind op Vergelegen, eens die plaas van Simon van der Stel en titel van ’n drama van D.J. Opperman. Die land het in chaos verval en talle aktuele gebeure beeld die morele en politieke verval van die land uit. Anargie heers in die land, met die mense se dun lagie beskaafde vernis wat afgewas het en van gemeenskappe monsters gemaak het. Daar is verwysings na die vigs-pandemie, onluste oor koloniale standbeelde en ’n elektrisiteitskrisis, waardeur die huidige agteruitgang direk met die toekomstige verval verbind word. Daar is ook besinning oor geskiedkundige gebeure, sodat die gebeure wat in die boek beskryf word gekoppel word aan die geskiedenis. Die violis Magriet Vos beplan ’n reis na die noorde om by haar familielede aan te sluit en sodoende van Albino X se tirannie te ontvlug. Haar reis is simbolies van Suid-Afrikaners se daaglikse vrese. As deel van haar ontsnappingsplan moet sy allerlei uitdagings oorkom wat met tye tragiese gevolge het. Sy reis onder andere met ’n musiekgroep wat musiek vir bome speel om hul groei sodoende te stimuleer en vermom haar as skaap om van die vigilantes wat hulle tydens die reis kan raakloop om die bos te lei. Magriet word ook deur ’n moordbende oorval en amper deur ’n weldoener verkrag. Die verhaal word vertel deur ’n derdepersoonsverteller, afgewissel met Magriet se eerstepersoon-inskrywings in haar dagboek. Dit word egter duidelik dat Magriet aan demensie ly, wat stadig besig is om haar geheue en herinneringe van die verlede te laat vervaag. Die boek word ’n besinning oor die land, sy verlede, hede en toekoms, met ’n poging om sin daarvan te maak. Eindelik is hierdie poging te kompleks en vergly dit in die niet, saam met die protagonis se geheue, simbolies van dit wat agtergelaat moet word en in die proses van die lewensreis verloor word.

Van haar kortverhale word in versamelbundels soos “"Skrik op die lyf"”, “"The ghost-eater and other stories"”, “"Bloots"” en “"Blou Maandag"” opgeneem.




</doc>
<doc id="114286" url="https://af.wikipedia.org/wiki?curid=114286" title="Lorraine Botha">
Lorraine Botha

Lorraine Botha is ’n Afrikaanse dramaturg en skrywer en vrou van die voormalige Nasionale Party-minister M.C. Botha.

Lorraine Anna Gouws is op 7 November 1915 in Port Elizabeth as enigste kind van haar ouers gebore. Sy word in Bloemfontein groot en matrikuleer hier in 1933. Dan sit sy haar studies voort aan die Universiteit van Kaapstad, waar sy in 1936 die B.A.-graad met Latyn, Afrikaans-Nederlands en Engels as hoofvakke behaal. Sy studeer kortliks aan die Universiteitskollege van die Oranje-Vrystaat, waar sy haar inskryf vir die Hoër Onderwysdiploma, maar staak haar studies om ’n betrekking te aanvaar as vertaler in die Vertaalburo van die Staatsdiens in Pretoria. In 1940 tree sy in die huwelik met Michiel Coenraad Botha, Hoofsekretaris van die Afrikaanse Taal- en Kultuurvereniging, wat onder andere verantwoordelik was vir die reëling van die feestelikhede met die inwyding van die Voortrekkermonument in 1949. Later word hy Adjunk Minister van Bantoe-administrasie en Onderwys in die Nasionale Party Kabinet van dr. Hendrik Verwoerd en Minister van Bantoe-Onderwys in die Kabinet van adv. John Vorster. In hierdie hoedanigheid bekragtig hy die gebruik van Afrikaans as die medium van onderrig in swart skole, wat later een van die hoofoorsake is van die Soweto-opstande van Junie 1976. Uit hierdie huwelik word vyf seuns (Christof, Pieter, Michiel, Theunis en Clasie) en twee dogters (Maria is die oudste) gebore. Na haar troue doen sy vryskutwerk deur vertaalwerk te doen en ook nasienwerk vir ’n korrespondensiekollege. Met selfstudie en korrespondensie bekwaam sy haar verder in Nederlands, Frans en Grieks en behaal in 1976 die B.A. Honneurs-graad in Grieks aan die Universiteit van Suid-Afrika. In 1980 behaal sy ook die M.A.-graad in Grieks aan die Universiteit van Suid-Afrika met ’n verhandeling oor “"The Hellenica Oxyrhyncia and the Asiatic campaign of Agesilaus"”. In haar vrye tyd skilder sy ook graag.

Die romans “"Lang skaduwees"” en “"Net vir hulle?"” behandel beide huweliksprobleme. Sy skryf ook die gewetensdrama “"Die keuse"”, waarin die hoofkarakter hoogverraad pleeg vir eie gewin. Die karakterisering is nie voldoende gemotiveerd nie en die voorstelling dat Frankryk en die Iberiese lande die land se grootste vyand is, ietwat onwesenlik.






</doc>
<doc id="114287" url="https://af.wikipedia.org/wiki?curid=114287" title="Karin Konsentrasiekamp">
Karin Konsentrasiekamp

Karin Roodt (néé Bredenkamp) is die vrou van die Afrikaanse skrywer en taalaktivis Dan Roodt. Sy skryf aanvanklik onder die skuilnaam Karin Konsentrasiekamp.

Karin Konsentrasiekamp is die skuilnaam van Karin Bredenkamp. Sy gaan skool aan Oranje Meisies Hoërskool in Bloemfontein en aan Linden Hoërskool in Johannesburg. Sy is getroud met die skrywer en digter Dan Roodt wat sy ontmoet terwyl sy ’n kunsstudent is aan die Universiteit van die Witwatersrand. Saam gee hulle in hulle studentejare die letterkundige tydskrif "Taaldoos" uit, wat deur die owerhede verbied word. Wanneer hy in 1985 Frankryk toe uitwyk om sy verpligte militêre diensplig te ontduik, gaan sy saam met hom. In Parys gee sy onderwys in Engels aan ’n bekende taalskool, waar sy onderrig gee aan filmsterre, diplomate en sakelui. Die egpaar het twee kinders en bly in Dainfern in Johannesburg. Tydens die nasionale verkiesing in 2014 is sy sewende op die lys van die regse politieke party Front Nasionaal, nadat sy in 2011 tydens die munisipale verkiesings ’n kandidaat vir die Vryheidsfront Plus was. Sy is skilder en werk as redakteur by die webwerf www.praag.co.za.

Verskeie van haar bydraes word opgeneem in die tydskrif "Taaldoos" en haar gedig “"Hoe om ’n hoender te naai"” word voorgehou as een van die vernaamste redes waarom die eerste uitgawe verbied is. Die boek "Hoekom nies u nie?" bevat ’n aantal lukrake gedagtes. Onder haar eie naam (Karin Roodt) skryf sy die spanningsroman "Duiwelsasem" , wat deur Praag Uitgewery gepubliseer maar ook as e-boek bemark word. Die president van ’n klein Afrikaland in die meregebied, ryk aan olie en uraan, sterf in die openbaar tussen sy lyfwagte aan ’n “hartaanval”. Hierna raak ’n menigte belanghebbendes betrokke. Daar is KERN, ’n voortsetting van SS15, ’n netwerk van internasionale geheime agente; operateurs van die CIA wat baat gevind het by die korrupte president; die Chinese wat ook graag wil oorneem; terwyl die Ierse wapenhandelaar Seamus Boyle ’n geleentheid sien om wapens te verkoop om ’n opstand te stook ná die dood van die president. Die dokter, Frik van der Merwe, het voorheen die fout gemaak om gif te ontdek wat in die liggaam van die president se afgestorwe voorganger gevind is en hy is op die teikenlys van ’n paar mense, maar hy is ook ’n patriotiese Afrikaner wat graag vrede in Afrika wil hê. Kai Brugman is ’n spioen en sluipmoordenaar in diens van KERN wat op sy motorfiets rondjaag om lewens te red en te keer dat Amerika ’n totale greep op Afrika en Suid-Afrika verkry. Waarnemers op die kantlyn is twee Afrikaanse joernaliste van Suid-Afrikaanse koerante. Die verhaal beskryf in watter mate kolonialisme deur Engeland, Amerika en China nog in die hedendaagse Afrika voortleef, maar nou onder die dekmantel van politieke korrektheid bedryf word. Afrikaners word maklik as sondebokke vir die groot moondhede se wandade gebruik, terwyl korrupte en magsbehepte Afrika-leiers mekaar en hul eie mense om elke hoek en draai op elke denkbare manier ondergrawe. Karin vertaal ook verskeie werke vanuit Nederlands en Frans in Afrikaans en Engels.





</doc>
<doc id="114288" url="https://af.wikipedia.org/wiki?curid=114288" title="Karin Roodt">
Karin Roodt

Karin Roodt (néé Bredenkamp) is die vrou van die Afrikaanse skrywer en taalaktivis Dan Roodt. Sy skryf aanvanklik onder die skuilnaam Karin Konsentrasiekamp.

Karin is getroud met die skrywer, digter en taalaktivis Dan Roodt. Sy is ook betrokke in die politiek, eers as lid van die Vryheidsfront Plus en daarna as lid van Front Nasionaal. Tans is Roodt die redakteur by die webwerf www.praag.co.za. (Praag is 'n akroniem vir Pro-Afrikaanse Aksiegroep).

Karin Roodt debuteer in 1985 onder die skuilnaam Karin Konsentrasiekamp met die boek "Hoekom nies u nie?"

As Karin Roodt publiseer sy in 2012 die roman "Duiwelsasem".



</doc>
<doc id="114289" url="https://af.wikipedia.org/wiki?curid=114289" title="Emma Louw">
Emma Louw

Emma Louw (* 7 Februarie 1917, Ermelo – onbekend) is een van die eerste vroulike Afrikaanse joernaliste en digters. In die 1940's skryf sy tydskrifpoësie onder die skuilnaam C. en onder haar getroude naam, Emma Horn, doen sy ook belangrike genealogiese navorsing.

Emma Louw is op 7 Februarie 1915 op Ermelo gebore, die jongste kind en enigste dogter van Charles Robert Louw en Maria Gesina Stolp. Sy het drie ouer broers, Andries Adriaan, Charles Robert Murray en Jacob Stolp. In 1916 verhuis die gesin na Kaapstad en sewe jaar later na die plaas Dennegeur naby Somerset-Wes. Haar skoolopleiding ontvang sy aan die Laerskool Somerset-Wes en die Hoërskool Hottentots-Holland. Sy studeer verder aan die Universiteit van Stellenbosch, waar sy ’n B.A.-graad behaal. Hierna reis sy na die buiteland en bring feitlik ’n jaar in Duitsland deur, waar sy die musiekseisoen in Berlyn en die wintersport in die berge ervaar. Na haar terugkeer na Suid-Afrika aanvaar sy in 1937 ’n betrekking as redaksielid van "Die Burger" in Kaapstad, waar sy vir twee jaar werk. In 1940 gaan bly sy ’n tyd lank by haar ouers op die familieplaas, waarna sy na Johannesburg verhuis en ’n betrekking by "Die Transvaler" aanvaar. Hier ontmoet sy vir Gideon Jozua Horn, met wie sy in 1943 trou en die egpaar verhuis later terug na Kaapstad. Twee dogters word uit die huwelik gebore, onder wie Hester Magdalena op 9 Mei 1949. Sy slyt haar laaste jare in ’n ouetehuis in Kaapstad.

Sy skryf tydskrifpoësie in die veertigerjare onder die skuilnaam C. en publiseer "Venster in die stad" in 1947. Dit bevat hoofsaaklik stemmingsverse oor die heimwee en eensaamheid in die stad. Die oorheersende tema is ’n jong liefde wat smag na vervulling, met die verlange om uit die stad terug te keer na die natuur. Hoewel die verse tref deur hulle openhartigheid, ontbreek dit aan werklik diepgaande inhoud. Van haar gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Onder haar getroude naam spits sy haar later toe op genealogiese navorsing en verskeie werke in hierdie genre verskyn van haar, insluitende "Ds. A.A. Louw (1827–1908) en sy gesin", "Louw-stamregister: Johannes Rudolph en sy afstammelinge", "Murray-stamregister (1794–1954)" en "Dirk Louw en Jacob Stolp en hul afstammelinge". Al hierdie werke word by die Genealogiese Instituut van Suid-Afrika gehuisves.





</doc>
<doc id="114290" url="https://af.wikipedia.org/wiki?curid=114290" title="Melt Brink">
Melt Brink

Melt J. Brink (1842–1925) was ’n Nederlandse digter en dramaturg van die negentiende eeu, wat ruim van Kaaps-Hollands (vroeë Afrikaans) in sy geskrifte gebruikgemaak het. Sy taalgebruik word as ’n tussentaal beskryf, d.w.s. nie meer Nederlands nie, maar nog nie Afrikaans nie. As sulks was hy ’n belangrike oorgangsfiguur is tussen die Eerste en Tweede Afrikaanse Taalbeweging. Hy was ’n leidende figuur in die Kaaps-Hollandse teater en sekretaris van die destyds invloedryke Aurora-teatergroep. Sy geestige eenbedrywe word nog dan en wan opgevoer.

Melt Jacobus Brink is op 16 Mei 1842 in Langstraat in Kaapstad gebore as die seun van Melt Jacobus Brink senior en Maria Alida Frederika Louw. Melt het nog twee halfbroers en ’n eie broer en drie susters. Sy vader is ’n sakeman wat sy hand sonder veel sukses aan vele werksaamhede waag en nadat hy borgstaan vir ’n vriend wat nie sy verpligtinge kon nakom nie, word sy huis en besittings uitverkoop. As gevolg hiervan trek die gesin baie rond. Van sy sewende jaar in 1849 woon die familie op die plaas Oostenwal, naby Saldanhabaai, waar sy vader met koring en vee boer en ook visser is. Hier ontvang Melt in 1851 vir ongeveer ’n jaar lank onderrig van ’n Hollandse stuurman, Jan Jansen, wie se skip vergaan en hom dwing om maar onderwyser te word. By hom leer hy lees, skryf en rekenkunde. Na ’n jaar neem Jansen ’n betrekking aan as onderwyser op die nuwe dorpie Hopefield en Melt is weer op homself aangewese om Nederlands te leer lees en skryf. Die gesin keer in 1855 terug na Kaapstad, waar sy vader herbergier is en Melt in 1856 weer kan skoolgaan by die Tot Nut van't Algemeen-skool, waar hy ook tekenlesse kry. Daarna help hy vanaf 1857 sy vader op hulle plaas naby Houtbaai tot en met 1863 met sy wynboerdery, terwyl hy gereeld in sy vrye tyd teken en skilder. Weens geldelike probleme verkoop hulle die plaas en hulle verhuis weer in 1864 na ’n huis in Buitengrachtstraat in Kaapstad, waar sy vader ’n bakkery en slaghuis open en hy weer sy vader behulpsaam is. Deur die tussenkoms van sy stiefbroer Andries, ’n landmeter, kry hy weer ’n geleentheid om in 1865 ’n jaar skool te gaan, hierdie keer by die South African College, waarna hy noodgedwonge formele skoolopleiding moet staak.

Uit wese uit is hy dus ’n outodidak, wat nie die nodige geleenthede gehad het om te studeer nie en homself dus moes bekwaam met die beperkte middels tot sy beskikking. Ten spyte van  sy gebrekkige skoolopleiding is die jong Melt leergierig en lees hy van jongs af werke van die Nederlandse digters soos Cats, Bilderdijk, Tollens, Van Zeggelen en De Génestet, wat groot invloed op sy eie digkuns uitoefen. Hy is wyd belese en sy boekery beslaan etlike duisende boeke oor verskillende onderwerpe soos teologie, spiritisme, Darwinisme, mitologie, filosofie, geskiedenis en selfs dier- en plantkunde. Op letterkundige gebied het hy werke van beroemde outeurs, insluitende John Milton, Henry Fielding, Émile Zola en Shakespeare, tesame met vele ander in Nederlands vertaalde werke van middelmatige gehalte. Van jongs af is hy lief om te skilder en te teken en sy stiefbroer leer hom hoe om landkaarte te teken.

In 1867 kry hy dan ’n aanstelling in die kantoor van die Landmeter-generaal, waar hy tot met sy aftrede as tekenaar van kaarte werksaam is. Hy teken hoofsaaklik kaarte van Kaapse en omliggende munisipale gebiede en produseer eindelik sowat honderd belangrike kaarte en planne, wat ’n stewige fondament vir toekomstige amptenare en navorsers lê. Van die kaarte wat hy teken sluit in die munisipale gebiede Woodstock,Mowbray, Maitland, Claremont en Rondebosch, asook afdelingsplanne vir Kaapstad, Stellenbosch en die Paarl. Hierdie afdelings se grondbriewe is reeds in die sewentiende eeu uitgereik. Die Staatsdrukker publiseer die afdelingsplan vir Kaapstad as ’n muurkaart. Op 11 Februarie 1898, ná die dood van die hooftekenaar Willem Cornelis Kuys, word hy bevorder tot hooftekenaar.

In ongeveer April 1867 sluit hy as lid aan by die Kaapse Rederykerskamer Aurora (wat daeraad of sonsopkoms beteken) wat op 4 Oktober 1866 deur vyf gebore Nederlanders gestig is met die leuse “Onvermoeide vlijt komt alles te boven”. Hy word in November 1867 tot sekretaris verkies en bly aan in hierdie pos tot 1886, behalwe vir sy tydperk as voorsitter in 1875 en 1876 en weer in 1887. Die doel van die organisasie is om openbare redery te beoefen en die kennis van die Nederlandse letterkunde te bevorder deur die voorlees van gedigte, die voordra van prosastukke en die opvoer van toneelstukke. Vir hierdie organisasie skryf hy in die jare 1868–1877 veertien Nederlandstalige toneelstukke. Hierdie kamer loop dood in 1887, maar hy is in 1908 weer instrumenteel in die heroprigting daarvan as onderafdeling van die Algemeen Nederlands Verbond en word ook aangewys as voorsitter. Hierdie pos beklee hy egter net vir ’n kort ruk, maar met sy uittrede word hy verkies as erevoorsitter. Met die uitbreek van die Eerste Wêreldoorlog in 1914 hou hierdie kamer finaal op om te bestaan.

Hy is vanaf die stigting daarvan in 1867 lid van die Vrye Protestantse Kerk van eerwaarde D.P. Faure, wat die Unitariër-beweging in Suid-Afrika verteenwoordig het. Hierdie kerk ontken die leer van die Drie-eenheid en verwerp dus Jesus se godheid en alles wat daarmee saamhang. Hy is jare lank sekretaris en later tesourier van die Kaapse gemeente en tot met sy dood een van die getrouste kerkraadslede. In 1874 word hy ook die stigter en leier van die buitekerklike vereniging De Roode Ster, ’n soort vrymesselaarslosie wat as doel het die veredeling van die hele mensdom deur liefde, waarheid, deug, vrede en troue vriendskap. Hy behoort aan vele ander verenigings en organisasies, insluitende De Zuid-Afrikaansche Societeit, Het Algemeen Nederlandsch Verbond, De Zuid-Afrikaansche Taalbond, Vereniging Hollandia in Kaapstad en word ook erelid van die Maatschappij der Nederlandsche Letteren in Leiden in Nederland. In 1903 is hy saam met J.H. Hofmeyr en mevrou Marie Koopmans-de Wet mede-oprigter en ook gereelde medewerker van die tydskrif "De Goede Hoop", wat onder die redakteurskap van J.H.H. de Waal gestaan het.

Hy trou op 16 Junie 1870 met Hanette Susanna Combrink. Op 1 Junie 1908 tree hy op sestigjarige ouderdom met pensioen af en sy vrou ontval hom in 1916. Stil en eensaam (die huwelik was kinderloos) bly hy tot met sy dood in sy huis Pretoria-villa in Kloofstraat in Kaapstad. Hy is op 3 September 1925 in Kaapstad oorlede en word in die Woltemade-begraafplaas begrawe.

Sy eerste letterkundige poging is op veertienjarige ouderdom in 1856, in die vorm van ’n grappige versie "Op de Snyder Kakatoe". Hierdie versie stuur hy op 30 September 1920 aan J.J. Smith vir plasing in "Die Huisgenoot". In die sestigerjare van die negentiende eeu begin hy ook om versies te publiseer in "The Knobkerrie". Hy lewer veral werk van belang in die poësie en die drama. Sy letterkundige werksaamheid kan rofweg in drie fases ingedeel word. Die eerste fase van sy aktiwiteit as skrywer is as lid van die Kaapse Rederykerskamer Aurora. Vir hierdie organisasie skryf hy in die jare 1868–1877 veertien Nederlandstalige toneelstukke. Hierdie toneelstukke is meestal eenbedrywe wat uitsluitlik daarop gemik is om te vermaak en geen letterkundige pretensies het nie. Meeste van hierdie toneelstukke is derhalwe klugte of komedies, soos die heel eerste een, "Het origineele Testament" wat in 1968 opgevoer is. Dit is ’n blyspel in drie bedrywe. Hierna word opeenvolgend van hom die volgende toneelstukke by Aurora opgevoer: Die blyspel in twee bedrywe "Het Spook of De Bekering van Docter Peperhoofd" in 1869; "Naar de Diamantvelden" in 1870, ’n blyspel in drie bedrywe wat in 1921 in Afrikaans uitgegee word as "De diamantkoors of Einde goed, alles goed"; "De weddenschap" in 1871, ’n blyspel in een bedryf wat gebaseer is op ’n gedig van P.J. Kikkert (in 1905 in Kaaps-Hollands uitgegee as "De weddenschap" en in 1915 in Afrikaans as "Die weddenskap"); "De tovenaar", nog ’n eenbedryf blyspel wat in 1871 opgevoer is en wat gebaseer is op ’n gedig "De Conscrit"; "Een reis met hindernissen of De Speler Bekeerd", ’n blyspel in drie bedrywe wat ook in 1871 opgevoer is; Die blyspel "De drie verliefde schoolmeesters of Wie zal de bruid hebben"” wat in 1872 opgevoer is; "Een loterij", ’n blyspel in een bedryf wat in 1872 opgevoer is; "De onaangename huishoudster", ’n blyspel in een bedryf wat in 1873 opgevoer word en in 1905 in Kaaps-Hollands uitgegee word as "De kwaaije huishoudster"; "Trouw beloond of De zegepraat der onschuld", ’n drama in vier bedrywe en ook in 1873 opgevoer; "De" t"wee dooven", ’n blyspel in een bedryf wat in 1874 opgevoer word; "De misdadigers of Loon naar werken", ’n drama in vier bedrywe en opgevoer in 1874; "De tijdgeest" van 1875, ’n blyspel in 3 bedrywe wat gebaseer is op ’n gedig van W.J. van Zeggelen en in 1877 die drama in ses bedrywe wat afspeel tydens die Tagtigjarige Oorlog, "De Slagers van Ghent".

Sommige van hierdie blyspele word later bekend in Afrikaanse verwerking, soos "De Weddenschap" en "De Onaangename Huishoudster". Brink lewer ook meer ernstige werk, waaronder "De slagers van Ghent", wat in Julie 1877 opgevoer is. Hierdie drama speel af tydens die Tagtigjarige Oorlog, enkele dae nadat Gent deur Spaanse troepe oorval is en die Spaanse bevelhebber (Graaf D’Ulloa) laat sy troepe toe om al moordend en plunderend deur die stad te trek. Hulle breek in by ’n uitgeweke Spaanse edelman (Don Hernandez) se huis en word getref deur die skoonheid van sy dogter, Maria, vir wie hulle dan wil ontvoer. Don Hernandez dood een van die inbrekers en word weggevoer om gehang te word, terwyl die seun van Graaf D’Ulloa (Don Juan) ook daar aankom en verlief raak op die dogter. Hy belowe om haar pa te red, maar is onsuksesvol om sy pa, Graaf D’Ulloa, se oordeel en vonnis te verander. Burgers van die stad probeer om Don Hernandez te bevry, maar is onsuksesvol. Soldate van Graaf D’Ulloa probeer om Don Hernandez om die lewe te bring, maar Don Juan verdedig hom om sy lewe so te probeer red. Don Juan word egter oorval en Don Hernandez word tereggestel. Don Juan keer terug na Maria se huis om die slegte nuus oor te dra en sy ware identiteit bekend te maak. Hulle verstaan dat hulle liefde geen toekoms het in hierdie omstandighede nie. Nadat hy weg is, daag ander soldate weer op om die huis te plunder en hulle dood Maria. Don Juan en sy pa daag net betyds op om haar sterwenswoorde aan te hoor, wat ’n wens is dat vader en seun weer versoen sal raak. Hierdie is ’n tipiese melodrama, waar elke probleemsituasie onmiddellik deur ’n volgende opgevolg word, en is bevolk met karakters wat hoofsaaklik ten volle goed of ten volle boos is. Die oormag van die Spaanse magte veroorsaak ’n baie ongelyke en tragiese stryd. Die boodskap is dat opstand en opoffering van lewens vryheid tog nader bring. Deur die opset en tydsberekening van die stuk het dit egter in die breë ’n politieke impak gemaak daarin dat dit ook toegepas kon word op die ewe ongelyke stryd in Transvaal, waar die Engelse kort tevore hierdie republiek ingeneem het. "Naar de Diamantvelden" van 1870 is ’n uitbeelding van die impak wat die ontdekking van diamante en die daaropvolgende instroming van vreemde fortuinsoekers en die dwase diamantkoors van eie eenvoudige landsburgers op die maatskaplike toestande in die land het.

Die werke van die Nederlandse digters wat hy lees, soos Cats, Bilderdijk, Tollens, Van Zeggelen en De Génestet, oefen groot invloed op sy eie digkuns uit. Hy skryf reeds gedigte teen die tyd wat hy ’n lid word van Aurora, in Nederlands en meestal ernstige, didaktiese maar vervelende en nie-merkwaardige verse en vertellinge wat in tydskrifte en koerante soos "The Knobkerrie", "Het Zuid-Afrikaansche Tijdschrift", "Jong Zuid-Afrika", "Ons Tijdschrift", "De Zuid-Afrikaan verenigd met Ons Land", "De Goede Hoop" en "De Unie" verskyn. Die grootste gedeelte van sy digwerk wat in tydskrifte en koerante verskyn, ontstaan egter in die tydperk na sluiting van die Aurora tot met ongeveer die begin van die twintigste eeu, wat dan die tweede fase van sy letterkundige arbeid verteenwoordig. Sy digkuns is hoofsaaklik didakties en moraliserend van aard en word merendeels op ’n komiese wyse aangebied. Die gedigte belig die menslike tekortkominge en gebreke en gee ’n humoristiese kykie op maatskaplike wanpraktyke. Onder die skuilnaam Koos Rijmzak publiseer hy sedert 1884 ’n reeks "Afrikaanse Schetze" in die tydskrif "The Knobkerrie". Daarna volg vele verse in die belangrikste Hollandse tydskrif van die tyd, "Het Zuid-Afrikaansch Tijdschrift", asook vanaf 1896–1900 in "Ons Tijdschrift" en na 1900 in "De Goede Hoop". Gedigte verskyn ook in verskeie ander koerante en tydskrifte, ook in Engelse tydskrifte en koerante. Hierdie gedigte versamel hy in die jare 1893–1909 in ’n sewetal "Grappige stories en andere versies". In 1896 verskyn die Engelse vertaling deur Karl von Oppell van "Two comical stories in Cape Dutch". Later word drie bundels "Nationale en Afrikaanse gedigte" saamgestel en uitgegee. Sy digwerk sluit ook die lang beskrywende gedigte "De reis naar Kaapstad van Oom Gijsbert van Graan" en "Die storie van Klaas Windvoël, die ou Hotnot" in, waarin hy in versvorm die betrokke komiese verhale vertel. Aanvanklik skryf hy gedigte in Nederlands, maar vanaf omstreeks 1884 is dit hoofsaaklik in Kaaps-Hollands, hoewel hy vir meer ernstige werk steeds Nederlands verkies. Sy grappige gedig "Hoe die Engelse taal in die wêreld gekomen is", wat in 1893 in die "Het Zuid-Afrikaansch Tijdschrift" verskyn, ontlok groot verontwaardiging en protes uit Engelse geledere, terwyl ook predikante aanstoot neem oor woorde of uitdrukkings in sy werke wat hulle as oneerbiedig beskou. Vanaf die Eerste Vryheidsoorlog van 1881 tree hy sporadies op as nasionalistiese volksdigter wat die Boeretradisies, sedes en gewoontes verdedig en na die Jameson-inval van 1896 skryf hy ook ’n aantal verse wat ten nouste verband hou met die politieke gebeure van sy tyd. Sy versies is baie gewild onder die volk en word wyd gelees. Die feit dat dit in ’n tussentaal geskryf is, het die oorgang van formele Nederlands na Afrikaans baie vergemaklik, aangesien dit mense gewoond gemaak het aan ’n taal wat nie suiwer Nederlands was nie maar tog kunstige gevoelens en gedagtes uitgedruk het.

Sy gedig "Die vreemde man in die kooi" word opgeneem in die versamelbundel "Die dye trek die dye aan" onder redaksie van Johann de Lang en Antjie Krog. Sy gedigte verskyn ook in ander versamelbundels, waaronder Gerrit Komrij se bloemlesing "Die Afrikaanse poësie in ’n duisend en enkele gedigte", waarin agt van sy gedigte opgeneem word, en "Die junior digbundel".

Na die einde van die Anglo-Boereoorlog skryf hy in die laaste periode van sy skrywerskap weer meestal toneelstukke, veral wanneer digters soos Jan F.E. Celliers, C. Louis Leipoldt en Totius op die toneel verskyn en hy besef dat sy digkuns nie meer aan die eise van die tyd voldoen nie. Daar bestaan in hierdie tyd groot behoefte aan toneelstukke met die herlewing op kultuurgebied na 1900 en die stigting van die tydskrif "De Goede Hoop" publiseer gereeld sy werk in hierdie verband. Volgens F.C.L. Bosman is die blyspel in twee bedrywe, "Zo zijn er meer of Weggeschop met de kous op de kop", sy eerste toneelstuk wat hoofsaaklik in Kaaps-Hollands geskryf is, en wel so vroeg as 1892. Dit is egter nie in hierdie tyd opgevoer nie en word eers in 1917 gepubliseer. Sy toneelstukke uit die periode na die Anglo-Boereoorlog is hoofsaaklik komies, hoewel daar ook meer ernstige werk is. Die toneelstukke het meestal ’n maklike intrige met ’n los bou en weinig of geen groei in die karakters, sodat dit feitlik uitsluitlik staatmaak op die situasie vir effek. Dit is nogtans baie gewild by die volk en beleef oor die algemeen vele herdrukke. ’n Voorbeeld is "Die kwaaie huishoudster", waar Klaas Muggebeen sewe jaar gelede weggeloop het van sy kwaai vrou Sabina, wat hy vermoed nou reeds dood is. Hy kry ’n nuwe huishoudster, juffrou Hartlap, maar van die begin af spat die vonke. Dit blyk dat juffrou Hartlap niemand anders is nie as Sabina, wat weer begin met haar afknouery van Klaas waar sy sewe jaar gelede opgehou het. Klaas se kneg Hans verskyn egter met ’n muis, wat Sabina bo-op ’n stoel jaag, en Klaas se vriendin Doris vermaan Sabina dan dat sy met driftigheid en onverdraagsaamheid niks gaan bereik nie. So vermurwe Sabina se gees en kom sy tot beter insigte. In "Maljan onder de hoenders" kry die Khoi Maljan en sy vrou rusie by ’n dans nadat Jan in sy beskonke toestand begin om die ander vroue te soen. Hulle raak handgemeen, waarna hulle aangekla en beboet word. Weereens is die meer ernstige stukke (waaronder "Berouw komt meestal te laat" en "Die National Scout of Die verloren zoon") melodramas met episodiese strukture, opeenvolging van rampe en duidelik onderskeibare goeie en slegte karakters. Daar is egter ’n mate van ontwikkeling daarin dat sommige karakters eerder onwetend as met opset handel en dan ook hulle foute insien en sodoende as karakters groei. Die komiese dramas beeld dikwels ’n sosiale probleem van die tyd uit wat met heelwat toevalligheid en growwe humor tot ’n gelukkige oplossing gebring word, soos die huweliksprobleem in "De Echtskeiding" en die probleem van vrouestemreg in "O, de muizen! of Het stemrecht voor vroue". Die blyspel "By die tandedokter" word by die herleef van Aurora in Julie 1910 daar opgevoer.

Sy belang vir die letterkunde lê veral daarin dat hy ’n brug vorm tussen die Hooghollandse letterkunde vanwaar hy begin, en die Afrikaanse letterkunde waartoe hy geleidelik oorgaan met sy Kaaps-Hollandse geskrifte. Hy was nooit lid van enige beweging om Afrikaans te bevorder nie, maar het in hierdie tyd van taalonsekerheid homself begin bedien van die volkstaal omdat hy die volk wou bereik met sy geskrifte. Hoewel sy dramas nie werklik letterkundige meriete het nie, lewer dit ’n baie belangrike bydrae om die toneelbedryf in Suid-Afrika aan die gang te hou in ’n tyd waar daar baie min werk op hierdie gebied gelewer word. Sy werk (ook sy versies) is toeganklik en baie gewild onder die gewone mense, wat hom ’n belangrike volkskunstenaar van sy tyd maak. In sy werk spreek hy maatskaplike gebeurtenisse en toestande van sy tyd aan, wat hom op hierdie gebied ook relevant maak. Dit is egter so dat sy werk reeds voor sy dood verouderd raak. Waar dit van groot belang is tydens die Eerste Afrikaanse Taalbeweging en elke bydrae verwelkom word wat die taal kan laat groei, voldoen dit nie aan die nuwe estetiese standaarde wat deur die Tweede Afrikaanse Taalbeweging gestel word nie.

Brink onderhou aan die begin van sy skrywersloopbaan noue bande met Nederland en hy word in 1873 deur Willem III met ’n erepenning bekroon vir sy bydrae tot die Hollandse kultuur. Hy word verkies tot lid van die Maatschappij der Nederlandse Letterkunde in Leiden en van die Suid-Afrikaanse Akademie vir Taal, Lettere en Kuns. C.J. Uys behaal in 1936 sy M.A.-graad aan die Universiteit van Stellenbosch met ’n verhandeling oor "Melt Brink as toneelskrywer".






</doc>
<doc id="114294" url="https://af.wikipedia.org/wiki?curid=114294" title="Saartjie Botha">
Saartjie Botha

Saartjie Botha (1972-) is ’n Afrikaanse dramaturg en feesdirekteur van die jaarlikse Woordfees op Stellenbosch. Met die "Vleis, Rys en Aartappels-geselskap" bring gereeld nuwe werk van Reza de Wet op die planke. Haar eie tekste sluit in "Saad", "Balbesit", "Altyd Jonker", "Tip" en "Spanner". Sy word soms as ’n buitestander- of entrepreneur-dramaturg bestempel.

Susara Susanna Botha is in 1972 in Bellville gebore as die middelste van drie kinders. Sy het ’n ouer suster, Santjie, en ’n jonger broer, Gerhard. Haar vader is die politikus Louis Johannes Botha en haar ma is Louisa Botha. Sy word groot in die Bethlehem-distrik op die familieplaas Spes Bona. Haar vader is ’n parlementslid en die gesin spandeer derhalwe baie tyd met verskuiwing tussen Kaapstad en Bethlehem. As een van skaars twintig leerlinge ontvang sy haar eerste skoolopleiding aan die plaasskooltjie Daniëlsrus Primêr, geleë tussen Bethlehem en Reitz. Wanneer haar vader in 1980 administrateur van die Oranje-Vrystaat word, verhuis die gesin na Bloemfontein en sy matrikuleer aan die Hoër Meisieskool Oranje. Haar vader is administrateur tot 1991 en is in 1999 op die familieplaas oorlede. Sy studeer na matriek verder aan die Universiteit van Stellenbosch in die Filosofie en Letterkunde en behaal ’n B.A.-graad en B.A. Honneurs-graad. Hierna behaal sy ’n M.A.-graad in Filosofie met ’n verhandeling oor die tema van ’n feminologiese perspektief op seksualiteit. Sy bly lank in Stellenbosch voordat sy in ’n woonstel in Observatory in Kaapstad intrek. Op Stellenbosch bedryf sy die koffierestaurant Blou Okapi wat sy later herdoop tot Dada. Sy raak betrokke by die Klein Libertas-teater, waar sy haar debuut as toneelskrywer maak en saam met Amelda Brand deelneem aan ’n teaterprojek onder vroue wat op Bolandse plase werk. Sy is uit en uit ’n teatermens, wat onder andere saam met Marthinus Basson en Jaco Bouwer in Mei 2001 die teatermaatskappy Rys, Vleis en Aartappels stig. Hierdie maatskappy bring verskeie eksperimentele stukke op die kunstefeeste op die planke. In 2002 skryf sy haar by die Universiteit van Stellenbosch in vir ’n doktorsgraad in Filosofie. Sy doen ook vryskutwerk vir die tydskrif "Insig". Sy word dramakoördineerder vir die Universiteit van Stellenbosch se jaarlikse Woordfees en word dan in 2014 aangewys as die tussentydse feesdirekteur van hierdie fees vir 2015. Sy volg Dorothea van Zyl op in hierdie posisie.

Terwyl sy in standerd een is, skryf sy haar eerste gedig (oor die Springbokke). Dit word in die skool se jaarblad gepubliseer. Dit is egter as dramaturg wat sy naam maak. Haar eerste solopoging as dramaturg is “"Vuilspel"”, wat oor rugby handel. In 2001 betree sy die kunstefeeste wanneer “"Spanner"” opgevoer word. Die drama is ’n grepie uit die lewe van ’n paar motorwerktuigkundiges wat ook stellings maak oor die lot van wit Afrikaanse mans. “"Spanner"” wen ’n Kanna-prys by die Klein Karoo Nasionale Kunstefees (KKNK). “Tip” word in 2002 by Aardklop opgevoer en beeld ’n werklose aktrise uit wat as kelnerin moet werk. “"Balle"” word in 2004 by Aardklop opgevoer. Terwyl twee vriende ’n paar balle sink, daag die een se vrou en ander se meisie daar op en tussen die spel met balle en stokke word die moderne verhouding gedissekteer, met onder andere seks, wellus en verwagtinge binne die verhouding wat verken word. “"1975"” debuteer in 2005 by die Klein Karoo Nasionale Kunstefees (KKNK). Die jaar 1975 was die jaar voor die koms van televisie, die Soweto onluste en die tentatiewe begin van die Bosoorlog en is dus tiperend van die tyd voor radikale verandering in Suid-Afrika. In 2005 kyk ’n jong man aan die hand van twee ouer vroue terug oor die dertig jaar sedertdien en probeer om die denk- en leefwyses van hierdie tydperk te verstaan. Hy ontdek hoe moeilik dit is om ’n objektiewe beeld van die verlede te vorm, wat met beide nostalgiese en kritiese perspektiewe aangebied word. “"Verkeer"” word vanaf 2005 by kunstefeeste opgevoer en het die vorm van vier bewegings, soos in ’n simfonie. Dit verbeeld die vier stadiums van verkeer, naamlik vry vloeiende verkeer, stop-ry, totale stilstand en oplossing wanneer dit weer begin vloei en is metafoor vir die lewe, verhoudings en groei. Die karakters is ’n jongerige Afrikaanse egpaar, ’n ouer Engelse man en ’n jong swart man. Die tegniese aspekte van die drama sorg vir ’n nuwe invalshoek en vermeng musiek, beeldmateriaal en beweging op wieletjies.

“"Altyd Jonker"” is ’n musiekspel oor die lewe van Ingrid Jonker. Dit begin met die twee begrafnisse wat Jonker gehad het, die eerste die stywe en formele een vir die familie en die tweede waar die skrywers hulde aan haar gebring het. Deur die vertellings van onder andere Marjorie Wallace en André P. Brink word daar dan terugflitse uit haar lewe beleef, met veral Ingrid se emosionele veeleisendheid wat treffend belig word. Jonker se lewenslange stryd om emosionele stabiliteit word aangrypend uitgebeeld, asook die groot impak wat sy op haar vriende gehad het. “"Saad"” word in 2007 by Aardklop opgevoer en is ’n familiedrama rondom grondbesit, waarin nalatenskap en identiteit en hoe dit met grond verbind ondersoek word. Die pa sterf in die landerye en laat die ma, twee seuns en dogter om sin te probeer maak van wat nou van die grond en hulle gaan word. Dit word ’n stryd om in te palm wat hulle kan, maar die pa keer terug uit die dood om sy sake met die drie kinders af te handel, in ’n besonder sterk monoloog waarin hy sy kroos dissekteer en oordeel uitspreek. Hierna keer hy weer terug na die grond, waar hy hoort. “"Balbesit"” debuteer by die KKNK van 2013, waar die titel ook die verlies aan mag van die Afrikaner na 1994 suggereer. Hierdie is nie suiwer drama of musiekteater nie, alhoewel dit sterk elemente van beide bevat. Die gesprek wat met “"Saad"” begin het, word hierin voortgesit. Een van die karakters som die aard van die drama op in die gebiede gebed, grond en rugby, met grond as die grootste van die drie. As gespreksmedium word gekies die grootste gemene deler onder Afrikaners en Afrikaanses bestaan, naamlik rugby, om te dien as metafoor vir die situasie in die land en om aan die hand van rugbyformasies en rugbyterminologie sosiale verskynsels te belig. Die verskillende tonele is losweg gebaseer op 25 verskillende fasette van rugby, waardeur nuus, maatskaplike probleme, manlikheid, liefde en ander aktuele sake aangespreek word. Die dialoog van “"Balbesit"” is saamgestel uit werklike kommentaar deur mans van alle rasse wat Botha oor ’n lang tydperk op verskillende nuuswebwerwe raakgeloop het. Hierdie drama word in 2013 by die KKNK genomineer vir ’n Kanna-toekenning as beste teaterproduksie en beste debuutwerk, asook vir ’n Herrie-Kanna vir kopverskuiwende werk. “"Balbesit"” word ook in ’n rolprent verwerk, met Jaco Bouwer as regisseur.

Sommige van die ander dramas uit haar pen is “"Op die bloedspoor van Florence Nightingale"”, “"Die goue seun"” (oor die lewe van Uys Krige en sy verhouding met sy moeder, Sannie Uys), “"Trouvrou"”, “"Baaier/Buyers"”, “"Vullis"” (wat die lewe van vullisverwyderaars belig) en “"Boks"” (wat die sensitiewe psige van twee vegters voor ’n belangrike geveg ontleed). Die komedie “"Bure op die bank"” debuteer in 2008 by die Aardklop Kunstefees op Potchefstroom. In hierdie komedie stry die twee bure oor rugby, vroue, die Afrikaanse name vir kraggereedskap, skoonma’s en die stukkende kar wat die een aan die ander verkoop het. Dit word ’n uitbeelding van die natuurlike kompetisie wat daar tussen mans heers. In 2009 debuteer die swart komedie “"Indien moeg stop / rus"” by Aardklop, waarin ’n vrou en haar obsessie met motorongelukke vanuit ’n ongewone hoek belig word. “"Skeer op Richmond"” beskryf ’n reis na genesing en debuteer in 2012 by Woordfees. Saam met Christiaan Olwagen skryf sy “"Wie drink wat?"”, ’n tragikomiese drama oor alkohol wat in 2013 by Aardklop debuteer. Die titel is ’n toespeling op die laaste loopdop, wat gewoonlik nie die laaste is nie. Alkohol maak dinge beter maar veral slegter, is ’n kruk en ’n ontsnappingsmeganisme. Al hierdie aspekte van hierdie groot sosiale probleem word uitgebeeld. “"Die wagkamer"” is ’n komedie gebaseer op karakters van Ilne Fourie wat onder andere in 2015 by die KKNK opgevoer word. Die verstrooide Bertie en Alfreda Botha skaal af en verhuis na Huis Herfsblaar, waar hulle nuwe dinge ervaar, deur mekaar se brille na die lewe kyk en wag vir die einde. Haar debuutkabaret is “"Oënskynlik"”, wat in 2003 by Aardklop opgevoer word.

Saartjie vertaal en verwerk ook ’n hele aantal ander dramas en ander werke vir opvoering, waaronder “"Pous Johanna II"” van Esther Vilar; “"The alchemist’s heart"” van Peter Hayes as “"Die hart se smeltkroes"”; “"The highway crossing"” van Jaan Tätte as “"Kruispad of Die legende van die goue vis"”; “"Playing the victim"” van die Russiese broers Oleg en Vladimir Presnyakov as “"Om soos ’n lyk te lê"”; “"Raaiselkind"” van Annelie Botes; “"Parasiten"” van Marius von Mayenburg as “"Teer"”, “"’n Ander tongval"” van Antjie Krog; Sam Shepard se “"Buried child"” as “"Doodsnikke"”; Tennessee Williams se “"Die melktrein stop nie meer hier nie"”; Edward Albee se “"Who’s afraid of Virginia Woolf?"” as “"Wie’s bang vir Virginia Woolf?"” (’n galgehumor kyk na verhoudings) en Anton Tsjechof se “"Die seemeeu"”, wat by 2014 se Aardklop debuteer. Hierdie tragikomedie het onvervulde liefde as tema. Bertolt Brecht se “"Mutter Courage"” word as “"Moeder Moed en haar kinders"” onder andere in 2015 by die KKNK (waar dit met drie Kanna-pryse bekroon word) en Aardklop opgevoer. Hierdie klassieke drama beeld Moeder Moed en haar kinders uit, wat tydens ’n oorlog vele veldslae moet trotseer en handel dryf met ’n wa vol voorraad, wat drank insluit. Saartjie is medeskrywer van die pantomime “"Rooikôppitjie"”. “"Sendeling”" is haar verhoogverwerking van Elsa Joubert se kortverhaal “"Die dood van ’n sendeling"”. ’n Sendeling sterf in die laat sestigerjare in ’n klein dorpie. Sy weduwee versoek dat hy uit die wit NG Kerk begrawe moet word, maar wanneer die wit ledemate hoor dat van lede van die bruin gemeente ook die diens sal bywoon, weier hulle. Die weduwee vra dan die bruin gemeente om die begrafnis te behartig, maar hulle weier ook omdat lede van die wit gemeente die diens sal bywoon. In 2012 bied sy “"Smelt"” by die KKNK aan, wat ’n dramatisering is van Abraham H. de Vries se solovertellings. Verder verwerk sy “"Bidsprinkaan"” van André P. Brink vir die verhoog wat in 2013 by die Suidoosterfees in Kaapstad debuteer. Hierdie verwerking word vir ses Fiësta-toekennings benoem, insluitende een vir beste nuutgeskepte Afrikaanse aanbieding. “"Die rolbalspeler"” is ’n verwerking van Zain Eckleton se roman, wat sy debuut maak by die Suidoosterfees in Kaapstad in 2014 en “"Playland"” is ’n vertaling van Athol Fugard se gelyknamige drama. “"Jani"” is ’n verwerking vir die verhoog van die joernalis Jani Allan se outobiografie en is aanvanklik geskeduleer om te debuteer by 2015 se Aardklop. Hierdie debuut word egter uitgestel. “"Son, maan, sterre"” is ’n vertaling van die drama “"Many moons"” van Alice Birch. Vier mense in ’n stad lewe sy aan sy, maar gaan grootliks by mekaar verby. In die stuk bely ’n pedofiel sy sondes en ’n jong persoon staan aan die vooraand van sy eerste seksuele oortreding, maar die gemeenskap ondervang nie hierdie mense nie. Dit is ’n drama oor liefde, patologie, foute en vergifnis. Party mense soek na liefde, ander probeer dit vermy en party veg daarteen. Almal is egter soos mane wat uit hul wentelbane ontspoor en in die kosmos hulle geheime verloor. Hierdie drama word in 2015 vir sewe Fiësta-toekennings benoem, insluitende beste aanbieding.

Met “"Letsels"” beproef Saartjie ander media as die verhoog en lewer hiermee ’n foto-uitstalling met vertellings op CD, waarin die plaaswerkergemeenskap uitgebeeld word. Die titel verwys na die fisiese en emosionele knoue wat mense in ’n weerlose en verontregte posisie kry in die ewige stryd om net te oorleef. Hierdie uitstalling is in 2002 by Aardklop te sien. Sy skryf ook die draaiboek van die film wat van Derick van der Walt se bekroonde jeugroman “"Lien se lankstaanskoene"” vir KykNet gemaak word. Haar eerste radiodrama, “"Behoort"”, word op 28 Junie 2012 oor Radiosondergrense se Radioteater program uitgesaai. Dit beeld die Du Toit-gesin uit wat bymekaar kom rondom die skielike siekbed van hul geliefde huishulp, Elsie Willemse. So word hulle verkeerde persepsies oor rassegrense dan blootgestel en hulle gebrek aan insig in iemand met wie hulle vir lank ’n intieme ruimte gedeel het. Elsie het vir 35 jaar by die familie ingewoon en gewerk en het selfs haar kanse op ’n huwelik laat verbygaan omdat sy die Du Toit-kinders wou help grootmaak. Wanneer sy ’n beroerte-aanval kry, moet die gesin besin oor waar sy regtig behoort en van watter aard hulle verhouding met haar was.

Saartjie Botha kry Kannas by die Klein Karoo Nasionale Kunstefees vir “"Die goue seun"” en “"Spanner"”. In 2005 verower “"Verkeer"” die AngloGold Ashanti Smeltkroesprys vir beste nuwe verhoogteks by die Aardklop Kunstefees in Potchefstroom. Haar musiekspel oor Ingrid Jonker, “"Altyd Jonker"”, verower in 2006 by die Klein Karoo Nasionale Kunstefees die Herrie-gewildheidsprys waarvoor feesgangers stem, asook die prys vir die beste prestasie in musiekteater. Die regisseur van hierdie drama, Jaco Bouwer, ontvang die prys vir beste tegniese prestasie vir sy ontwerp van die vertoning. In 2007 word "Altyd Jonker" ook bekroon met twee Fleur du Cap-pryse, vir beste inheemse stuk en vir die beste regisseur, nadat dit vir altesaam ses toekennings benoem is. In 2007 ontvang sy by die Klein Karoo Nasionale Kunstefees die "Sarie"-Kanna vir mees inspirerende vroue-kunstenaar en in 2008 word beide “"Verkeer"” en “"’n Ander tongval"” vir die Fleur du Cap-prys vir beste nuwe Suid-Afrikaanse toneelstuk benoem. By die KKNK van 2013 word sy vereer met die Afrikaans Onbeperk-prys vir vernuwende denke vir haar algehele bydrae as dramaturg, vertaler, verwerker, drama-koördineerder, vervaardiger en teater-entrepreneur.





</doc>
<doc id="114297" url="https://af.wikipedia.org/wiki?curid=114297" title="Douwleen Bredenhann">
Douwleen Bredenhann

Douwleen Bredenhann is ’n Afrikaanse skrywer.

Douwleen Bredenhann is op 19 September 1954 in Windhoek in die destydse Suidwes-Afrika gebore. Sy word groot in Port Elizabeth, Windhoek, Kimberley en Kuruman. Na skool studeer sy vir ’n jaar kuns aan die Universiteit van Pretoria en  verwerf dan aan die Universiteit van Stellenbosch ’n B.A.-graad in Politieke Wetenskap en Openbare Administrasie.  voltooi by die Universiteit van Stellenbosch. Sy is getroud met die siviele ingenieur Steph. Hulle het drie kinders, Liesl, Stephanie en Rosanne. Liesl is ’n maand voor haar negende verjaarsdag op Vrydagaand 26 Februarie 1988 in die agtertuin van hul huis in Kimberley deur ’n tiener van die buurt vermoor en verkrag. Na ’n paar jaar in Kimberley verhuis die gesin in 1992 na Somerset-Wes. As fotograaf werk sy aan die vestiging van die "Women Against Unrealistic Photoshopping" projek. Vir langer as ’n jaar doen sy ook webontwikkeling op kontrakbasis vir die Kaapstad Stadsraad se waterafdeling.

Sy begin skryf om die trauma van die moord op haar dogter Liesl te verwerk, al is dit meer as twintig jaar na hierdie gebeurtenis. “"’n Hemelhoë hekkie"” is ’n beskrywing van die emosionele stryd wat sy moes voer na hierdie moord. Die boek word gelyktydig in Engels uitgegee onder die titel “"Living without Liesl"”. Die roman “"Bloedwater"” se titel word afgelei van die spreuk dat bloed dikker is as water, met die tema ’n familie wat deur trauma uitmekaar gedryf word. Adriana Coetzer staan op troue met Woudstra Bosman, maar hy word verlei deur Adriana se suster wat swanger word en die troue word afgestel. Adriana emigreer dan na Nederland. Na dekades bel Woudstra haar en versoek haar om na Suid-Afrika te kom om haar suster op te pas, want hy moet ’n konferensie bywoon. Die krisis onderliggend aan hierdie versoek word deur middel van beide Anastasia en Woudstra as ’n derdepersoonverteller weergegee, sodat die inhoud veral gemik is op die innerlike bewussyn van hierdie twee hoofkarakters. “"Bloedwater"” is in 2012 op die kortlys vir die toekenning van die ATKV-prys vir liefdesromans.

Sy skryf ook gedigte en sestien van haar Bybel-limerieke is publiseer in “"Gesinsomnibus"” saamgestel deur Maretha Maartens vir J.P. van der Walt Uitgewers in 1999. Haar kortverhaal “"Die dominee se dogter en die das"” is op die kortlys vir Contentlot.com se skrywerskompetisie in 2001 en word in die daaropvolgende uitgawe, "“e-rupsie/e-ruption”, gepubliseer". Die kortverhaal “"As die turksvybos lemoene dra"” word deur Kerneels Breytenbach in die versamelbundel “"Blou Maandag"” opgeneem, terwyl sy ook bydraes lewer tot “"Pomp 11"” en “"Pomp 12"”.




</doc>
<doc id="114298" url="https://af.wikipedia.org/wiki?curid=114298" title="Schalkie van Wyk">
Schalkie van Wyk

Schalkie van Wyk (*24 Oktober 1940, Bloemfontein -) is ’n Afrikaanse skrywer van liefdesverhale en kinder- en jeugliteratuur. Sy het reeds meer as 100 boeke geskryf, waaronder 12 vervolgverhale en 'n aantal kinder- en jeugverhale. Sy skryf ook onder die skuilnaam Louié Heine.

Louié Schalkie van Wyk is op 24 Oktober 1940 in Bloemfontein gebore. Haar pa was Engels en haar ma Duits, maar haar ma is oorlede toe sy slegs vyf jaar oud was. Daarna leer haar stiefma haar Afrikaans praat. Haar name kry sy van haar Duitse oupa, na wie sy vernoem is. Sy word groot op Daniëlskuil in die Noord-Kaap, waarna sy haar skoolloopbaan op Vredefort in die Vrystaat voltooi. Hierna studeer sy verder aan die Universiteit van Pretoria, waar sy ’n B.A.-graad in tale verwerf. Op 21-jarige ouderdom word sy redakteur van die jeugtydskrif "Patrys", waar sy voltyds kortverhale en vervolgverhale vir kleuters en tieners moet skryf. Sy is getroud met die skrywer Mike Heine, wat sy leer ken wanneer albei verbonde is aan die redaksie van "Patrys". Hulle het ’n seun, Charles George, en ’n dogter, Michelle-Philippe (Michelene). Na die geboorte van Michelene skryf sy heeltyds. Die egpaar bly in Aucklandpark in Johannesburg en het twee kinders, ’n dogter en ’n seun, maar skei later. Sy vestig haar daarna in Roodepoort.

Reeds op agtjarige ouderdom begin sy skryf en op sestien word haar eerste kleuterverhaal in die jeugtydskrif "Patrys" gepubliseer. Daarna volg verskeie tydskrifvervolgverhale, waaronder "Die laksman wag" wat in "Keur" gepubliseer word. Sy skryf ook radiovervolgverhale, insluitende "Voetspore van gister" wat oor die senders van Radio Suid-Afrika uitgesaai word. In 1997 is "Arende vlieg alleen" op die kortlys vir die toekenning van die Ela Spence-medalje vir Afrikaanse liefdesverhale. Onder die naam Louie Heine skryf sy ook ’n Engelse boek, "Old soldiers never cry". Sy skryf meer as honderd boeke en twaalf vervolgverhale en is verantwoordelik vir vier kinderplate.

Sy skryf hoofsaaklik liefdesromans, hoewel sy ook jeugverhale skryf. "Die liefde oorwin" (1977) het Ilse Brink as hoofkarakter. Sy kry dit reg om universiteit toe te gaan, maar besef dat sy hard sal moet werk sodat sy kan help om vir haar behoeftige ouers op die plaas te sorg. Sy besluit om met ’n ryk man te trou, sodat sy en haar ouers nooit weer aan hulle armoede hoef te dink nie. Gelukkig loop sy die ryk Bruce Reyneke raak, maar daar is baie stories oor hom. Ilse se boesemvriend, Henk Retief, weet dat Ilse se oë wel eendag sal oopgaan. Ilse laat toe dat die beroemde Tobias Meiring haar skilder. Tobias het ook baie geld en is aantreklik, al is hy oud genoeg om Ilse se vader te wees. "Letsels van liefde" (1979) is Annelie Joubert se verhaal. Na haar pa se dood was sy en haar ma, Susan, finansieel goed versorg. Haar gewese verloofde, Bernard du Preez, was egter ontrou aan haar en die verwydering tussen haar ma en haar oupa, Casper van Vuuren, het haar ook gepla. Prokureur De Waal vertel haar dat hierdie einste skatryk oupa wil hê sy moet ’n jaar lank op die hoewe, Sonhoek, gaan woon en haar lewe uit die stukkie grond maak. Kry sy dit reg, wag die erflating op haar, anders is dit neusie verby. Op Sonhoek is ’n leeglêer wat haar oupa sommer net daar toelaat, oom Hein, wat darem so hier en daar bietjie sal help. Wat sy gekry het, strook egter nie met haar verwagtinge nie. In "Liefhê is geluk" (1979) is Nicki, Deon en Cobus van kleins af ’n driemanskap. Deon is die oudste en toe hy weg is universiteit toe, vra hy die armoedige Cobus om vir Nicki mooi op te pas, want hy kom haar eendag haal. Na ses jaar is al drie weer terug op Barendshoogte en Nicki moet kies tussen Cobus, die skugter onderwyser en Deon, vennoot in sy pa se gevestigde prokureurspraktyk. Om sake te kompliseer, het Nicki pas skatryk geërf en daag haar onbekende voog, Francois Rosseau, op om te besluit of sy al volwasse genoeg is om haar erfgeld te ontvang.

"’n Anker van liefde" (1980) is Karla se lewensverhaal. Sy en Dewald sou trou, maar haar vriendin Linda rokkel hom af. Karla vlug weg Groeneweide toe en hier maak sy kennis met Gerhard Olivier en Arno Durandt. In "Winter van wanhoop" (1980) lê Anneke se liefdesdroom aan skerwe, want die mannekyn Marelise het haar verloofde Johan van haar afgerokkel. Sy laat toe dat Wim haar ompraat om na sy en sy broer se erfplaas in die Boland te gaan, waar sy kan skilder. Haar rustige lewe op die plaas verander wanneer Wim se broer Paul terugkeer van oorsee af en die lewe vir haar so onmoontlik maak dat sy besluit om weg te gaan. Sy ontmoet ’n volgende liefde, maar dit word ook bedreig wanneer Marelise weer op die toneel verskyn. Die joernalis Lize Erlank word in "Gister se betowering" (1981) deur haar redakteur afgedank en sy trek na haar plaas Le Havre in die Heidedal-distrik. Hier is sy egter nie ontslae van intrige nie, want daar is Guillaume du Prez, sy miljoenêrfamilie, die jaloerse Suzette en ook Frans, die vreemdeling op die perd. In "Die ontwykende droom" (1982) bring die onskuldige kleuterskoolonderwyseres Corné van der Linde ’n naweek deur saam met Stefan Roos. Sy besef gou dat hy ’n aartsskelm is en probeer hierna ’n skans om haar hart bou, wat ook vir Dawid Bodenstein en Darius Geldenhuys uithou. "Waar purperwinde blom" (1982) het suster Wanda Vosloo as hoofkarakter. Sy verpleeg juffrou Leonore Rosseau, een van die ryk Rosseau’s van Tweekoppen, en ontmoet so vir Leonore se neef Eugene. Wanda hoor dat sy baie lyk na ene Beatrice de Wet, ’n vorige meisie van Eugene, maar niemand wil haar meer oor Beatrice vertel nie. Dan is daar Dewald, Eugene se onpeilbare ouer broer, wat alles in sy vermoë doen om haar en Eugene se vriendskap te verongeluk. Sanet Grové voel in "Drome van liefde" (1983) dat sy na die verbreking van haar verlowing met Nardus van den Berg nooit weer met enige man ’n ernstige verhouding sal aanknoop nie. Wanneer haar baas en beste vriend, Tertius Lindeque, begin ernstig voel oor haar, besluit sy om te vlug. Sy moet haar oorlede broer se twee weeskinders versorg en dit gee haar die ideale verskoning om Bothasrus toe te verhuis. Hier ontmoet sy die prokureur Jean-Pierre du Pont, maar tant Ellie van Duuren se bedorwe dogter, Elrina, het ’n ogie op Jean-Pierre. Tant Ellie se giftige tong probeer verhoed dat Sanet en Jean-Pierre ’n verhouding begin. In "Winter van heimwee" (1983) is Jacques dood en almal beskuldig vir Hermien du Preez. Terwyl haar vader weg is op ’n sakebesoek betrap sy haar stiefma, Paula, in ’n rooiwarm omhelsing met ’n onbekende vreemdeling. Paula beskuldig haar dan dat sy Jacques vermoor het. Kort na Jacques se begrafnis gaan kuier sy ’n ruk lank by haar peetma, tant Verina Schoeman, op Bothasrus in die Vrystaat. Op Bothasrus ontdek Hermien egter dat die man wat sy in haar stiefma se arms betrap het, doktor Ferdinand Hoffman is wat haar tant Verina se buurman is. Sy maak ook kennis met Lydia de Jongh, Ferdinand se verloofde, en Adri, die sestienjarige skooldogter wat haarself reeds as ’n grootmens beskou. Beide haat haar. Teen haar sin besef sy egter dat sy haar stiefma se minnaar leer liefkry het, al is hy reeds aan Lydia verloof. "Vlakte van verlore drome" (1984) speel af op die Springbokvlakte. Christa Venter leer hier wat verlange is, maar leer dan vir Mynhardt Landman ken, ’n man wat links en regs grond koop op die Springbokvlakte. Dan is daar ook nog Riaan Diedericks wat haar liefhet en ook nodig het.

In "Toe kom die vreemdeling" (1985) verander Adri se rustige, doodgewone bestaan in Johannesburg wanneer haar ma onverwags by haar woonstel opdaag. Sy verklaar dat sy Adri in die Kaap nodig het en dat sy sommer namens haar by die kleuterskool bedank het. Wilhelm daag ’n paar dae later ook by haar woonstel op en hy ken haar pragtige maar verlamde suster Yolanda. In die Kaap ontdek Adri dat Yolanda wel weer kan loop, maar dat sy dit geheim hou, want terwyl sy aan die rolstoel gekluister is, kry sy aandag en simpatie van Wilhelm. Adri is verward, want daar is so baie raaisels wat onopgelos bly. In "Die grondbaron" (1986) koop Erika Marais en haar kunstenaarbroer Henno die praghuis Drie Eike op hul tuisdorp, met die doel om ’n losieshuis daarvan te maak. Hulle het egter skaars daar ingetrek of dit blyk dat die verkoper, Riaan van Vollenhoven, se broer, Wilhelm, eintlik die eerste opsie op die huis het. Riaan moet hulle geld terugbetaal, maar Erika moet noodgedwonge aanbly as ’n soort van ’n huishoudster tot dit gebeur. Riaan dink Erika gaan met hom trou en sy moet ook voortdurend sy tienersuster, Karin, beskerm teen die onwelkome attensies van Kallie Brink. Intussen lê ander nooiens agter Wilhelm. "Agter donker sluiers" (1989) is Nanette du Preez se verhaal. Sy keer terug na die familieplaas, Nous Verrons, maar word nie op die stasie afgehaal nie en haar oupa en tant Ellie behandel haar kil en afsydig. Sy vind eindelik uit dat almal glo sy het ’n buite-egtelike kind, die jong Selmar, wat by haar oupa inwoon. Haar suster, Marie, het die kind se geboortesertifikaat waarop Nanette as moeder geregistreer is, daar aangebring. Marie het intussen verongeluk en Nanette delf in haar verlede om uit te vind waar Selmar vandaan kom en wie sy pa is.

In "Alleen in die wind" (1990) het Anneke van Jaarsveld ’n obsessie daarmee dat Brandt Froneman nie sy sin moet kry nie. Sy sien hom as ’n jonger weergawe van haar despotiese pa. In "Beminde vyand" (1991) keer Sunette Landman ná haar studiejare terug na haar ouma Jakkie op Landmanshoogte om daar as leerling-prokureur te begin werk. Dadelik besef Sunette dat ouma Jakkie iets vir haar wegsteek wat met Marié-Louise, haar halfsuster, te doen het. Sy tuimel op haar eerste dag in haar vriendin Willemien se boekwinkel van ’n leer af en val ’n man onderstebo. Hy is ’n verloofde man en van daardie oomblik af word Sunette en Eduard beminde vyande. "Seisoen van verlange" (1991) is Anina Kruger se verhaal. Haar geliefde groottante, Elma Kruger, sterf en sy beland sonder ’n sent op straat. Anina gaan bly noodgedwonge by haar jare lange vriendin in ’n woonstel. Hier voel Anina egter ontuis, want haar eens goeie vriendin het in ’n uitlokkende plesiersoeker verander. ’n Beplande naweek in die Drakensberge saam met ’n groep permissiewe jongmense span die kroon en Anina loop weg en beland op die trap van ’n bergchalet. Dis Bernard, ’n knap sakeman, se chalet en hy kom hiernatoe om van alles, veral vrouens, weg te kom. In "Weerklank van gister" (1991) is Flaminkemeer ’n rustige dorpie waar saagmeulens werk verskaf aan die oorgrote meerderheid van die inwoners. Vir Elani Groeneveld, wat haar hele lewe lank in Pretoria gewoon het, is dié dorpie naby Kaapstad sprokiesmooi. Sy is ook opgewonde omdat sy hier haar ouma Renate gaan ontmoet. Die mense van Flaminkemeer is egter alles behalwe vriendelik en opreg. Elani se ouma glo sy is ’n fortuinsoekster wat net kom kuier het om geld te erf en het klaar vir Elani ’n huwelik gereël. Marcel du Bois neem sy intrek in die dorp en die liefde wat tussen hom en Elani ontstaan, word deur ouma Renate in die kiem gesmoor. In "Bekende vreemdeling" (1992) laat vaar die dokter Linde Klopper sy beroep in die stad en keer terug na Hildesheim, sy aanneempa se plaas. Op die dorp Munniksheim gee die prokureur Marcel du Toit hom ’n koevert wat aan Linde geadresseer is. Die brief het in die kluis gelê vir sowat veertien jaar. Nadat Linde en oom Carel-Hein Munnik op Hildesheim die brief gelees het, vertrek Linde sonder verduideliking dadelik weer. Antoinette is ontevrede hiermee, want as sy met Linde trou sal sy saam met hom haar oupa se besittings erf. ’n Nuwe huishoudster word aangestel en sy en haar kleindogter kom woon in die opstal op Hildesheim, maar die Munnik-vroue voel bedreig, want baie geld is hier op die spel en die huishoudster se kleindogter is onregverdig mooi. Die situasie eindig byna in ’n tragedie voordat die inhoud van die brief bekend gemaak word. In "More bring ’n nuwe daeraad" (1993) sterf Lelani Wessels se stiefvader. Sy moet afskeid neem van almal vir wie sy lief is en weggaan van Huis Winterrus en Sekelbaai waar sy soveel jare gebly het. Onverwags kry sy egter ’n uitnodiging na Huis Daeraad op Stadlerheim. Hier speel ’n dubbele liefdesdrama hom af. Oom Giepie en tant Engela het veertig jaar tevore ’n liefdesverhouding gehad en kry skielik nog ’n kans. Roland Stadler bly ook hier, die donker man met die geskende gelaat wat hom voorgeneem het om nooit weer lief te hê nie. Konstant Weidemann is in "Erfgename van haat" (1994) ’n sewentigjarige, grondhonger en trotse ou man wat glo sy woord is wet en grond is liefde. Hy wil sy kleinseuns dwing om te trou met meisies wat grond gaan erf. Dit sou sy hoë bloeddruk ook aansienlik verlaag as sy kleinseuns sy haat van die afgelope halfeeu jeens die De Winters sou wou erf en uitleef.

In "Sonskyn in die reën" (1997) verander die koms van Magnus Winterbach die drie Du Preezs se lewens radikaal. Oupa Chris verdink hom van allerhande duister dinge; die bedorwe Chrissie hoop op daardie duister dinge; en die beeldskone Michelene word vreemd bewus van ’n magnetisme wat sy nie ken nie. "Lied van die berge" (2002) het Kristelle van der Heever as hoofkarakter. Sy is verlief op Anthony Harrington en hy wil haar na sy ouers toe neem. Haar ma keur hom nie goed nie, want sy vertrou hom nie omdat Kristelle telkens op die verkeerde soort man verlief raak. Kristelle trap weer in die strik, want Anthony verdwyn met haar beursie en al. Die bot man wat tot haar redding kom, stel homself voor as Dominic. Wanneer sy daarna op ’n wildplaas gaan kuier om ’n siek tante op te beur, is die baas van die plaas niemand anders nie as Dominic. Daar is egter baie dinge wat Kristelle nie verstaan nie. In "Rondomtalie van die liefde" (2004) ontmoet Annemie Oosthuizen vir Olaf Lingenvelder. Kort daarna word sy genooi om by tant Elsie en oom Wilhelm in hulle pragtige ou huis tuis te gaan. Nou woon sy in ’n sprokieshuis saam met haar towertante, tant Elsie, en haar droomprins, Olaf, maar soos in alle sprokies, is daar ’n heks.

In "Bittersoet verlange" (2006) is Leandri Dreyer die enigste kleindogter van haar skatryk ouma Anya Dreyer. Sy kry van jongs af alles van die beste. Leandri wil versmoor onder die swaar skuldlas van hierdie verpligting. Toe haar ouma Anya egter aandring dat Leandri voor haar een-en-twintigste verjaardag met die prokureur Mauritz Pretorius trou, raak Leandri opstandig. "Man van lig en skadu" (2009) is Petri Aucamp se verhaal. Sy voel verplig om na die partytjie van haar baas se bedorwe dogter, Nicolette, te gaan, maar daar ontmoet sy vir Hougaard Reyneke. Dit blyk egter dat hy uitgekies is om aan die skone Nicolette verloof te raak. In "Geleende liefde" (2010) vra Wilhelm Starck dat Dané vir die skyn aan hom verloof sal raak. Sy willig in, maar kom gou agter dat geleende liefde van haar kant af ware liefde kan word. Elzeri Odendaal word in "Iemand soos jy" (2010) by haar oupa Gideon en ouma Beth groot, omdat haar ma haar as baba aan haar grootouers gegee het en haar pa reeds dood was. Haar ma is skaars ’n jaar later weer getroud en het haar dogter deur die jare nooit opgesoek nie. Toe sy by haar vriendin Sonette in die Karoo gaan kuier, vind sy uit dat dié haar ma goed ken. Sy word so gedwing om haar verlede te konfronteer, terwyl Sonette se broer, Arendt, ook haar emosies deurmekaarkrap. "Beminde vreemdeling" (2011) vertel van Wiandri Rosseau, wat twee-en-twintig is en pas gekwalifiseer het as hospitaalsuster. Sy keer terug na haar plattelandse Huis Groeneweide, waar haar bejaarde tant Lerina haar inwag. Nou kan sy haar tante versorg en die swierige huis van haar kleintyd geniet. Daar aangekom vind sy ’n vreemdeling bly nou ook op Groeneweide, die stroewe, dommerige nutsman Floors, van wie sy dadelik niks hou nie, maar tog ook so baie.

"Die towervuurhoutjie" is ’n kinderverhaal wat handel oor die sewejarige Lienkie se verblyf in ’n weeshuis na die Tweede Wêreldoorlog. Met behulp van haar towervuurhoutjie (’n konkrete voorstelling van haar geloof in God) word sy uit die kinderhuis verlos wanneer haar ma weer herstel en uit die hospitaal ontslaan word en haar opregte briefies haar oupa se hart vermurwe. Vir "Gorra-Sluk kom help" ontvang sy in 1982 die J.P. van der Walt-toekenning en hierdie boek word ook later vir televisie verwerk. Ander kinderboeke van haar is die "Krinkel Kabouter"-reeks, wat ook op langspeelplaat opgeneem is. Boeke in hierdie reeks sluit in "Krinkel Kabouter", "Krinkel Kabouter en die feevarkie", "Krinkel se nuwe maatjie" en "Krinkel se dapper daad". Jeugboeke van haar is "Soldaat kom weer" en "Vicky, die speurder", wat beide aan Kaapse skole voorgeskryf word, en "Donke-Doef kom kuier".




</doc>
<doc id="114299" url="https://af.wikipedia.org/wiki?curid=114299" title="Peter Louw">
Peter Louw

Peter Nicolaas Moltke Louw (gebore 13 Januarie 1950) is ’n regsgeleerde en ’n Afrikaanse digter. Hy is die seun van die digter N.P. van Wyk Louw.

Peter Nicolaas Moltke Louw is die seun van N.P. van Wyk Louw en Truida Pohl en is op 13 Januarie 1950 in Kaapstad gebore. Sy name is ’n vermenging van die name van sy oupas aan moederskant en vaderskant en ook van sy pa. Hy het ’n suster, Reinet, en twee halfsusters (Ria en Nakkie) uit sy pa se eerste huwelik met Joan Wessels. Van Wyk Louw sou op 31 Januarie 1950 na Nederland vertrek waar hy ’n pos aan die Gemeentelike Universiteit van Amsterdam aanvaar het. Peter was egter nog te klein en het boonop ’n vorm van geelsug gehad, sodat daar besluit is dat hy nie op daardie tydstip saam met sy pa na Nederland kon gaan nie. Op 11 Februarie 1950 word hy gedoop, met D.J. Opperman wat as sy peetvader aangewys word. Truida, Reinet en Peter het op 30 Maart 1950 uit die Kaap per skip vertrek en op 18 April in Antwerpen aangekom, waarna hulle by Van Wyk Louw in Amsterdam aangesluit het. Op 17 November 1953 keer hy weer saam met sy ma en suster na Suid-Afrika terug vir ’n lang vakansie en gaan weer terug na Nederland in April 1954. As ’n kleuter in Nederland praat Peter aanvanklik slegs Nederlands, hoewel hy dit net by die Louws se huishoudster en ’n paar speelmaats geleer het. Hy bry ook soos ’n Swartlander, maar op hierdie jong ouderdom begin hy reeds hakkel, ’n probleem wat hom sy lewe lank teister. Sy pa wou dus nie met sy taalgebruik lol om hom te dwing om Afrikaans te praat nie. Hy begin sy laerskoolopleiding in Amsterdam. In 1959 keer die gesin terug na Suid-Afrika en woon eers in Parkview voordat hulle in 1969 na Linden verhuis. Hy matrikuleer in 1967 aan die Hoërskool Linden in Johannesburg.

Na skool studeer hy in die Ekonomie aan die Randse Afrikaanse Universiteit, maar verander van studierigting en verwerf in 1972 die B.A.-graad in die Regte. Hy staak sy studies aan die einde van sy eerste LL.B.-jaar omdat hy nie die mondelinge eksamens kon vermy nie en sy hakkelry dit vir hom baie moeilik gemaak het. In 1974 begin hy werk as hofklerk by die Johannesburgse Landdroshof en vanaf 1975 tot 1976 is hy verslaggewer, subredakteur en vertaler by "Die Burger" in Kaapstad. In 1976 trou hy met Elizabeth van der Merwe van Rawsonville, maar die egpaar skei in 1988. Die huwelik was kinderloos. Ná ’n lang oorsese reis behaal hy in 1979 die LL.B.-graad aan die Universiteit van Suid-Afrika en word as advokaat tot die balie toegelaat. In 1980 word hy aangestel as regsvertaler by die AA Mutual versekeringsmaatskappy in Johannesburg. Intussen studeer hy deeltyds aan die Universiteit van Suid-Afrika en behaal in 1982 die B.A. Honneurs-graad in Afrikaanse en Nederlandse letterkunde met lof. Hy bedank in 1986 by AA Mutual en begin sy eie finansiële en regsvertaalbesigheid, wat hy in 1987 na Kaapstad verskuif. Later sluit hy by Ou Mutual aan as hierdie maatskappy se taalspesialis. Op 31 Maart 1990 trou hy met die joernalis Elsje Margaretha (Elretha) Moolman (gebore Dreyer) en hulle het ’n seun, Peter Nicolaas, wat op 13 November 1992 gebore is.

Peter ontmoet in die vroeë tagtigerjare vir Martin Schwartz van Amerika, ’n deskundige op die gebied van hakkel. Schwartz benader die hakkelprobleem op ’n nuwe en vars manier, wat hy lugvloeiterapie noem. Dit is gegrond op die idee dat spanning op die stembande die wortel van alle kwaad is. Die doel van die terapie is om die spanning op die stembande so laag moontlik te hou deur byvoorbeeld sagter en stadiger te praat, ’n laer toonhoogte te hou en ontspanningsoefeninge te doen om die algemene spanningsvlak te verlaag. Peter sluit hierna by ’n “lugvloeiklub” aan waar ’n groep hakkelaars Schwartz se tegniek begin toepas het. Hierna skryf Peter sy boek “"Hhhakkel"” waarin hy met liefde en begrip oor sy eie en ander hakkelaars se ervaring op skool, op universiteit, en in die algemene handel en wandel skryf. Die probleem van hakkel word fisiologies, sielkundig, maatskaplik en opvoedkundig omskryf en maak sodoende die pad vir begrip oop. Die boek word in Engels vertaal as “"Coping with stuttering"” en in 1991 word ’n bygewerkte uitgawe getiteld “"Oorwin hhhakkel"” gepubliseer. Hy is betrokke by die Suid-Afrikaanse Vereniging vir Hakkel en versorg die Vereniging se nuusbrief, terwyl hy ook voorsitter was van die Kaapstadse tak van Speakeasy, ’n nasionale ondersteuning- en selfhelpvereniging vir mense wat hakkel.

Na N.P. van Wyk Louw se dood word hy en sy suster Reinet aangestel as eksekuteurs van sy literêre nalatenskap. Hy stel ’n keur uit sy vader se gedigte saam onder die titel “"Verborge vuur"” en versorg ook die versamelbundel “"Die mooiste van Van Wyk Louw"”. Verder dra hy ook baie by tot die reeks “"Duisend beste boeke"”, wat opsommings en besprekings van beroemde boeke bevat, waarin hy onder andere die bespreking oor die drama “"Germanicus"” van sy vader bespreek.

Aan die einde van die jare sewentig begin hy gedigte publiseer in tydskrifte soos "Standpunte", "Tydskrif vir Letterkunde", "Ensovoort" en die Vlaamse tydskrif "De brakke hond", waarna hy debuteer met die digbundel “"Tantalus"”. Die titel van die bundel is ontleen aan die Griekse mitologie, waar Tantalus ’n seun van Zeus was, wat sy seun Pelops se vlees aan die gode opgedien het. As straf moes Tantalus na Pelops se dood in water staan, wat bly wegsypel het as hy dit wou drink. Hierdie verhaal word metafoor vir die digterlike arbeid, waar die volmaakte woord en vorm die digter telkens ontwyk. Die gedigte ontkom aan die neigings en tekortkomings van debuutbundels, waar die hoogs persoonlike, die emosionele belydenis en die hartstogtelike dikwels oorheers. In stede daarvan bevat dit goed deurdagte verse, wat daarin slaag om in die oënskynlik alledaagse en gewone dinge betekenislae van kosmiese omvang waar te neem. “"Bioskoopganger"” is ’n ligte verposing van die aktualiteit en geweld wat die verteller omring, waar hy eerder gaan fliek en kan konsentreer daarop om slegs ’n toeskouer te wees, met “"Antwoord"” ’n bekoorlike liefdesvers. Hy sluit die bundel af met vrye verwerkings van Baudelaire-gedigte. Verder publiseer hy ook in die elektroniese digbundel “"Klikspringer"” en op die Internet op PoësieNet, ’n afdeling van die LitNet-webwerf. Sy verse word in verskeie bloemlesings opgeneem, waaronder “"Groot Verseboek"”, “"Die Afrikaanse poësie in ’n duisend en enkele gedigte"”, “"Die dye trek die dye aan"”, “"Senior verseboek"” en “"Nuwe verset"”. Van sy verse word ook in radioprogramme voorgedra.






</doc>
<doc id="114300" url="https://af.wikipedia.org/wiki?curid=114300" title="Jaco Bouwer">
Jaco Bouwer

Jaco Bouwer (1973-) is ’n akteur, dramaregisseur en dramaturg. Hy was 'n lid van die voormalige "Rys, Vleis en Aartappels"-geselskap en is al talle kere vir sy regie bekroon. Sy produksies sluit in "Na-aap", Nicola Hanekom se "Trippie", Tertius Kapp se "Rooiland", Saartjie Botha se "Altyd Jonker" en "Balbesit", Willem Anker se "Skrapnel", Sara Kane se "Smag" (vertaal deur Willem Anker) en Marius von Mayenburg se "Teer" (vertaal deur Saartjie Botha). Hy het ook die regie van die KykNET-reeks "Die Boland Moorde" behartig.

Jaco Bouwer is in 1973 gebore en word groot in Pretoria. Na skool studeer hy verder aan die Universiteit van Stellenbosch. In sy eerstejaar studeer hy ingenieurswese, maar slaan dan oor na die kunste, waar hy later in drama spesialiseer en ’n B.A. Honneursgraad in regie verwerf. Hierna studeer hy vir ’n meestersgraad in drama aan die Das Arts van die Amsterdamse Skool van die Kunste. Saam met Saartjie Botha en Marthinus Basson stig hy in 2001 die teatermaatskappy Vleis, Rys en Aartappels. Hoewel hy veral naam maak as regisseur, tree hy self as akteur op in verskeie rolle, wat insluit “"Aars!"”, “"Tango del Fuego"” en “"Mamma Medea"”. Sy produksies as regisseur sluit in “"Spanner"”, “"Untitled 1 en 2"”, “"Altyd Jonker"”, “"Smag"”, “"Saad"”, “"Skrapnel"”, “"Lig"”, “"Rooiland"”, “"Verkeer"”, “"’n Ander tongval"”, “"Trippie"”, “"Na-aap"”, “"Balbesit"” en “"Samsa-masjien"”. Saartjie Botha se drama “"Balbesit"” verwerk hy in ’n rolprent, waarvan hy ook die regie behartig, terwyl hy Eben Venter se roman “"Santa Gamka"” in ’n toneelstuk verwerk en ook die regie van die opvoering daarvan by KKNK van 2015 onderneem. Verder verwerk hy ook onder andere Franz Kafka se “"A report to an academy"” om as “"Na-aap"” by kunstefeeste en elders opgevoer te word.Hy ontvang verskeie toekennings vir sy regie van dramas. In 2002 wen hy die Rosalie van de Gucht-prys as beste nuwe regisseur. In 2003 ontvang hy die Fleur du Cap-toekenning vir sy regie van Saartjie Botha se drama “"Spanner"”. “"Altyd Jonker"” verower in 2007 drie Kanna-toekennings sowel as die Fleur du Cap-toekenning vir beste regisseur. “"Smag"” van Sarah Kane verower in 2009 Fleur du Cap-toekennings vir beste regie en vir beste beligtingontwerp, asook ’n Kanna -toekenning. In 2009 ontvang hy vir sy regie van “"Skrapnel"” van Willem Anker die Beeld Plus Aartvark-prys wat by Aardklop vir grensverskuiwende werk toegeken word  en in 2013 word hy vir sy regie van “"Trippie"” van Nicola Hanekom benoem vir ’n Fiësta-toekenning as beste regisseur. In 2014 wen hy die KKNK se prys vir beste regisseur vir “"Samsa-masjien"” van Willem Anker. Sy regie van “"Santa Gamka"” word in 2015 benoem vir ’n Fiësta-toekenning.

Sy drama “"Power"” word in 2008 in Nederland opgevoer. Dit is ’n kort, eksperimentele stuk met ’n mengsel van dans, beweging, toneelspel en improvisasie, waarin hy magspeletjies tussen gesinslede en geliefdes ondersoek. “"Lig"” debuteer in 2011 by die Aardklop Kunstefees op Potchefstroom. Hierdie drama stel oortuiginge rondom die wetenskap, filosofie en teater naas mekaar. Hiermee wen hy die Beeld-Aartvarkprys vir grensverskuiwende werk by Aardklop. “"Buite blaf die honde swart"” debuteer in 2015 by die Klein Karoo Nasionale Kunstefees (KKNK) op Oudtshoorn.

In 2008 ontvang hy die Standard Bank Jong Kunstenaar-toekenning vir drama. Die Klein Karoo Nasionale Kunstefees vereer hom in 2014 met die Kuns Onbeperk-prys vir vernuwende denke as erkenning vir sy werk wat op ’n deurlopende manier bydra tot vernuwing en grensverskuiwing.




</doc>
<doc id="114301" url="https://af.wikipedia.org/wiki?curid=114301" title="Magda Boyce">
Magda Boyce

Magda Boyce (*27 Desember 1894, Barkley-Oos –† 1974) was ’n Afrikaanse skrywer van romans.

Maria Magdalena van Niekerk is op 27 Desember 1894 op Barkly-Oos gebore. Tydens die Anglo-Boereoorlog word haar vader as rebel op die dorp verhoor. Hy is kort tevore as Koloniale Kommandant verkies en hy word dus skuldig bevind aan hoogverraad. Dit is haar taak om as sewejarige dogter drie keer per dag kos vir haar vader in die gevangenis te neem. Hy word weens sy swak gesondheid slegs tot gevangenisstraf gevonnis en na die tronk in Tokai gestuur, terwyl die familie se plaas deur die Engelse verwoes word. Die soldate skiet alle perde en vee en vernietig die plantasies, met baie diere wat slegs gekwes word en dan in hulle lyding agtergelaat word. Hulle plunder ook die inhoud van die huis en neem die kos en toerusting wat hulle welgeval. ’n Jaar na die vredesluiting is haar moeder oorlede. Hierdie gebeure lei tot groot geldnood in die familie en Magda begin reeds op jeugdige ouderdom skoolhou op plaasskole om in die geldnood te voorsien. 

Met haar erfporsie van moederskant bekwaam sy haar later as kindertuin-onderwyseres en gee in hierdie hoedanigheid skool op Heilbron, Boshof, Aliwal-Noord en ook ander plekke. In Desember 1920 trou sy met Harry Archibald Boyce, later inspekteur in diens van die Suid-Afrikaanse Spoorweë en Hawens. Uit hierdie huwelik word vier kinders gebore, ’n seun en drie dogters. Later spits sy haar in selfstandige studie toe op Sielkunde en Duits. Sy is in 1974 oorlede.

Reeds op jong ouderdom begin sy skryf, maar weens die ongewoonheid daarvan in daardie tyd word hierdie neiging deur die mense naby haar met wantroue bejeën. Die drang om te skryf onderdruk sy dus en eers in 1936 begin sy, onder aanmoediging van haar jongste suster, om haar skryfwerk ernstig op te neem. Aangesien sy slegs in Engels en Nederlands skoolonderrig ontvang het, gaan dit aanvanklik moeilik om in Afrikaans te skryf. Haar eerste pogings is dan ook verhale onder ’n skuilnaam in Engels vir tydskrifte, waarmee sy gemengde sukses behaal. Later begin sy in Afrikaans skryf vir "Die Landbouweekblad" en in 1938 behaal sy die eerste prys in ’n Kersfees-kortverhaalwedstryd van "Die Huisgenoot". Sy publiseer eindelik ’n menigte kortverhale in tydskrifte soos "Die Brandwag", "Naweek", "Die Landbouweekblad" en "Die Huisgenoot", terwyl sy ook verskeie romans skryf.

"Stryd en oorwinning" se tema is die konflik tussen liefde en godsdiens. "Die ontblote swaard" (en later ook "Marya") behandel die gevoelens, begeertes en ontwikkeling van ’n kind. "As die storm woed" word aanvanklik ingeskryf vir die Afrikaanse Pers se romanwedstryd. In "Hart van my hart" is die hoofkarakter en die hele gemeenskap onder die indruk dat sy ’n weduwee is. Sy raak verlief op ’n man en die troudatum is reeds vasgestel wanneer sy uitvind dat haar man nog lewe.





</doc>
<doc id="114302" url="https://af.wikipedia.org/wiki?curid=114302" title="K.L. en A.O. Vaughan">
K.L. en A.O. Vaughan

K.L. en A.O. Vaughan word in feitlik alle Afrikaanse literatuurgeskiedenisse genoem weens hulle boek "Ou Hendrik se stories", wat een van die heel eerste Afrikaanse boeke is met dierbeelding. Dit is gebaseer op die vertellings van Ou Hendrik en sluit daarom ook aan by die inheemse volkskuns. Die skrywers is Katherine Louisa Vaughan, ’n Boeremeisie, en haar Britse man, Arthur Owen Vaughan, wat onder die skuilnaam Owen Rhoscomyl verskeie Engelse romans en geskiedkundige werke die lig laat sien het.

Robert Scourfield Mills is op 6 September 1863 in Southport, Merseyside in Engeland gebore as die seun van Robert Mills en Jane Ann, die dogter van Joseph Scourfield. Sy vader is slegs ’n maand na sy geboorte, op 16 Oktober 1863, in ’n industriële ongeluk oorlede. Sy moeder verhuis na Manchester, waar sy weer trou. Daar is drie kinders uit haar tweede huwelik gebore, twee waarvan baie jonk dood is. Haar tweede man, Luke Etchells, is in 1869 oorlede en sy moeder self is op 5 Maart 1869 oorlede. In hierdie omstandighede word hy groot gemaak deur sy Walliese ouma (sy ma se ma), wat oorspronklik van Tremeirchion in Wallis kom. Sy noem hom Owen, na aanleiding van die Walliese held Owain Glendwr en hy ontwikkel in hierdie tyd ’n groot belangstelling in die Walliese geskiedenis, wat later in sy werke tot uiting sou kom. Hulle bly vir ’n ruk in die Vallei van Clwyd in Wallis.

Op vyftienjarige leeftyd loop hy van die huis af weg en gaan per skip vanaf Portmadoc na Amerika, waar hy ’n cowboy word en ook prospekteerwerk doen vir myne in Colorado, Wyoming en Montana. Hy keer terug na Engeland en sluit op 15 Januarie 1882 as soldaat aan by die First Royal Dragoons regiment. Op hierdie tydstip van sy lewe staan hy bekend as Robert Milne. Hier word hy bevorder tot onder-korporaal en ontwerp as entrepreneur ’n visier vir ’n masjiengeweer en ’n soldatemantel. Sy drome van groot rykdom as gevolg van sy uitvindings verdwyn wanneer hy gedwing word om uit die weermag te bedank omdat hy gebruik gemaak het van ’n Franse agent.  Hy bedank dus in 1890 uit die weermag, waarna hy vir etlike jare die metgesel is van die sewentigjarige Elizabeth Anne Surtees-Allnat en in huise in Hereford en Conwy in Wallis woon. Vanaf 1895 skryf hy etlike romans onder die skuilnaam Owen Rhoscomyl. Met die uitbreek van die Anglo-Boereoorlog in 1899 staan hy bekend as Arthur Owen Vaughan en wil hy weer by die Britse weermag aansluit, maar word afgekeur. Op eie koste en inisiatief gaan hy dan na Kaapstad, waar hy toegelaat word tot die Rimington’s Guides en in hierdie regiment tot sersant bevorder word. Hy neem deel aan die veldslae by Belmont, Modderrivier, Magersfontein, die ontsetting van Kimberley, Paardeberg, Diamond Hill, Johannesburg, Driefontein en Belfast. In 1901 ontvang hy die gesogte Distinguished Conduct Medal (DCM) vir dapperheid naby Reitz in die Vrystaat, waar hy onder hewige vyandelike vuur ’n soldaat red wat onder sy perd vasgepen was nadat die perd op die walle van die rivier doodgeskiet is. Wanneer die regiment in 1901 ontbind sluit hy aan by Damant’s Horses en daarna by die Canadian Scouts, wat gelei is deur A.L. Howard. In sy tyd in hierdie regiment word hy tot kaptein bevorder.

Terwyl hy in Suid-Afrika is, ontmoet hy die Boermeisie Katherine Louisa de Geere, met wie hy op 21 Desember 1900 sonder haar ouers se toestemming op die oewer van die Vaalrivier trou. Na die einde van die oorlog in 1902 keer hy saam met sy vrou terug na Engeland, waar hy die Walliese geskiedenis ter boek stel en verskeie boeke skryf, meeste onder die skuilnaam Owen Rhoscomyl, wat hy aflei van Rho(bert) Sco(urfield) Myl(ne), die Mylne synde die Middel-Engelse woord vir “mill”. Hy skryf en organiseer die National Pageant of Wales in 1909, ’n opvoering van die Walliese geskiedenis. Met die uitbreek van die Eerste Wêreldoorlog in 1914 stig hy die Welsh Horse Regiment, maar word nie toegelaat om bevelvoerder hiervan te wees nie, waarna hy as majoor by die Nortthumberland Fusiliers aansluit. Hy dien ook as offisier by verskeie eenhede aan die Westerse Front, insluitende die 21st Division Cyclists en Kings Own Yorkshire Light Infantry en is persoonlike intelligensie-agent vir die Walliese Minister van Oorlog David Lloyd George, wat in 1916 Eerste Minister geword het. In 1917 begin sy gesondheid swakker word en hy dien as tydelike kolonel in die Arbeidskorps. Vir sy dapperheid en getroue diens in die weermag en in oorlogstoestande verower hy die Distinguished Service Order (DSO) en die koning ken ook postuum aan hom die Order of the British Empire (OBE) toe.

Hy en sy vrou het vier kinders, Rhys (wat later na Kanada emigreer), Olwen, Nest en Emrys Llewellyn. Sy vrou, wat later Catherine genoem word, is in 1927 in Penarth oorlede. Arthur Owen Vaughan is op 15 Oktober 1919 in ’n hospitaal in Londen aan lewerkanker oorlede. Na sy dood word ’n fonds gestig sodat ’n toepaslike gedenksteen vir hom opgerig kan word. Hierdie fonds word georganiseer deur Edward James, Londen korrespondent van die Western Mail. Na omstredenheid wag hulle tot na die dood van sy weduwee en rig dan twee grafstene by sy graf in Rhyl, Flintshire op, een vir Kolonel Vaughan en een vir Owen Rhoscomyl.

Die belang van Katherine Louisa en Arthur Owen Vaughan vir die Afrikaanse letterkunde is opgesluit in die boek "Old Hendrik’s tales", wat in 1904 in Engels gepubliseer word onder die naam Arthur Owen Vaughan met illustrasies deur J.A. Shepherd. Hierdie is diereverhale uit die volkskuns, soos vermoedelik aan Katherine in Suid-Afrika vertel deur ’n inheemse inwoner (moontlik ’n Griekwa) met die naam Hendrik. Die stories verklaar onder meer hoekom bobbejaan se stert so krom is, hoekom skilpad nie hare het nie en hoekom jakkals ’n oorlogdans gedans het en ander mistieke dierverhale wat waarskynlik oor geslagte heen oorvertel is. Later is dit in Nederlands verwerk (waarskynlik deur Katherine Louisa), met Hendrik se woorde in Afrikaans soos hy dit oorspronklik oorvertel het en dit word gepubliseer onder die titel "Ou Hendrik z’n stories". Hierdie is dus een van die vroegste voorbeelde van dierestories in Afrikaans, wat later deur skrywers soos G.R. von Wielligh, G.C. en S.B. Hobson en ander nagevolg sou word. Arthur skryf verskeie romans en twee geskiedenisse van Wallis en sy mense, "Flame-bearers of Welsh history" en die breër opgesette "The matter of Wales". Hierdie boeke kry egter nie die stempel van goedkeuring van professionele historici nie.






</doc>
<doc id="114303" url="https://af.wikipedia.org/wiki?curid=114303" title="Myron Kok">
Myron Kok

Myron Kok (*7 Desember 1932, Johannesburg - †)  is ’n Afrikaanse skrywer wat onder die skuilnaam Schalk van Wyk skryf.

Hy is op 7 Desember 1932 in Houghton in Johannesburg gebore as die jongste van vier seuns van Schalk Willem Kok en Johanna Petronella (Jo) Vorster, wat in 1919 met mekaar getroud is. Sy drie broers is D’Almero (gebore 1920), Felix (gebore 1922) en Alexander (gebore 1926). Myron se pa Schalk verloor sy werk tydens die mynwerkerstaking van 1922 en sy ma help daarna om die familie aan die lewe te hou deur musieklesse te gee en klavier te speel in die bioskoop, in die dae toe flieks nog nie klank gehad het nie. Sy leen ook geld om drie erwe in die rykmansbuurt Saxonwold te koop en in die vroeë dertigerjare ontwerp sy vir elkeen van die erwe ’n huis wat haar man en nog ’n familielid bou om te verkoop. Saam bou hulle uiteindelik ses huise en die winste hieruit word hoofsaaklik gebruik om vir die musiekopleiding van die seuns, wat almal buitengewoon talentvol was, te betaal. Toe Felix in 1937 ’n beurs kry om aan die Royal Academy of Music in Londen te gaan studeer, besluit Jo om al vier seuns Londen toe te neem terwyl pa Schalk op ’n myn in Noord-Rhodesië (nou Zambië) gaan werk. Schalk is kort daarna oorlede en met die uitbreek van die Tweede Wêreldoorlog in 1939 besluit Jo om permanent in Brittanje te bly.

Myron was ses jaar oud toe hy in 1938 in Engeland aangekom het. Tussen 1941 en 1946 was hy ’n lid van die St. Georges Choir School in Windsor waar hy onder meer vir die Britse koninginmoeder klavier gespeel het. Hy onthou later goed hoe hy tydens die uitvoering ’n fout gemaak het. Op grond van sy sang- en klaviertalent kry hy ná Windsor ’n beurs vir die spogskool Harrow. Aan die einde van sy skoolloopbaan in Augustus 1951 borg sy oudste broer D’Almero vir hom ’n kursus van ses maande in algemene Franse kultuurstudie aan die Sorbonne in Parys. Daarna volg hy ’n kursus van vier maande in orrelspel aan die Scola Cantorum in Parys. Sy eintlike liefde was egter tale en in 1952 begin hy sy studies in moderne tale aan die Universiteit van Cambridge. Op universiteit is hy ’n kranige krieketspeler wat in 1953 die universiteit se eerste span verteenwoordig. Tydens die Koue Oorlog was daar ’n groot aanvraag na mense met ’n kennis van Russies. Hy sluit dus vir twee jaar aan by die Britse leër en op hulle koste studeer hy twee jaar lank Russies. Benewens Engels, Russies en Afrikaans praat hy ook Frans, Sweeds, Portugees en Spaans. Vir drie jaar gee hy onderwys aan ’n Britse skool, waarna hy met ’n Afrikaanse vrou trou en in 1960 terugkeer na Suid-Afrika. Vir lank vertaal hy koerantadvertensies en hy doen ook as staatsamptenaar vertaalwerk uit verskeie tale. Ná sy egskeiding in die tagtigerjare is hy terug Engeland toe, waar hy later in Cambridge bly om na sy oudste broer se weduwee om te sien. Daarna verhuis hy na Cheltenham in Gloucestershire.

"Afrikaanse Odyssee" is ’n eiesoortige reisverhaal. Van kleinsaf beleef die reisiger hier die vreemde en teken dan as volwassene terugskouend sy indrukke op, sodat die reisverhaal terselfdertyd jeugherinneringe is. A.P. Grové neem "Kind in die vreemde" uit hierdie boek op in "Trekvoëls", ’n versamelbundel van reissketse. Myron vertaal Marc Jean Pierre Augier (skuilnaam Saint-Loup) se "Vrywillig vir Europa" en Henri Troyat se "Die berge treur" in Afrikaans.





</doc>
<doc id="114304" url="https://af.wikipedia.org/wiki?curid=114304" title="Andries Breytenbach">
Andries Breytenbach

Andries Breytenbach is professor in die Departement Teologie van die Universiteit van Pretoria en skrywer van kontreikuns.

Andries Petrus Bernardus Breytenbach is op 8 Junie 1944 te Bethal gebore as kind van Andries Petrus Bernardus Breytenbach en Johanna Elizabeth Gouws. Hy gaan skool in die H.M. Swart Laerskool en die Hoogenhout Hoërskool op Bethal en matrikuleer in 1962 in die eersteklas met onderskeidings in Wiskunde en Boekhou. Hierna studeer hy verder aan die Universiteit van Pretoria en behaal die B.A.-graad met Hebreeus en Grieks as hoofvakke met lof in 1965, die B.D.-graad met lof in 1968 en die B.A. Honneurs-graad in Semitiese Tale met lof in 1969. Hy slaag ook die DD-eksamen in 1970 met lof. Op 18 Januarie 1969 word hy georden as predikant in die Nederduitsch Hervormde Kerk in Elandspoort, waar hy bedien tot 1973. Vanaf Februarie 1968 gee hy deeltyds klas in Semitiese Tale aan die Universiteit van Pretoria. Hy word in Julie 1971 aangestel as permanente lektor en vanaf Januarie 1974 is hy senior lektor in die Departement Ou-Testamentiese Wetenskap in die Fakulteit Teologie, met die opdrag om Bybelkunde te doseer. In 1979 behaal hy ’n Doktor Divinitatis (D.D.-graad) met ’n proefskrif oor “"Die verband tussen en die ontwikkeling in die profetiese uitsprake in die boek Hosea"” aan die Universiteit van Pretoria. Hy word in Julie 1980 medeprofessor en later professor en Vise Dekaan in die Departement Teologie aan sy alma mater en tree af einde Maart 2004. Vir ’n tyd dien hy ook as adjunk-dekaan van die Fakulteit Teologie. Vir die tydperk 1986 tot 1992 is hy deeltydse lektor aan die Departement van Ou-Testamentiese Wetenskap aan die Hervormde Teologiese Opleidingskollege te Hammanskraal.

Op kerklike gebied speel hy ’n belangrike rol en hy is lid en later voorsitter van die Psalmberymingskommissie van die Hervormde Kerk en word dan ook daarna aangestel as voorsitter van die Gesangehersieningskommissie. Hierdie kommissies is aangestel deur vyf deelnemende kerkgenootskappe. Twee van die psalms word deur hom omgedig. Verder is hy vise-voorsitter van die Kommissie van die Algemene Kerkvergadering van die Nederduits-Hervormde Kerk, adviserende lid van die Kuratorium vir Teologiese Opleiding, lid van die Raad vir Bybelvertaling en vanaf 1991 tot 1993 voorsitter van die Tussenkerklike Kommissie,  wat die amptelike onderhandelingsgroep van die drie susterskerke was tydens die onderhandelinge vir demokrasie in Suid-Afrika. In 1997 neem hy vanuit die Hervormde Kerk die leiding in onderhandelings vir die  stigting van ’n gemeente vir lidmate van al die Afrikaanssprekende kerke  in die Noorde van Zambië. Hy is ook vanaf 1999 tot 2004 projek-koördineerder van die vertaling van die Bybel in Suid-Ndebele. Sy professionele lidmaatskappe sluit in die Ou-Testamentiese Werkgemeenskap in Suider-Afrika, die Suid-Afrikaanse Vereniging vir die bevordering van Bybelkunde, die Hervormde Teologiese Vereniging, die Kerkhistoriese Genootskap van die Nederduits Hervormde Kerk van Afrika en die Suider-Afrikaanse Vereniging vir Semitistiek. In Junie 2009 aanvaar hy sy emeritaat by die Bronkhorstspruit gemeente van die Nederduits Hervormde Kerk van Afrika.

"Klein kroniek"” (subtitel “"oorloopstories van ’n verlede"”) is herinneringe oor die ou dae in veral Bethal (waar hy “mens geword het”) en Bronkhorstspruit (waar hy geleer het om “mens te bly”). Hierin skets hy die natuur, mense en gebruike van die omgewings. Die sketse het aanvanklik in ’n rubriek in "Konteks" verskyn, wat die maandblad is van die Hervormde Kerk van Afrika. Verskeie van sy vakkundige artikels verskyn in tydskrifte soos "Hervormde Teologiese Studies" en "Acta Theologica". Hy skryf ook die boek “"Dilemma van ’n teologie van die Ou Testament"”.

Op 27 Junie 2013 bekroon die Suid-Afrikaanse Akademie vir Wetenskap en Kuns hom met die Pieter van Drimmelen-medalje ter erkenning van die onvervangbare bydrae wat hy lewer ten opsigte van die nuwe vertaling van die Bybel in Afrikaans en vir sy betrokkenheid by die jongste Afrikaanse Psalmberyming. Die Departement Ou-Testamentiese Wetenskap in die Fakulteit Teologie van die Universiteit van Pretoria gee op 15 Maart 2013 ook akademiese erkenning aan hom vir dieselfde werk.




</doc>
<doc id="114305" url="https://af.wikipedia.org/wiki?curid=114305" title="Emma Horn">
Emma Horn

Emma Horn (* 7 Februarie 1917, Ermelo – onbekend) is die getroude naam van die Afrikaanse digter Emma Louw. Onder hierdie naam skryf sy verskeie genealogiese werke.

Emma Louw is op 7 Februarie 1915 op Ermelo gebore, die jongste kind en enigste dogter van Charles Robert Louw en Maria Gesina Stolp. Sy het drie ouer broers, Andries Adriaan, Charles Robert Murray en Jacob Stolp. In 1916 verhuis die gesin na Kaapstad en sewe jaar later na die plaas Dennegeur naby Somerset-Wes. Haar skoolopleiding ontvang sy aan die Laerskool Somerset-Wes en die Hoërskool Hottentots-Holland. Sy studeer verder aan die Universiteit van Stellenbosch, waar sy ’n B.A.-graad behaal. Hierna reis sy na die buiteland en bring feitlik ’n jaar in Duitsland deur, waar sy die musiekseisoen in Berlyn en die wintersport in die berge ervaar. Na haar terugkeer na Suid-Afrika aanvaar sy in 1937 ’n betrekking as redaksielid van "Die Burger" in Kaapstad, waar sy vir twee jaar werk. In 1940 gaan bly sy ’n tyd lank by haar ouers op die familieplaas, waarna sy na Johannesburg verhuis en ’n betrekking by "Die Transvaler" aanvaar. Hier ontmoet sy vir Gideon Jozua Horn, met wie sy in 1943 trou en die egpaar verhuis later terug na Kaapstad. Twee dogters word uit die huwelik gebore, onder wie Hester Magdalena op 9 Mei 1949. Sy slyt haar laaste jare in ’n ouetehuis in Kaapstad.

As Emma Horn spits sy haar later toe op genealogiese navorsing en verskeie werke in hierdie genre verskyn van haar, insluitende "Ds. A.A. Louw (1827–1908) en sy gesin", "Louw-stamregister: Johannes Rudolph en sy afstammelinge", "Murray-stamregister (1794–1954)" en "Dirk Louw en Jacob Stolp en hul afstammelinge". Al hierdie werke word by die Genealogiese Instituut van Suid-Afrika gehuisves.




</doc>
<doc id="114306" url="https://af.wikipedia.org/wiki?curid=114306" title="J.J. Brits">
J.J. Brits

J.J. Brits was ’n Afrikaanse skrywer.

Johannes Jacobus Brits is op 27 April 1908 op ’n plaas in die distrik Bloemfontein gebore, waar hy grootword. Sy vader is in Junie 1919 oorlede. In sy agste jaar begin hy op die plaasskool skoolgaan, waar hy standerd ses behaal en dan op Reddersburg matrikuleer. Hy studeer verder aan die Universiteitskollege van die Oranje-Vrystaat in Bloemfontein, waar hy eers in die lettere studeer en daarna in die ekonomie. Hierna boer hy vir ’n paar jaar, maar word dan staatsamptenaar. In 1947 begin hy by die Universiteit van Suid-Afrika werk en word mettertyd hoofraadgewer in die departement van studentesake. Hy is lid van die Afrikaanse Skrywerskring, word in 1960 tot sekretaris verkies en word later ook voorsitter. Hy lewer op 25 Maart 1976 as voorsitter die openingsrede by die sesde vyfjaarlikse kongres van die Afrikaanse Skrywerskring in Pretoria, met die tema “"Die skrywer en die gemeenskap"”.

Die dood van sy vader gee aanleiding tot die skryf van sy eerste gedig, wat in "Die Huisgenoot" gepubliseer is. Hy publiseer verhale (veral spookstories) in "Die Huisgenoot" onder sy voorletters of die skuilnaam Job. Onder sy eie naam publiseer hy in "Die Volksblad", "Landbouweekblad" en "Tydskrif vir Letterkunde". Aanvanklik lê hy hom toe op ernstige skryfwerk, maar skakel daarna oor na ontspanningsleesstof wanneer hy besef dat daar ’n tekort daaraan in Afrikaans is. Sommige van sy boeke word aan skole en universiteite voorgeskryf en hy behaal veral sukses met jeugverhale.




</doc>
<doc id="114307" url="https://af.wikipedia.org/wiki?curid=114307" title="L.J. Bothma">
L.J. Bothma

Louis Johannes Bothma (gebore 1958) is ’n Afrikaanse skrywer van verskeie boeke oor die Anglo-Boereoorlog, die Rebellie en die Grensoorlog.

Louis Johannes Bothma is in 1958 op Springbok gebore, waar hy ook sy skoolopleiding ontvang. Sy gesin trek tussen Springbok en Pofadder van plaas tot plaas en woon in ’n tent of woonwa, waar sy pa as waterwyser werk. Hy matrikuleer op De Aar. Na matrikulasie doen hy sy verpligte militêre diensplig op Oudtshoorn en word ’n pelotonbevelvoerder by 32 Bataljon. Hy studeer verder aan die Universiteit van die Oranje-Vrystaat en behaal eers ’n graad in Landbou en in 1992 sy doktorsgraad in Ekonomie met ’n proefskrif oor “"Die ontstaan van en veranderinge in die rasseloongaping in die Suid-Afrikaanse ekonomie, 1860–1970"”. Vir amper twintig jaar is hy dosent aan sy alma mater, waartydens verskeie vakkundige artikels van hom in tydskrifte verskyn. Hy reël in 2009 saam met die filmregisseur Rina Jooste ’n herontmoeting tussen die Suid-Afrikaanse soldaat, Johan van der Mescht, en die Swapo-aanvoerder, Danger Ashipala, wat in 1978 vir Van der Mescht by ’n watergat op die grens tussen Namibië en Angola gevange geneem het. Jooste maak ’n dokumentêre rolprent (“"Captor and captive"”) van hierdie storie, wat in 2012 onder andere by die Luxor Afrika-rolprentfees in Egipte vertoon word. In 2001 skei Bothma en sy eerste vrou, maar hy is weer getroud en het ’n seun, Louis. Hy bly in Bloemfontein

“"Punt van die swaard"” is ’n boek oor die skatryk Vrystaatse boer Charles Oertel wat tydens die Anglo-Boereoorlog positiewe sentimente teenoor beide magte het. Bothma doen noukeurige navorsing oor hierdie invloedryke man en sy nasate se lotgevalle tydens en ná die oorlog, waarin hy reeds geboekstaafde kennis bevestig maar ook nuwe inligting verskaf. Daarbenewens stem die boeiend menslike verhaal die leser tot nadenke, met veral die vraag of die mens nie die punt van die swaard op hom self keer of self vir sy eie ondergang verantwoordelik is nie. “"Die Buffel struikel"” handel oor 32 Bataljon, wat ten nouste betrokke was by die oorlog in Namibië en Angola. Die boek gaan oor die mense wat aan hierdie bataljon behoort het en hoe hulle bymekaar gekom het. Wat met hulle gebeur het vestig durende kameraadskap en lojaliteit teenoor mekaar. Hierdie lojaliteit is standhoudend selfs jare nadat die bataljon ontbind is. Hierdie boek word deur dr. Ian Drennan in Engels vertaal en as “"Buffalo Battalion"” gepubliseer. Hy gee self sy boek “"Losbaadjiesak:" "Stories in die langpad"” uit, waarin hy vertellings oor allerhande onderwerpe bundel, meestal gegrond op sy eie ervarings. Die vertellings handel oor rugby, ver plekke, interessante mense en geliefkoosde dinge en die outentieke kleur daarvan word verhoog deur foto’s. Die titel beteken “uitgelate”, “met gemak” of “sommer lekker”. In 2011 verskyn “"Anderkant Cuito"” met subtitel “"’n Reisverhaal van die Grensoorlog"”. In hierdie boek bring hy en eertydse makkers ’n nostalgiese besoek lank na die gebeure by Cuito Cuanavale aan die streek waar die gevegte plaasgevind het. So diep hy dan staaltjies en werklike gebeure van die oorlog op. Hy behandel ook die geskiedenis van die streek, insluitende die Dorslandtrekkers en die moord van die Suid-Afrikaanse magte tydens die Eerste Wêreldoorlog op die Ovambo-koning, Mandume ya Mdemufayo. Sy doelwit om die waarheid oor die Grensoorlog te dokumenteer kry ’n verdere stoot met die publikasie van “"Vang ’n Boer: Die stryd tussen Boer en Ovambo"” waarvoor hy intensiewe navorsing ter plaatse oor die grensoorlog doen en so goed moontlik probeer om beide partye se sienswyses en ervarings te bewoord. Hy gaan haal die geskiedenis so ver terug as 1550 en behandel ook die Unie-troepe onder generaal Jan Smuts wat die destydse Suidwes-Afrika van Duitse besetting bevry het, insluitende die eerste botsings tussen Suid-Afrikaanse soldate en die Ovambo’s in 1916. “"Rebelspoor"” is ’n goed nagevorste relaas oor die Rebellie van 1914, waarin die aanloop daartoe, die leiers se motiewe en optrede en sleutelmomente in die konflik uitgelig en bespreek word. Beide kante, die regering en die Rebelle, se standpunte word uitgelig. Die boek gee ook ’n oorsig oor die geskiedenis van rebellie in Suid-Afrika, beginnende met 1799 toe inwoners van Graaff-Reinet teen die Britse bewind in opstand gekom het en bespreek daarna ook die Slagtersnekopstand van 1815, die Groot Trek, die Boererepublieke, die Anglo-Boereoorlog en die stryd tussen Britse mynbase en Afrikanermynwerkers kort na die einde van die oorlog. Die verhaal eindig nie by die Rebellie nie maar neem die rebelspoor verder na Republiekwording in 1961, die Grensoorlog en die koms van demokrasie daarna.




</doc>
<doc id="114308" url="https://af.wikipedia.org/wiki?curid=114308" title="Owen Rhoscomyl">
Owen Rhoscomyl

Owen Rhoscomyl (* 6 September 1863, Southport, Merseyside, Engeland - † 15 Oktober 1919, Londen Engeland) is ’n skuilnaam van Arthur Owen Vaughan. Vaughan is veral bekend vir die bydrae wat hy tot die Afrikaanse literatuurgeskiedenis gemaak het met sy, en sy vrou, Katherine Louisa Vaughan se boek "Ou Hendrik se stories". As Owen Rhoscomyl publiseer hy verskeie Engelse romans en geskiedkundige werke.

Robert Scourfield Mills is op 6 September 1863 in Southport, Merseyside in Engeland gebore. In sy grootwordjare ervaar hy verskeie ontwrigtings wat veroorsaak dat hy uiteindelik by sy ouma (aan moederskant) in Wallis grootword. Dit is ook sy ouma wat hom Owen begin noem.

As vyftienjarige loop hy weg van die huis en gaan per skip na Amerika waar hy ondermeer as cowboy en prospekteerder werk. Na sy terugkeer na Engeland sluit hy by die Britse Weermag aan. (Tydens hierdie fase van sy lewe staan hy as Robert Milne bekend.) Hoewel hy geforseer word om uit die weermag te bedank, besluit hy om op eie stoom na Suid-Afrika te gaan met die uitbreek van die Anglo-Boereoorlog in 1899. Met sy aankoms in Suid-Afrika word hy toegelaat tot die Rimington’s Guides. As deel van hierdie eenheid is hy betrokke by verskeie veldslae (o.a. Magersfontein, Modderrivier en Belmont)  en ontsettings (o.a. Johannesburg, Paardeberg en Kimberley).

In Suid-Afrika ontmoet hy ook die boeremeisie, Katherine Louisa de Geere. Hulle trou, sonder die toestemming van haar ouers op 21 Desember 1900, op die walle van die Vaalrivier.

Die paartjie keer terug na Engeland en Vaughan begin onder die naam Owen Rhoscomyl, wat hy aflei van Rho(bert) Sco(urfield) Myl(ne), te skryf.

Vaughan sit sy loopbaan as soldaat tydens die Eerste Wêreldoorlog voort. Vir sy dapperheid en getroue diens in die weermag en in oorlogstoestande verower hy die Distinguished Service Order (DSO) en die koning ken ook na sy dood die Order of the British Empire (OBE) toe.

Hy en Katherine het vier kinders. Arthur Owen Vaughan is op 15 Oktober 1919 in ’n hospitaal in Londen aan lewerkanker oorlede.



</doc>
<doc id="114312" url="https://af.wikipedia.org/wiki?curid=114312" title="Hoefyster-valkvis">
Hoefyster-valkvis

Die hoefyster-valkvis ("Paracirrhites arcatus") is 'n vis wat voorkom in die Stille Oseaan en die Indiese Oseaan, die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Horseshoe hawkfish".

Die vis word tot 14cm lank. Die kop en lyf is rooibruin met 'n wit streep langs die agterste gedeelte van die sylyn. Daar is 'n prominente oranje, rooi met ligblou boogvormige merk langs die oog. Daar is ook drie oranje merke op die onderste gedeelte van die kieue deksel. By die onvolwasse vissies mag die wit streep afwesig wees. Die vis leef in aflandige koraal- en rotsriwwe in water wat 10 tot 35m diep is. Hulle is alleenlopers vreet skaaldiere en klein vissies.





</doc>
<doc id="114314" url="https://af.wikipedia.org/wiki?curid=114314" title="Mazda CX-5">
Mazda CX-5

Die Mazda CX-5 is 'n kompakte oorkruis SNV wat deur Mazda vervaardig word sedert 2012 vir die 2013-modeljaar. Dit is Mazda se eerste motor wat die nuwe KODO – Soul of Motion ontwerptaal benut, wat die eerste keer in die Shinari konsepvoertuig getoon is in Mei 2011.
Dit deel 'n platform met die Mazda3 en Mazda6. Dit is ook die eerste voertuig met die maatskappy se volle "Skyactiv-Tegnologie" suite, met 'n stewige, liggewigplatform, gekombineer met 'n nuwe reeks van doeltreffende enjins met verminderde uitlaatbesoedeling en verbeterde brandstofverbruik. Die Skyactiv enjin- en transmissietegnologie is aanvanklik in die 2012 Mazda3 kompakte sedan en luikrug vrygestel.

Mazda MINAGI (マツダ 勢(MINAGI)) konsepmotor is die eerste Mazdavoertuig met Mazda se nuwe 'KODO – Soul of Motion'-ontwerptaal en SKYACTIV-tegnologie.

Die voertuig is by die 2011-Geneefse motorskou onthul.
Die ontwerp is gebaseer op die Mazda MINAGI. Die Mazda CX-5 vervang beide die Mazda Tribute en die Mazda CX-7.

Die Japannese model is onthul by die 2011 Tokio-motorskou, en 'n verpersoonlikte variant in rooi buitekleur met allooiwiele geverf in mat-swart en effens laer ryhoogte is later by die 2012 Tokio Motor Salon vrygestel. Produksiemodelle verkoop sedert 2012, met 'n keuse van SKYACTIV-D 2.2 of SKYACTIV-G 2.0 enjins en SKYACTIV-DRIVE 6-gang outomatiese ratkas.

Met sy bekendstelling in 2012 het dit die Motor van die Jaar Japan-toekenning verower.

Die CX-5 is beskikbaar met beide voor- en alwieldryf, met krag vanuit 'n 2.0 liter petrol viersilinderenjin (PE-VPS) wat 121 kW (162 bhp) en 210 N·m lewer teen 'n geskatte 10 L/100 km.

Dit sal ook beskikbaar wees met 'n 2.2 liter tweestadium turbo-aangejaagde diesel (SH-VPTS) wat óf 110 kW (147 bhp) en 380 N·m, óf 129 kW (173 bhp) en 420 N·m lewer, met die uitlaat van 'n geskatte 119 en 139 g/km onderskeidelik. Die EPA-gegradeerde die CX-5 se verbruik is die beste in sy klas, gemiddeld 26mpg stad en 35mpg snelweg, wat Mazda reken is die beste verbruik vir enige nie-hibriede SUV. Brandstofverbruik vir die intreevlak-dieselenjin met voorwielaandrywing is 4,5 L/100 km; (52 mpg).

Japannese produksie van Mazda CX-5 met SKYACTIV-D 2.2 dieselenjin het by die Ujina-aanleg naby Mazda se hoofkwartier in Hiroshima begin.

In 2012 is daar beplan om die Mazda CX-5 produksie by die Ujina-aanleg te verhoog tot 240,000 eenhede per jaar deur die uitbreiding van produksie by Ujina-aanleg No. 2 bykomend tot aanleg No. 1.

In die Japanse plaaslike mark het die CX-5 maandelikse verkope van 8 keer hoër as wat voorspel is, behaal sedert Februarie 2012, met die "skoon diesel"-model wat vir 'n aandeel van 73% verantwoordelik was.

Die Mazda CX-5 is die wenner van die Japan Motor van die Jaar-Toekenning 2012–2013.

Die opgesmukte model Mazda CX-5 is onthul by die 2014 Los Angeles Motorskou as 'n 2016 model. Noemenswaardige veranderinge sluit in opgradering in  buitestilering, vermidering van padgeraas, 'n verbeterde info-vermaakstelsel en 'n sport-modus vir die 6-gang outomatiese ratkas. Die tegnologiepakket kry ook LED-hoofligte, LED-misligte en kombinasie LED-agterligte. Die beskikbare enjinopsies bly dieselfde.


</doc>
<doc id="114315" url="https://af.wikipedia.org/wiki?curid=114315" title="George Sekondêre Skool">
George Sekondêre Skool

George Sekondêre Skool is 'n Afrikaansmedium skool in George, 'n dorp in die provinsie Wes-Kaap van Suid-Afrika. Die skool is in 1947 gestig.

In 2006 het die skool 1266 leerders en 38 onderwysers gehad. Dit is in dieselfde jaar geoogmerk as een van 10 "Kuns en Kultuur-fokusskole" wat oor die daaropvolgende drie jaar opgerig sou word.


</doc>
<doc id="114318" url="https://af.wikipedia.org/wiki?curid=114318" title="Lulu Brewis">
Lulu Brewis

Lulu Brewis is ’n Afrikaanse skrywer van jeugverhale en romans. Sy is getroud met die skrywer en parlementslid Abraham H. Jonker, die vader van die digter Ingrid Jonker.

Suzanne Jacomina (Lulu) Brewis is in Bloemfontein gebore en ontvang hier ook haar eerste onderrig. Later is sy ’n leerling aan die Engelsmedium Hoër Meisieskool Ellerslie in Seepunt in Kaapstad, waar sy matrikuleer. 

Sy studeer verder aan die Universiteit van Kaapstad en bekwaam haar as onderwyseres. Vir ’n jaar hou sy onder die uitruilstelsel skool in Engeland en word dan onderwyseres in Kaapstad. 

As oujongnooi wat reeds ouer is as veertig trou sy in 1941 met Abraham H. Jonker, die bekende skrywer en Volksraadslid, wat ook die pa is van die digter Ingrid Jonker en haar suster Anna. Die egpaar het twee eie kinders, naamlik Adolf Jacobus (Koos) (gebore 15 Maart 1942) en Suzanne Jacomina (gebore in 1945). Koos Jonker verwerf later berugtheid wanneer hy tronkstraf kry vir bedrog vir sy aandeel as hoof-argitek en voorsitter van die Masterbond finansiële groep waarin meer as 20 000 beleggers feitlik al hulle geld verloor het. Hy word in 1995 tot tien jaar tronkstraf gevonnis, maar word reeds in 2001 op parool vrygelaat.

Haar roman "Marietjie" behandel konflik binne ’n onbevredigende huwelik en gee ’n blik op die kontras tussen kleindorpse konvensies en die stedelike klassieke Europese sfeer van kuns, musiek en literatuur. Dit is ’n omvattende roman van meer as 400 bladsye, met die eerste gedeelte meer reisbeskrywing as verhaal, terwyl die bespreking van maatskaplike vraagstukke die tweede gedeelte oorheers. Marietjie trou na die dood van haar ouers met mnr. Graham, ’n ontwikkelde Skot. Hy beswyk op die huweliksreis na Skotland, maar sy jong weduwee word hartlik opgeneem in die Graham-familiekring. Gedurende haar langdurige verblyf in Skotland ontmoet sy ’n Afrikaanse teoloog, Ben Hugo, wat in Nederland studeer, en hulle trou. Ben word die predikant van Wilgersdorp, ’n Vrystaatse dorpie, maar gaan so op in sy werk dat hy sy vrou verwaarloos. Marietjie se gekunstelde opvattings bring haar in botsing met die ouderwetse begrippe van die steunpilare in die gemeente en daar kom verwydering tussen haar en Ben. Hierdie gedeelte belig die menigvuldige probleme waarvoor ’n plattelandse dominee en sy vrou te staan kom, insluitende die kleingeestige en skinderlustige gemeentelede. Daar kom later versoening tussen die egpaar en met ’n tweede reis na Skotland word die roman afgesluit. Die verhaalelement is egter ondergeskik aan die geleentheid wat dit die skryfster bied om haar reisindrukke op te teken en haar beskouings oor kuns, letterkunde en musiek asook haar menings oor maatskaplike aangeleenthede soos armblankes, vrouestemreg, kinderopvoeding en kleindorpse kleinsieligheid te lug. "Botsing" is ’n liefdesverhaal, waarin Klarissa die hoofkarakter is. In haar lewe beland sy telkens in konfrontasies met ander, eers haar vader, dan haar minnaar en geneeshere. Elke botsing word oorkom tot by die gelukkige einde. In ’n artikel in "Huisgenoot" van 21 Desember 1934 lig R.F.A. Hoernlé haar kortverhaal "Toets" (saam met die drama van J.C.B. van Niekerk, "Van Riet van Rietfontein", en Regina Neser se roman "Kinders van Ismail") uit as voorbeelde in die vroeë Afrikaanse letterkunde waar gekleurde karakters groter moraliteit aan die dag lê as wit karakters.

"Niko die dromer" is ’n kinderverhaal uit die dae van die Groot Trek waarin die skryfster aan jeugdige lesers ’n beeld gee van die daaglikse lewe van die Voortrekkers. Niko is as gevolg van kinderverlamming ’n eenkantkind. Hy is digterlik aangelê, leef naby die natuur, en het ’n uitgebreide kennis van plante en diere. Slegs sy moeder luister simpatiek na sy verbeeldingryke vertellings van lugkastele en ander wêrelde. Ná haar dood vind hy ’n geesverwant in Marianna, met wie hy ’n hegte vriendskap sluit. In die loop van die verhaal gee die skryfster ’n magdom inligting weer, soos hoe die Voortrekkers koeëls en kerse gemaak het, hoe ’n huwelik in die laer bevestig is en in watter speletjies die jongspan vermaak gevind het. "Die spookhuis en ander verhale" is ’n bundel geskryf met die doel om by Engelssprekende kinders ’n belangstelling in Afrikaans aan te moedig en die titelverhaal word gebundel saam met die verhale "Yankee Doodle en die breinaald", "Die Alabama", "Rassie en die rooi wortels", "Die heldin van Llandudno", "Toutjies" en "’n Skuld word betaal". In ooreenstemming met die doelwit word die verhale boeiend vertel in eenvoudige taal. Die bundel is ook geïllustreer.

Brewis skryf ook in 1948 ’n handleiding vir die aanleer van die taal, "Afrikaans easily learnt" (later verwerk en heruitgegee onder die titel "Afrikaans learnt by ear and eye"). Sy help haar man, Abraham Jonker, ook met die Engelse vertaling van sy boek "Israel die sondebok" as "The scapegoat of history", wat in 1941 gepubliseer is.




</doc>
<doc id="114319" url="https://af.wikipedia.org/wiki?curid=114319" title="Kaapstadse strandgebied">
Kaapstadse strandgebied

Die Kaapstadse strandgebied, beter bekend as die Foreshore, is 'n uitbreiding van die middestad op 'n drooggelegde deel van Tafelbaai.

Die Foreshore lê noord van Strandstraat en oos van die Heerengracht en Adderleystraat. Dit sluit in die Duncan-dok en alle hawe-terreine ooswaarts, die spoorwegstasie en rangeerwerwe tot by die mond van die Swartrivier. Die geboue van die Burgersentrum, Artscape (Kunstekaap-teatersentrum) en Media24 (Die Burger, Naspers) is o.a. in hierdie stadsdeel geleë. 'n Kenmerk van die gebied is die onvoltooide snelwegoorbrûe.

Kaapstad se groei is jare lank gestrem omdat die stad vasgedruk is tussen Tafelberg en Tafelbaai. Ook om 'n groter hawe te bou en die spoorwegnetwerk te verbeter, was 'n groter grondoppervlakte nodig. Daarom is in 1937 begin om grond aan die suid- en suidoostelike kus van die baai, dus teenoor die middestad, Woodstock en Paardeneiland 'n 194 ha grond droog te lê. Roggebaai, die kern van hierdie stadsontwikkeling, het 65 ha hiervan beslaan. Die aanvanklike projek was teen 1945 voltooi, maar die eise van die ontwikkelende stad het al groter geword. Tot in die 1970's is nog verskeie hektare grond vanaf Paardeneiland weswaarts drooggelê en vir hawe-uitbreiding gebruik.



</doc>
<doc id="114320" url="https://af.wikipedia.org/wiki?curid=114320" title="Malene Breytenbach">
Malene Breytenbach

Malene Breytenbach (1948-) is ’n Afrikaanse skrywer. Breytenbach skryf verskeie liefdesverhale, maar lewer ook verskeie ander romans met ernstige temas. Sy skryf ook onder die skuilnaam Marilyn Bennet.

Malene Breytenbach is op 1 September 1948 op Port Shepstone in Natal gebore. Haar pa en ma ontmoet mekaar in die Oos-Kaap. Die gesin emigreer na Rhodesië (tans Zimbabwe) en sy bly tot veertienjarige ouderdom in Gwelo (later Gweru) in Zimbabwe. Hier werk haar pa by die Dairy Marketing Board. Hulle woon op die dorp maar woon ook ’n tyd lank op ’n plaas. Op Gwelo ontvang sy haar skoolopleiding aan die Cecil John Rhodes Primary School en Chaplin High School. Die politieke onrus in Rhodesië neem toe. Die gesin keer in die sestigerjare terug na Suid-Afrika en woon in Pretoria, waar sy matrikuleer aan die Afrikaanse Hoër Meisieskool . 

Ná skool studeer sy ’n B.A.-graad behaal met Frans en Engels as hoofvakke en daarna ’n B.A. Honneurs-graad in Engels aan die Universiteit van Pretoria. Hierna werk sy as vertaler by onder meer Krygkor en word ook ’n beëdigde vertaler. Sy trou in 1970 met professor Willie Breytenbach, leraar in Volkekunde. politieke wetenskaplike en Afrika-kenner. Hulle het ’n dogter, Karen, wat in 1981 gebore is. In 1985 verhuis die egpaar na Stellenbosch, waar haar man hoof word van die Departement Afrikastudie aan die Universiteit van Stellenbosch. Sy werk vanaf 1990 tot 2008 by die Universiteit van Stellenbosch, eers in Openbare Betrekkinge en later in Kommunikasie en by die Stellenbosch Stigting. Aan die Universiteit van Stellenbosch behaal sy ’n B.A. Honneurs-graad met lof in die Joernalistiek en later ook die M.A.-graad en D.Phil.-graad in hierdie rigting. Sy behaal ook ’n M.A.-graad in Ou Nabye Oosterse Studie en ’n M.Phil.-graad in Antieke Studies. Nadat sy in 2008 aftree, skryf sy voltyds. Haar kortverhale en boekresensies verskyn in verskeie koerante en tydskrifte en ook op LitNet.

Nadat sy klaar is met jarelange studies begin sy skryf en sy debuteer in 2005 met ’n liefdesroman, "Palmyra herleef." Daarna volg ongeveer vyftig kontemporêre, historiese en mediese liefdesromans.

Sy lewer ook meer ernstige werk. "Gister is ’n ver land" het as tema die onafhanklikwording van Afrikalande, die einde van kolonialisme en die konflik wat dit meebring. Die geleidelike politieke onrus, eers in Kenia en later in Rhodesië, en veral die Rhodesiese oorlog van 1972 tot 1980, laat liggaamlike en diep geestelike letsels op etlike karakters. Die verhaal word ’n indringende studie in die werklikhede van Afrika, waar geweld en konflik en die begeerte om te besit en heers altyd net onder die oppervlak skuil en witmense dit alte dikwels moet ontgeld. In Afrika is alle besit en heerskappy bloot ’n tydelike vergunning. Die skrywer vertaal dié roman in Engels: "Yesterday is a Lost Country".

"Pluimprinse" is ’n roman oor die goue jare van die volstruisveerbedryf in Oudtshoorn. Die interaksie van die Joodse boere met die Afrikaners van die laat negentiende en vroeg twintigste eeu word aangeraak, asook die verhoudings oor rassegrense heen in vandag se tyd, terwyl die verval na die ineenstorting van die volstruisveermark ook sy hedendaagse eweknieë het. So word ’n parallel tussen die verlede en die hede getrek.

"Bloedgrond" is ’n roman oor grondonteiening en plaasmoorde in Mpumalanga. Dit is ’n mengsel van ’n speurverhaal, spanningsverhaal en liefdesverhaal. 

"Eenoogkoning" is die verhaal van ’n Kaapse vrou, Salome Binnemans, dogter van ’n parlementslid, wat meer as een liefde en die Anglo-Boereoorlog, die oorlog in Duitswes-Afrika, die Eerste en Tweede Wêreldoorlog beleef. "Eenoogkoning" was een van die tien finaliste in LAPA se 2011-romankompetisie.

"Kennis is mag" is ’n satiriese roman oor die kleinlike politieke woelinge aan die fiktiewe Universiteit van Utopia, wat duidelike ooreenkomste met Stellenbosch toon. 

"Anderkant omdraai" en "The Lions and the Scavengers" is twee romans wat in Zimbabwe afspeel en is eboeke op Amazon.

Sy skryf ook verskeie tydskrifkortverhale en koerantartikels. Haar kortverhaal "Polvye" word opgeneem in die erotiese versamelbundel "Bloots", terwyl "Arms" opgeneem word in S"karlakenkoors". In "Hartlam" verskyn haar verhaal "Geen groter liefde".

Die radiodramas "Die spooklig" en Die "vlugtelinge" word op LitNet gepubliseer.

Onder die skuilnaam Marilyn Bennett skryf sy ook die populêre romans "Vir liefde en vryheid" en "Waar liefde vonkel"



</doc>
<doc id="114321" url="https://af.wikipedia.org/wiki?curid=114321" title="Minaret">
Minaret

’n Minaret (Persies: مناره, "menare"; Turks: "minare"; van die Arabies: منارة, "manāra"; letterlik "ligtoring") is ’n argitektoniese struktuur soortgelyk aan ’n toring wat by moskees aangetref word. Dit is gewoonlik ’n hoë, dun struktuur met ’n keël- of uivormige kroon wat óf alleen staan óf bo die res van ’n steunstruktuur uittroon. Die basiese vorm van ’n minaret sluit ’n basis, skag en galery in. Style verskil van streek tot streek en tydperk tot tydperk. Minarette is ’n visuele fokuspunt en word tradisioneel deur die muezzin gebruik vir die oproep tot gebed; dit is nie ’n godsdienstige vereiste nie.

Die tradisionele doel van ’n minaret in die oostelike argitektuur was as ’n ventilasiestelsel vir geboue in ’n baie warm klimaat. ’n Gebou sou gewoonlik ’n toring bevat het met groot, oop vensters wat koel lug sou binnelaat en ’n koepel in die middel met (in antieke tye) ’n opening wat warm lug sou versamel en laat ontsnap. 

In moderne tye met lugreëling het die doel van ’n minaret verander; dit is nou ’n simboliese toring van waar Moslems tot gebied geroep word met die adhan. Dié oproep tot gebed vind vyf keer per dag plaas. In die meeste moderne moskees word die adhan uitgeroep vanaf die gebedesaal deur ’n mikrofoon en luidsprekerstelsel op die minaret.

Die vroegste moskees het nie minarette gehad nie en die oproep tot gebed het elders plaasgevind; volgens hadit het die Moslemgemeenskap van Medina dit gedoen vanaf die dak van Mohammed se huis, wat ook ’n plek van gebed was.

Die eerste bekende minarette het sowat 80 jaar ná Mohammed se dood hul verskyning gemaak. Die groot minaret van die Groot Moskee van Kairouan in Tunisië is die oudste minaret wat nog staan. Bouwerk het in die eerste derde van die 8ste eeu begin en is in 836 n.C. voltooi. Die indrukwekkende vierkantige toring bestaan uit drie dele wat in grootte afneem en is 31,5 m hoog. Dit word beskou as ’n prototipe vir minarette in die westerse Islamitiese wêreld en was ’n model vir baie latere minarette.

Die hoogste minaret is die een van 210 m by die Hassan II-moskee in Casablanca, Marokko. Die hoogste steenminaret is die Qutub Minar in Delhi, Indië.

In sommige van die oudste moskees, soos die Groot Moskee van Damaskus, het minarette oorspronklik gedien as verligte wagtorings, vandaar die afleiding van die woord van die Arabiese woord "nur" ("lig").

’n Minaret bestaan uit drie basiese dele: ’n basis, skag en galery. Vir die basis word die grond weggegrawe totdat ’n harde fondament bereik word. Gruis en ander materiaal kan ook vir die fondament gebruik word. Die torings kan rond, keëlvormig of veelkantig wees. Trappe loop antikloksgewys na bo en verskaf die nodige strukturele steun vir die hoë skag. Die galery is ’n balkon wat om die boonste dele loop en van waar die muezzin die oproep tot gebed doen. Dit word bedek met ’n afdak en is met sierstene, traliewerk, inskripsies, ens. versier.




</doc>
<doc id="114322" url="https://af.wikipedia.org/wiki?curid=114322" title="Tobea Brink">
Tobea Brink

Tobea Brink is ’n Afrikaanse skrywer en vrou van Chris Brink, voormalige rektor van die Universiteit van Stellenbosch.

Tobea Brink (gebore Du Preez) is op 18 Mei 1962 op Riversdal in die Kaapprovinsie gebore, waar sy op die plaas Windsor in die distrik groot word. Op hierdie dorp ondergaan sy ook haar skoolopleiding en sy matrikuleer in 1979 aan die Hoërskool Langenhoven. Sy studeer vanaf 1980 verder aan die Universiteit van Stellenbosch, waar sy ’n B.A.-graad verwerf met Afrikaans-Nederlands, Engels en Sielkunde as hoofvakke. Hierna verwerf sy die B.A. Honneurs-graad in Afrikaans-Nederlands met lof. Op universiteit is sy lid van die Letterkunde Laboratorium onder leiding van eers Lina Spies en daarna Sheila Cussons. Sy ontmoet in hierdie tyd haar man, Chris Brink, wat destyds lektor was aan die Universiteit van Stellenbosch. Aan die einde van haar Honneursjaar raak sy swanger, waarna sy verder studeer deur die Universiteit van Suid-Afrika vir ’n Hoër Onderwysdiploma. Saam met haar man bly sy dan ’n jaar in Canberra in Australië, waarna hulle ook in die Verenigde State van Amerika tyd deurbring voordat hulle na Kaapstad terugkeer.

Aan die Universiteit van Kaapstad werk sy as sekretaresse by die Fakulteit Opvoedkunde en voltooi ook ’n multidissiplinêre nagraadse diploma in "African Studies". Hierna neem sy ’n posisie op as medeskrywer in die laerskoolafdeling van die “"Ruimteland"”-reeks van Afrikaans skoolhandboeke. Haar man aanvaar dan ’n pos as vise-rektor (navorsing) aan die Universiteit van Wollongong in Australië. Hier skryf sy in vir ’n meestersgraad in Sielkunde, wat sy met onderskeiding behaal met ’n verhandeling oor Jungiaanse Studies, met spesifieke verwysing na Kulturele Sielkunde. Tussen 2002 en 2007 is haar man rektor van die Universiteit van Stellenbosch en hy neem dan ’n posisie op as rektor van die Newcastle Universiteit in Engeland, waarna die gesin na Engeland verhuis. Hier woon hulle in Newcastle upon Tyne. Hulle het twee dogters, Carmen (wat met Down-sindroom gebore is) en Hestia, en ’n seun, Peter.

Die hoofkarakter in “"Die hemelklip"” is Anna. Haar tweelingbroer, Adam, word met Down-sindroom gebore. Haar pa is in ’n ongeluk met ’n trekker oorlede en haar ma en oom hou die plaas aan die gang, sodat sy van kleinsaf die verantwoordelikheid op haar moet neem om vir Adam op te pas. Hierdie verantwoordelikheid het ’n diepgaande impak op haar lewe, sodat haar kinderdrome geeneen verwesenlik word nie en sy op 34 steeds ongetroud is. Die novelle word in twee dele verdeel, met die eerste deel wat die verhaal vertel van Anna en haar verhouding met Adam uit haar perspektief. Die tweede deel word in die derdepersoon vertel en speel af twaalf jaar na die einde van die eerste, met Adam wat nou reeds oorlede is. Hierdie roman word ook in Nederlands vertaal. “"Die hemelklip"” is in 2008 op die kortlys vir die Jan Rabie-prys vir vernuwende prosa.




</doc>
<doc id="114323" url="https://af.wikipedia.org/wiki?curid=114323" title="Jac J. Brits">
Jac J. Brits

Jac J. Brits (*16 Augustus 1932, Carnarvon –) is ’n Afrikaanse dramaturg en skrywer.

Jacobus Johannes Brits is op 16 Augustus 1932 op Carnarvon gebore as derde oudste seun in ’n gesin van nege. Hy word groot op Beaufort-Wes en matrikuleer in 1949 aan die Hoërskool Sentraal op die dorp. Hierna werk hy by verskeie instansies, onder andere ’n lewensversekeringsmaatskappy, waarna hy in Januarie 1958 oorsee gaan waar hy vyf jaar in Londen woonagtig is en terselfdertyd aan die Italiaanse Skool vir Sang in die stad studeer. Gedurende vakansies en naweke verken hy Europa. Na sy terugkeer in Desember 1962 ontmoet hy die maatskaplike werker, Maureen Crous, met wie hy in 1963 in die huwelik tree. Die egpaar het ’n dogter. In Maart 1963 aanvaar hy ’n betrekking in die Staatsdiens op Boksburg, terwyl hy deeltyds studeer. Hy behaal in 1972 ’n B.A.-graad met Wysbegeerte en Afrikaans-Nederlands as hoofvakke by die Universiteit van Suid-Afrika. In 1981 bedank hy uit die Staatsdiens om sy aandag uitsluitlik aan sy skryfwerk te wy. Hy woon eers saam met sy gesin op Swellendam, maar vestig hom later in Bellville in Kaapstad.

Hy skryf van sy elfde jaar af. Sy belangrikste werk lewer hy op die gebied van die drama en hy maak reeds vroeg in die sestigerjare sy debuut met "Seun van vertroosting", oor die smart van ’n Voortrekkermoeder van wie drie seuns reeds tydens die Groot Trek gesterf het.

"Die eiland" speel af in die laaste jare van die immorele Romeinse keiserryk, met klaarblyklike toepassing op kontemporêre Suid-Afrikaanse toestande.

"Bagasie sonder bestemming" se titel illustreer reeds die doelloosheid inherent aan die karakters se lewens. Die drama het as onderwerp ’n armblanke gesin, waar die feitlik onafwendbare mislukking om bo omstandighede uit te styg, uitgebeeld word. Die pa besit ’n kleinwinkel en droom groot drome, maar doen onder andere weens sy alkoholmisbruik niks daaromtrent nie, sy vrou dreig om kwaad te word maar aanvaar alles eindelik slegs gelate, die dogter skel en verwens haar ouers en omstandighede maar trou dan met ’n niksnuts om weg te kom.

Hy skryf veral vele eenbedrywe en gee twee bundels hiervan uit. "Die drie weë" bevat die eenbedrywe "As die son ondergaan", "Die laaste dae", "Vakansie in Europa" en "Die drie weë". "As die son ondergaan" en "Die laaste dae" word ook opgeneem in "Die reënboom en ander eenbedrywe" onder redaksie van W.P. Steenkamp. "Vakansie in Europa" word opgeneem in "Kollig" onder redaksie van Charles Fryer. Hierin wen ’n man ’n groot klomp geld en hy droom van ’n oorsese vakansie. Na sy gelukslag het hy egter nie ’n tekort aan raad nie en verskeie mense vertel hom wat hy met sy geld behoort te doen. Sy vakansiedroom word eindelik geblus wanneer hy een klein besonderheid onthou: sy kinders kan nie so lank uit die skool gehou word nie. Hy koop dan vir hom ’n nuwe motor en so word sy droom nie verwesenlik nie.

Die bundel "Die prisonier en ander eenbedrywe" bevat "Die prisonier," "Die god", "Duet vir drie stemme" en "Die teken van Leo". "Die prisonier" is aanvanklik in 1970 apart gepubliseer deur Dalro. Dit is ’n interessante eksperiment daarin dat die hoofkarakter ’n gevangene is wat wag op teregstelling, maar nie ’n woord sê nie. Die goewerneur en die wagte probeer om hom te laat praat, maar niemand kry ’n woord uit hom uit nie. Hierdie stilswye skyn mense, insluitende een van die wagte, te inspireer. Dit verhoog ook die spanning. Die Departement van Wetenskap en Kuns bekroon in 1971 sy eenbedrywe "Die god" (wat ook apart deur Dalro gepubliseer is) en "Duet vir drie stemme". "Die god" se hoofkarakter is die Romeinse keiser Caligula, bekend om sy wreedheid en waansin. Caligula is op soek na ’n god, maar kry net skoenlappers. "Duet vir drie stemme" het ’n Hy (behep met ’n dwerg wat hy vroeër die dag gesien het) en Sy as karakters. Sy is slegs behep met uitgaan en Hy en Sy praat en leef bymekaar verby. In "Die teken van Leo" kry ’n jong prokureur  wat nuut by ’n firma begin, sommer dadelik ’n tikster. P.J. du Toit neem sy eenbedryf "Korrespondent" in die versamelbundel "Drie… twee… een" op en die eenbedryf T"ussenspel" in die versamelbundel "Fasette".

Verskeie van sy ander dramas word ook in versamelbundels opgeneem. "Hoof van sy huis" verskyn in "Tydskrif vir Letterkunde" van Maart 1958 in word dan opgeneem in "Die rooi duiwel se as" onder redaksie van F.W. Strydom. Hierin kom die seun Pieter in opstand teen sy onsimpatieke, dominerende vader Vermeulen, met dokter Pienaar wat ’n bemiddelingsrol rol speel. "Simson van die Hebreërs" verskyn aanvanklik in "Tydskrif vir Letterkunde" van September 1960 en word dan ook in "Die rooi duiwel se as" opgeneem. Hierin behaal die Bybelse Simson ’n persoonlike oorwinning voordat hy sy sel verlaat, op pad na sy laaste groot oorwinning oor die Filistyne. Gerhard J. Beukes neem "Vriend van die keiser" op in "Vyf nuwe eenbedrywe". Hierdie eenbedryf speel af sowat ’n jaar na Jesus se kruisiging. Die swakkeling Pilatus, wat graag sy fout van ’n jaar gelede sou wou herstel, ly hier sy laaste vernederende neerlaag. Die eenbedryf "Dit was aand en dit was môre" word deur Dalro gepubliseer en hierdie drama word ook verfilm. Pierre Verwey is ’n boer op Koppieskraal en hy is verlief op die musiekonderwyseres Maggie Aucamp. Op haar beurt is sy steeds verlief op Gerrit van Wyk, aan wie sy verloof was. Hy het egter die dorp verlaat om hom as geneesheer te kwalifiseer en sy hoor nou etlike jare reeds niks meer van hom nie. Maggie stem eindelik in om met Pierre te trou, maar kort voor die troue keer Gerrit terug. Die eenbedryf "’n Liedjie van verlange", die satiriese klug "Die president en die rebel" en die blyspele "Die vrou en die ekonomie", "Episode in ’n klein kafee" en "Die gewillige wewenaar" word almal deur Dalro gepubliseer.

Brits skryf meer as sestig radiodramas, waarvan talle uitgesaai word. In "Ballade vir ’n gewone man" besoek ’n ou man en sy vrou ná baie jare sy geboortedorp. Sy pa het sewentig jaar vantevore met sy geboorte ’n boom geplant waaronder hy ook gedoop is. Dié boom moet nou plek maak vir vooruitgang. "Requiem" handel oor Thomas, ’n kankerlyer, wat nie sover kan kom om sy seun te vertel hy het slegs ses maande om te leef nie. Hy deel die nuus net met sy jarelange boesemvriend, Louis. Brits verower in 2001 die derde prys in Radiosondergrense en Sanlam se radiodrama kompetisie met "So onderdeur die maan" en ontvang die eerste prys in dieselfde kompetisie in 2002 met "Die roeping". Hy skryf meer as twintig radiovervolgverhale. In 2004 is hy ook op die kortlys vir die toekenning van die Nagtegaalprys vir nuut geskrewe dramatekste.

Hy lewer oor ’n tydperk van meer as ’n halfeeu werk in alle genres van die letterkunde, uitgesonderd die film en televisiemedia. Dit sluit in die kinderoperette "Rip van Winkel", geskryf saam met die komponis Walter Swanson en gepubliseer deur Dalro. Saam met Swanson skryf hy ook "Drie liedere" (privaat gepubliseer deur Swanson se weduwee) en die ongepubliseerde "Ballade". Gedigte in Afrikaans en Engels verskyn van hom, met "Epitaph" wat in die bloemlesing "Sincerely yours" opgeneem word en "Love song" wat in die bloemlesing "Meandering paths" verskyn.

Sy kortverhale word in tydskrifte soos "Die Huisgenoot", "Sarie", "Tydskrif vir Letterkunde" en "Finesse" opgeneem en dan publiseer hy "Die getuie", ’n kortverhaalbundel. Sy kortverhaal "Nols se oorwinning" word opgeneem in die versamelbundel "Kleinbegin in die prosa" saamgestel deur Charles Malan en word vir baie jare aan skole voorgeskryf, terwyl die kortverhale "Die brandwag" en "Die sterrekyker" in die versamelbundel "Vuur" onder redaksie van Lindeque de Beer opgeneem word. Die kortverhaal "Die konsul" word in Julie 1963 vereer as die beste bydrae deur die "Tydskrif vir Letterkunde". "Die ligblou kano" en "Die inbraak" is jeugverhale. "’n Vreemdeling in ons midde" is ’n avontuurverhaal. Die joernalis Ben vermoed dat alles nie pluis is op die plattelandse dorpie nie en hy begin ondersoek instel, met spannende gevolge.





</doc>
<doc id="114324" url="https://af.wikipedia.org/wiki?curid=114324" title="Etienne Britz">
Etienne Britz

Etienne Britz is ’n letterkundige en dosent in die Departement Afrikaans-Nederlands aan die Universiteit van Stellenbosch

Etienne Cornelius Britz is in 1946 gebore. Hy studeer aan die Universiteit van Stellenbosch, waar hy in 1971 die M.A.-graad verwerf met ’n verhandeling oor “"Die paradoks in die poësie, met verwysing na Elisabeth Eybers"”. Tydens sy studentedae is hy lid van D.J. Opperman se letterkundige laboratorium op Stellenbosch. Hy skryf die doktorale eksamen (Drs.Litt.) aan die Vrije Universiteit in Amsterdam in 1976 en behaal dan sy doktorsgraad (D.Litt.-graad) in 1981 aan die Universiteit van Stellenbosch met ’n proefskrif oor “"Drie 'Hollandse' romans van Arthur van Schendel: ’n ontleding van ‘De Waterman’, ‘Een Hollands drama’ en ‘De grauwe vogels’"”. As senior lektor doseer hy Afrikaanse en Nederlandse letterkunde aan die Universiteit van Stellenbosch en na sy aftrede word hy in 2007 dosent in Nederlands aan die Universiteit vir Internasionale Studies in Shanghai in China. As rubriekskrywer lewer hy gereelde bydraes vir "Die Burger".

’n Keur uit sy rubrieke oor ’n verskeidenheid van onderwerpe word gebundel in “"33 Uithoeke"”, waarin veral sy bydraes oor die letterkunde en skrywers (byvoorbeeld Blake, Eybers en Totius) stimulerend is. Hy skryf die blokboek oor Arthur van Schendel se “"Een zwerver verliefd"” en saam met Ronel Foster skryf hy ook die blokboek oor die bundel “"Nederlandse verhale van ons eie tyd"”, wat saamgestel is deur A.P. Grové, Wilfried de Pauw en J.L. Steyn.

Verder lewer hy bydraes oor onder andere W.E.G. Louw, S.J. Pretorius en Lina Spies tot “"Perspektief en profiel"” onder redaksie van H.P. van Coller. Vir die reeks “"Literatuur van die Lae Lande"” skryf hy insiggewende inleidings by ’n aantal van die uitgawes, insluitende “"De avonden: een winterverhaal"” van Gerhard Reve, “"De tranen der acacia's"” van W.F. Hermans, “"Gehandhaafde verhalen"” van Jacques Hamelink en “"Een nagelaten bekentenis"” van Marcellus Emants. Ongepubliseer is sy navorsingsverslag oor “"The translation of Afrikaans literature into Dutch, and the reception of the translations in the Netherlands and Belgium"”. Sy boekresensies en artikels oor literêre onderwerpe word in verskeie tydskrifte en koerante gepubliseer. As redakteur is hy verantwoordelik vir die bundeling van die “"Verrigtinge van die vyfde driejaarlikse neerlandistiekkongres"” wat tussen 25 en 27 Januarie 1989 aangebied is deur die Departement Afrikaans en Nederlands van die Universiteit van Stellenbosch.



</doc>
<doc id="114326" url="https://af.wikipedia.org/wiki?curid=114326" title="Lategan P. Bredenkamp">
Lategan P. Bredenkamp

Lategan P. Bredenkamp (1928–2010) was ’n Afrikaanse skrywer.

Lategan P. Bredenkamp is in Januarie 1928 gebore. Hy is getroud met Minnie en hulle het ses kinders, drie dogters (Lia, Alet en Rietjie) en drie seuns (D.C., Izak en Pieter). Sy vrou is in 1999 oorlede. Hy bly op die plaas Amper in die distrik Postmasburg in die Noord-Kaap, waar hy met skape en beeste boer. Op 3 Desember 2010 is hy in die hospitaal op Upington oorlede.

“"Jan Leendert"” vertel die verhaal van ’n rondswerwende bruin plaaswerker, Jan Leendert, en sy vrou Katrien se verblyf op ’n skaapplaas iewers voor die Tweede Wêreldoorlog en die verhouding wat daar tussen die wit boer en hulle heers. Die verteller in die verhaal is die jong seun Pieter. Ná Jan se aankoms begin dinge op die plaas ten goede verbeter, maar die boer neem aanvanklik aanstoot oor Jan se voorbarigheid, wat vriendelik maar ferm sy meestal baie billike eise uiteensit. Treffend is die wyse waarop die skrywer deur dinge te verswyg somtyds meer sê as wat vermeld word, waarna die krisis van misverstand wat die verhouding tref skok in sy ontbloting van die krake in die menslike psige. “"Waar die wêreld wyd is"” vertel die familiegeskiedenis, met die eerste gedeelte wat die verhaal vertel van die verteller se oupa, sy pa en ander baanbrekers en in die tweede deel sy eie kinderjare behandel. Elke deel is verder opgedeel in episodes, sodat die geskiedenis broksgewys maar op baie onderhoudende manier geskets word.Ten tye van sy dood is daar nog ’n aantal onvoltooide manuskripte op sy rekenaar, met voorlopige werktitels soos “"Toeka se tyd"”, “"Enkeldoringboom"” en “"Gert en Johannes"”.




</doc>
<doc id="114327" url="https://af.wikipedia.org/wiki?curid=114327" title="Manga">
Manga

Manga (漫画 "Manga") is strokiesprente wat in Japan of deur skeppers in die Japannese taal geskep is, en stem ooreen met 'n styl wat in die laat 19de eeu ontwikkel is. Dit het 'n lang en komplekse voorgeskiedenis in vroeëre Japanse kuns.

Die term "manga" (kanji: 漫画
<nowiki>;</nowiki> hiragana: まんが
<nowiki>;</nowiki> katakana: マンガ
<nowiki>;</nowiki>  luister 

In Japan lees mense van alle ouderdomme manga. Die medium sluit werk in 'n wye verskeidenheid van genres in: onder meer aksie-avontuur, besigheid en handel, komedie, speurverhale, historiese drama, gruwel, raaiselverhale, romanse, wetenskapfiksie en fantasie, seksualiteit, sport en speletjies en spanning. Baie manga is in ander tale vertaal. Sedert die 1950's het manga 'n al hoe groter deel van die Japanse uitgewersbedryf geword, wat 'n mark van ¥406 miljard in Japan in 2007 (ongeveer $3.6 miljard) en ¥420 miljard (ongeveer $5.5 miljard) in 2009 behels. Manga het ook 'n beduidende wêreldwye gehoor verwerf. In Europa en die Midde-Ooste was die mark in 2012 $250 miljoen werd. In die VSA en Kanada was die mangamark in 2008 $175 miljoen werd; en die markte in Frankryk en die VSA is ongeveer dieselfde grootte.
Mangastories word gewoonlik in swart-en-wit gedruk, hoewel daar ook volkleurmanga bestaan. In Japan is manga gewoonlik vervolgverhale in groot mangatydskrifte, dikwels met baie stories wat elkeen 'n enkele episode is wat in die volgende uitgawe voortgesit sal word. As die reeks suksesvol is, kan die versamelde hoofstukke heruitgegee word in "tankōbon-"volumes, wat gewoonlik, maar nie uitsluitlik nie, slapbandboeke is. 'n Mangakunstenaar ("mangaka" in Japannees) werk gewoonlik met 'n paar assistente in 'n klein ateljee en in vennootskap met 'n kreatiewe redakteur van 'n kommersiële uitgewersmaatskappy. As 'n mangareeks gewild genoeg is, kan dit na of selfs tydens die reeks geanimeer word. Soms handel manga oor voorheen bestaande lewendige-aksie- of animasie-rolprente.

Strokiesboeke wat deur manga beïnvloed is, waarvan party oorspronklike werke is, bestaan in ander dele van die wêreld, veral in China, Hongkong, Taiwan ("manhua") en Suid-Korea ("manhwa").

Die woord "manga" kom van die Japannese woord 漫画, saamgestel uit die twee woorde kanji 漫 (man), wat "grappig of impromptu" beteken, en 画 (ga), wat "foto's" beteken.

Die woord het die eerste keer algemeen gebruik geword in die laat 18de eeu met die publikasie van werke soos Santō Kyōden se prenteboek "Shiji no yukikai" (1798), en in die vroeë 19de eeu met werke soos Aikawa Minwa se "Manga hyakujo" (1814) en die beroemde "Hokusai Manga-"boeke (1814–1834) met verskillende tekeninge van die sketsboeke van die bekende ukiyo-e-kunstenaar Hokusai. Rakuten Kitazawa (1876–1955) het die eerste keer die woord "manga" in die moderne betekenis daarvan gebruik.

In Japannees verwys "manga" na alle vorme van spotprente, strokiesprente en animasie. Onder Engelssprekendes het "manga" die enger betekenis van "Japanse strokiesprente", soortgelyk aan die gebruik van "anime" binne en buite Japan. Die term "ani-manga" word gebruik om strokiesprente te beskryf wat van animasiesellofaan gemaak is.

Moderne manga het sy oorsprong in die Besetting- (1945–1952) en post-Besettingjare (1952-vroeg 1960's), terwyl 'n voorheen militaristiese en ultra-nasionalistiese Japan sy politieke en ekonomiese infrastruktuur herbou het.

Skrywers oor mangageskiedenis beskryf twee breë en aanvullende prosesse in die vorming van moderne manga. Een siening beklemtoon die gebeure wat plaasgevind het tydens en na afloop van die Amerikaanse besetting van Japan (1945–1952), en beklemtoon die Amerikaanse kulturele invloede, insluitend Amerikaanse strokiesboeke (deur GI's na Japan gebring ) en beelde en temas van Amerikaanse televisie, rolprente en strokiesprente (veral Disney). Die ander siening, gehuldig deur ander skrywers soos Frederik L. Schodt, Kinko's Ito en Adam L. Kern, beklemtoon die kontinuïteit van die Japanse kulturele en estetiese tradisie, insluitend vooroorlogse, Meijise en voor-Meijise kultuur en kuns.

Wat die oorsprong ook al was, 'n ontploffing van artistieke kreatiwiteit het beslis in die naoorlogtydperk plaasgevind, met mangakunstenaars soos Osamu Tezuka ("Astro Boy") en Machiko Hasegawa ("Sazae-san") wat daarby betrokke was. "Astro Boy" het vinnig geweldig gewild in Japan en elders geword, en is dit steeds, en die anime-aanpassing van "Sazae-san-"tekeninge het in 2011 meer kykers as enige ander anime op Japanse televisie gelok.
Tezuka en Hasegawa het albei stilistiese vernuwings te weeg gebring. In Tezuka se "kinematografiese" tegniek is die panele soos 'n rolprent wat die besonderhede van die aksie onthul wat soortgelyk is aan stadige beweging of 'n vinnige zoem van 'n afstand af tot nabyskote. Hierdie soort visuele dinamika is algemeen deur latere mangakunstenaars gebruik. Hasegawa se fokus op die daaglikse lewe en op vroue se ervaring was eienskappe van latere "shōjo-manga". Tussen 1950 en 1969 het 'n al hoe groter leserstal vir manga in Japan ontstaan, met twee van die belangrikste bemarkinggenres, "shōnen manga," gemik op seuns, en "shōjo manga," gemik op meisies, wat na vore gekom het.

In 1969 het 'n groep vroulike mangakunstenaars (later genoem die "Jaar 24 Groep", ook bekend as die "Manjifieke 24's") hul "shōjo"-manga-debuut gemaak ("die jaar 24" kom van die Japanse naam vir die jaar 1949, die geboortejaar van baie van hierdie kunstenaars). Die groep het Moto Hagio, Riyoko Ikeda, Yumiko Ōshima, Keiko Takemiya en Ryoko Yamagishi ingesluit. Daarna sou hoofsaaklik vroulike mangakunstenaars "shōjo" vir 'n lesersgehoor van meisies en jong vroue teken. In die volgende dekades (1975 tot nou) het "shōjo"-manga stilisties al hoe meer ontwikkel terwyl verskillende maar oorvleuelende subgenres terselfdertyd ontstaan het. Belangrike subgenres sluit romanse, superheldinne en "damestrokiesboeke" in (in Japannees "redisu" レディース
, "redikomi" レディコミ
en "josei" 女性

Moderne "shōjo"-manga-romanse bevat liefde as 'n belangrike tema wat in emosioneel intense verhale van selfverwesenliking afspeel. Met die superheldinne het "shōjo-"manga gelei tot uitreikings soos Pink Hanamori se "Mermaid Melody Pichi Pichi Pitch, "Reiko Yoshida se "Tokio Mew Mew", en Naoko Takeuchi se "Pretty Soldier Sailor Moon", wat internasionaal gewild geword het in sowel manga- as anime-formate. Groepe (of "sentais") van meisies wat saam werk, het ook gewild geword in hierdie genre. Soos Lucia, Hanon en Rina wat saam sing, en Sailor Moon, Sailor Mercury, Sailor Mars, Sailor Jupiter en Sailor Venus wat saam werk.

Manga vir manlike lesers is onderverdeel volgens die ouderdom van die beoogde lesers: seuns tot 18 jaar oud ("shōnen"-manga) en jong mans van 18 tot 30 jaar oud ("seinen-"manga); asook volgens die inhoud, insluitend aksie-avontuur wat dikwels manlike helde behels, verspotte humor, temas van eer en soms eksplisiete seksualiteit. Japannese gebruik verskillende kanji vir twee nou verwante betekenisse van "seinen" - 青年
vir "die jeug, jong man" en 成年
vir die "volwasse, meerderheid" - die tweede verwys na seksueel openlike manga gemik op volwasse mans en ook genoem "seijin-" ("volwasse"- 成人
) manga. "Shōnen-", "seinen"- en "seijin"-manga het baie kenmerke in gemeen.

Seuns en jong mans was van die vroegste lesers van manga na die Tweede Wêreldoorlog. Vanaf die 1950's het "shōnen-"manga gefokus op die onderwerpe wat beskou is dinge waarin die tipiese seun sal belangstel, insluitend onderwerpe soos robotte, ruimtereise en heldhaftige aksie-avontuur. Die gewilde temas sluit wetenskapfiksie, tegnologie, sport en bonatuurlike situasies in. Manga met gekostumeerde superhelde wat alleen optree soos Superman, Batman, en Spider-Man was oor die algemeen nie so gewild nie.

Die rol van meisies en vroue in manga vir manlike lesers het mettertyd aansienlik ontwikkel om werke met enkellopende mooi meisies ("bishōjo") in te sluit, soos Belldandy van "Oh My Goddess!", stories waar sulke meisies en vroue die held omring, soos in "Negima" en "Hanaukyo Maid Team", of groepe swaar gewapende vroulike krygers ("sentō bishōjo)."

Met die verslapping van sensuur in Japan in die 1990's het 'n wye verskeidenheid van eksplisiete seksuele temas in manga gemik op manlike lesers verskyn, en gevolglik in Engelse vertalings. In 2010 het die Tokyo- metropolitaanse regering egter 'n wetsontwerp goedgekeur om skadelike inhoud te beperk.

Die "gekiga"-styl van teken – emosioneel donker, dikwels strak realisties, soms baie gewelddadig – fokus op die daaglikse meedoënlose realiteite van die lewe, dikwels in grinterige en nie-mooi maniere geteken. "Gekiga" soos Sampei Shirato se "Chronicles of a Ninja's Military Accomplishments (Ninja Bugeichō) "van 1959–1962 het in die laat 1950's en 1960's ontstaan deels uit linkse studente- en werkersklas- politieke aktivisme en deels uit die estetiese ontevredenheid van jong mangakunstenaars soos Yoshihiro Tatsumi met bestaande manga.

In Japan in 2007 was die mangauitgewersbedryf vir die jaar ¥40.6 miljard (sowat $395 miljoen) werd. In 2006 het die verkope van mangaboeke ongeveer 27% van die totale boekverkope uitgemaak, en die verkope van mangatydskrifte 20% van die totale tydskrifverkope. Die mangabedryf het wêreldwyd uitgebrei, waar die verspreidingsmaatskappye manga in hul inheemse tale lisensieer en laat herdruk.

Bemarkers klassifiseer manga hoofsaaklik volgens die ouderdom en geslag van die teikenlesers. Boeke en tydskrifte wat onderskeidelik op seuns ("shōnen") en meisies ("shōjo") gerig is, het kenmerkende omslagkuns, en die meeste boekwinkels plaas hulle op verskillende rakke. As gevolg van oorkruislesers is verbruikerreaksie nie beperk tot die demografie nie. Manlike lesers kan byvoorbeeld inskryf vir 'n reeks bedoel vir vroulike lesers, en andersom. Japan het mangakafees, of "manga kissa" ("kissa" is 'n afkorting vir "kissaten"). By 'n "manga kissa "drink mense koffie, lees manga en oornag soms.

Die Kioto Internasionale Mangamuseum het 'n groot webwerf wat 'n lys het van manga wat in Japannees gepubliseer is.

Mangatydskrifte het gewoonlik baie vervolgverhale wat gelyktydig verskyn, met ongeveer 20-40 bladsye per uitgawe wat aan elke verhaal toegeken word. Ander tydskrifte soos die anime-aanhangerstydskrif "Newtype" het enkele hoofstukke binne hul maandelikse tydskrifte. Ander tydskrifte soos "Nakayoshi" het baie stories wat deur baie verskillende kunstenaars geskryf word; hierdie tydskrifte, of "bundeltydskrifte" soos hulle ook bekend staan (in die volksmond "telefoonboeke"), word gewoonlik op laegehalte-koerantpapier gedruk en kan enigiets wees van 200 tot meer as 850 bladsye dik. Mangatydskrifte bevat ook alleenstaande strokiesverhale ("one-shot comics") en verskeie vierpaneel-"yonkoma" (soos strokiesprente). Mangareekse kan vir baie jare verskyn as hulle suksesvol is. Mangakunstenaars begin soms met 'n paar alleenstaande mangaprojekte net om te probeer naam maak. Indien dit suksesvol is en goeie resensies ontvang, word die verhaal voortgesit. Tydskrifte het dikwels 'n kort lewensduur.

Nadat 'n reeks 'n ruk lank verskyn het, bring die uitgewers dikwels die episodes byeen en druk dit as 'n toegewyde boek-grootte bundels, wat "tankōbon "genoem word. Dit kan hardebandboeke wees, of meer gereeld sagtebandboeke, en is soortgelyk aan die Amerikaanse "trade"-sagtebandboeke of grafiese romans. Hierdie volumes gebruik dikwels hoërgehalte-papier, en is nuttig vir diegene wat wil inhaal met 'n vervolgverhaal, sodat hulle dit in die tydskrifte kan volg of as hulle vind die koste van die week- of maandblaaie is te veel. Deesdae word daar ook "deluxe"-weergawes gedruk namate lesers ouer geword het en die behoefte vir iets spesiaals toegeneem het. Ou manga is ook al herdruk op effens laergehalte-papier en word vir ¥100 (ongeveer $1) verkoop, om te kan meeding met die mark vir gebruikte boeke.

Kanagaki Robun en Kawanabe Kyōsai het die eerste mangatydskrif in 1874 geskep: "Eshinbun Nipponchi". Die tydskrif was sterk beïnvloed deur "Japan Punch", wat in 1862 deur Charles Wirgman, 'n Britse spotprenttekenaar, begin is. "Eshinbun Nipponchi" het 'n baie eenvoudige styl van teken en was nie baie gewild nie. "Eshinbun Nipponchi" is ná drie uitgawes gestaak. Die tydskrif "Kisho Shimbun" van 1875 is geïnspireer deur "Eshinbun Nipponchi", wat gevolg is deur "Marumaru Chinbun" in 1877, en "Garakuta Chinpo" in 1879. "Shōnen Sekai" was die eerste "shōnen-"tydskrif, wat in 1895 geskep is deur Iwaya Sazanami, destyds 'n bekende skrywer van Japannese kinderliteratuur. "Shōnen Sekai" het 'n sterk fokus gehad op die Eerste Sino-Japannese Oorlog.

In 1905 het die opbloei in die publisering van mangatydskrifte begin met die Russies-Japannese Oorlog, toe "Tokio Pakku "geskep  is. Dit het 'n groot treffer geword. Na "Tokio Pakku" is 'n vroulike weergawe van "Shōnen Sekai" in 1905 geskep en "Shōjo Sekai" genoem, wat beskou word die eerste "shōjo-"tydskrif. "Shōnen Pakku" het daarna verskyn en word beskou as die eerste mangatydskrif vir kinders. Kinders se demografie was in 'n vroeë stadium van ontwikkeling in die Meiji-tydperk. "Shōnen Pakku" is beïnvloed deur buitelandse kindertydskrifte soos "Puck," wat 'n werknemer van Jitsugyō no Nihon (die uitgewer van die tydskrif) gesien en besluit het om na te boots. In 1924 is "Kodomo Pakku" uitgebring as nog 'n mangatydskrif vir kinders na "Shōnen Pakku". Tydens die opbloei is "Poten" (afgelei van die Franse "potin", wat skinder beteken) in 1908 gepubliseer. Al die bladsye was in volkleur met invloede van "Tokio Pakku" en "Osaka Puck". Dit is onbekend of daar ander uitgawes behalwe die eerste een was. "Kodomo Pakku" is in Mei 1924 begin deur Tokyosha met hoëgehalte-kuns deur baie lede van die mangakunsbedryf soos Takei Takeo, Takehisa Yumeji en Aso Yutaka. Sommige van die manga het spraakballonne gehad, terwyl manga van die vorige eras dit nog nie gebruik het nie.

Gepubliseer vanaf Mei 1935 tot Januarie 1941, het "Manga no Kuni" saamgeval met die tydperk van die Tweede Sino-Japannese Oorlog (1937–1945). "Manga no Kuni" het inligting bevat oor hoe om 'n mangaka te word, asook besonderhede oor ander strokiesprentbedrywe regoor die wêreld. "Manga no Kuni" het sy titel in Augustus 1940 aan "Sashie Manga Kenkyū" oorhandig.

"Dōjinshi", wat deur klein uitgewers buite die hoofstroom- kommersiële mark geskep is, was in hulle manier van uitgee soortgelyk aan die klein, onafhanklike uitgewers van strokiesboeke in die VSA. Comiket, die grootste strokiesboekkonferensie in die wêreld met sowat 500,000 besoekers wat vir drie dae byeenkom, word gewy aan "dōjinshi". Hoewel hulle dikwels oorspronklike verhale bevat, is baie parodieë of sluit karakters in van gewilde manga- en animereekse. Party "dōjinshi" gaan voort met 'n reeks se verhaal of skryf 'n nuwe een wat die karakters gebruik, baie soos aanhangerfiksie. In 2007 was "dōjinshi" se verkope ¥27.73 miljard ($245 miljoen). In 2006 het hulle sowat 'n tiende van mangaboeke en -tydskrifte se verkope verteenwoordig.

Teen 2007 het die invloed van manga op internasionale strokiesboeke aansienlik toegeneem oor die voorafgaande twee dekades. "Invloed" word hier gebruik om te verwys na die uitwerking van die strokiesprentmark buite Japan en estetiese uiwerking wat dit internasioaal op strokiesprentkunstenaars gehad het.

Tradisioneel vloei mangastories van bo na onder en van regs na links. Party uitgewers van vertaalde manga hou by hierdie oorspronklike formaat. Ander uitgewers maak 'n horisontale spieëlbeeld voordat hulle die vertaling druk, wat die leesrigting na 'n meer "Westerse" manier van links na regs verander sodat dit nie buitelandse lesers of tradisionele strokiesprentkopers verwar nie. Dié gebruik staan bekend as "flipping". Daar is kritiek daarteen dat die omswaai nie strook met die oorspronklike bedoeling van die skepper nie (byvoorbeeld, as die karakter 'n hemp aan het met die woord "MAY" daarop en dit word omgeswaai, word die woord verander na "YAM"). Die skepper is dalk nie bewus van hoe ongemaklik dit is om strokiesprente te lees wanneer jou oog in die teenoorgestelde rigting deur die blaaie en teks moet vloei nie, wat kan lei tot 'n ervaring wat heel anders is as iets wat egalig vloei. As die vertaling nie versigtig by die omgeswaaide kunswerk aangepas is nie, is dit moontlik dat die teks die prent weerspreek, soos iemand wat na iets aan sy linkerkant in die teks verwys, maar na die regtekant van die tekening wys. Waar 'n karakter gewys word wat met sy regterhand skryf, wat in die meerderheid is, sal hy linkshandig word as die prente omgeswaai word. Dit kan ook vreemdhede skep met bekende asimmetriese voorwerpe of uitleg, soos 'n kar wat getoon word met die petrolpedaal links en die rem regs, of 'n hemp met die knope aan die verkeerde kant, maar hierdie kwessies is nietig as dit vergelyk word met 'n onnatuurlik leesvloei, en van hulle kan opgelos word met 'n aangepaste werk wat verder gaan as blote vertaling en die omswaai wat voor die voet gedoen word. 

Manga het Europese strokiesprentkuns op 'n manier beïnvloed wat effens anders as in die VSA is. Uitgesaaide anime in Frankryk en Italië het die Europese mark vir manga in die 1970's oopgemaak. Franse kuns het sedert die 19de eeu van Japan geleen  (Japonisme) en het sy eie soort hoogs ontwikkelde tradisie van bande dessinée-strokiesprentkuns. Vanaf die middel-1990's was manga baie gewild by 'n groot leserstal in Frankryk, wat sedert 2004 sowat een derde van die verkope van strokiesprente in Frankryk uitgemaak het. Volgens die Japanse buitelandse handelsorganisasie het die verkope van manga in 2006 $212.6 miljoen net in Frankryk en Duitsland gehaal. Frankryk verteenwoordig sowat 50% van die Europese mark en is die grootste wêreldwye mark naas Japan. In 2013 was daar 41 uitgewers van manga in Frankryk en saam met ander Asiatiese strokiesboeke verteenwoordig manga sowat 40% van nuwe strokiesboeke wat in die land uitgereik word, en het só Frans-Belgiese strokiesboeke vir die eerste keer oortref. Die manga wat Europese uitgewers bemark het wat in Frans vertaal is, is onder meer Asuka, Casterman, Glénat, Kana and Pika Édition. Europese uitgewers het manga ook in Hollands, Duits, Italiaans en ander tale vertaal. In 2007 was manga sowat 70% van alle strokiesboeke wat in Duitsland verkoop is.

Manga-uitgewers in Brittanje sluit Gollancz en Titan Books in.
Manga-uitgewers van die VSA het 'n sterk bemarkingsteenwoordigheid in Brittanje, soos die Tanoshimi-boeke van Random House.

Manga het geleidelik hul weg in die Amerikaanse mark gebaan, eers in samewerking met anime en later onafhanklik. Party Amerikaanse aanhangers het in die 1970's en vroeë 1980's bewus geword van manga. Anime was egter aan die begin meer toeganklik as manga vir Amerikaanse aanhangers, waarvan baie jong mense van kollege-ouderdom was vir wie dit makliker was om videobande van anime in die hande te kry, onderskrifte en gee en te vertoon, as om "tankōbon"-styl manga-boeke te vertaal, te kopieer en te versprei. Een van die eerste manga wat in Engels vertaal is en in die VSA bemark is, was Keiji Nakazawa se "Barefoot Gen", 'n outobiografiese storie oor die atoombomontploffing in Hiroshima wat deur Leonard Rifas en Educomics (1980–1982) uitgegee is. Nog manga is tussen die middel-1980's en 1990's vertaal, insluitend "Golgo 13" in 1986, "Lone Wolf and Cub" van First Comics in 1987, en "Kamui", "Area 88 en" "Mai the Psychic Girl", ook in 1987, en al die werke van Viz Media-Eclipse Comics. Ander het vinnig gevolg, insluitend "Akira" van Marvel Comics se Epic Comics-drukkersnaam, "Nausicaä of the Valley of the Wind" van Viz Media, en "Appleseed" van Eclipse Comics in 1988, en later "Iczer-1" (Antarctic Press, 1994) en Ippongi Bang se "F-111 Bandit" (Antarctic Press, 1995).

In die 1980's tot die middel-1990's het Japannese animasie, soos "Akira", "Dragon Ball", "Neon Genesis Evangelion en" "Pokémon", 'n groter impak gemaak op die aanhangerervaring en in die mark as manga. Dinge het egter verander toe die vertaler-entrepreneur Toren Smith in 1986 Studio Proteus op die been gebring het. Smith en Studio Proteus het as 'n agent en vertaler vir baie Japannese manga opgetree, insluitend Masamune Shirow se "Appleseed"  en Kōsuke Fujishima se "Oh My Goddess!", vir Dark Horse en Eros Comix, wat dit onnodig gemaak het vir hierdie uitgewers om hul eie kontakte in Japan op te bou. Terselfdertyd het die Japanse uitgewer Shogakukan 'n VSA-markinisiatief begin met hul filiaal Viz, wat Viz in staat gestel het om regstreeks uit Shogakukan se katalogus en vertaalvaardighede te put.

Japanse uitgewers het in die middel-1990's begin om te fokus op die VSA-mark weens 'n stilstand in die binnelandse mark vir manga.  Die Amerikaanse mangamark het 'n styging getoon met anime- en mangaweergawes van Masamune Shirow se "Ghost in the Shell" (vertaal deur Frederik L. Schodt en Toren Smith) in die middel-1990's, wat baie gewild onder aanhangers geword het. 'n Baie suksesvolle manga- en anime-stuk wat in die middel-1990's vertaal en oorgeklank is, was "Sailor Moon". Teen 1995–1998 is die "Sailor Moon-"manga al na 23 lande uitgevoer, insluitend China, Brasilië, Mexiko, Australië, Noord-Amerika en die grootste deel van Europa. In 1997 het Mixx Entertainment begin om "Sailor Moon" uit te gee, saam met CLAMP se "Magic Knight Rayearth", Hitoshi Iwaaki se "Parasyte" en Tsutomu Takahashi se "Ice Blade" in die maandelikse mangatydskrif "MixxZine". Twee jaar later is "MixxZine" hernoem na "Tokyopop", voordat dit in 2011 gestaak is". "Mixx Entertainment, wat later na Tokyopop herdoop is, het ook manga in "trade"-sagtebandboeke uitgegee, en soos Viz begin om manga aggressief te bemark aan sowel jong manlike as jong vroulike demografieë.

In die daaropvolgende jare het manga al hoe gewilder geword, en nuwe uitgewers het in die bedryf betrokke geraak terwyl die gevestigde uitgewers hul kataloguste aansienlik uitgebrei het en teen 2008 het die Amerikaanse en Kanadese mangamark $175 miljoen in jaarlikse verkope gehaal. Terselfdertyd het die hoofstroom- Amerikaanse media begin om manga te bespreek in artikels in "The New York Times", die tydskrif "Time", "The Wall Street Journal "en die tydskrif "Wired".

'n Aantal kunstenaars in die VSA het strokiesboeke en -prente geteken wat deur manga beïnvloed is. As 'n vroeë voorbeeld het Vernon Grant strokiesboeke geteken wat deur manga beïnvloed is terwyl hy in die laat 1960's en vroeë 1970's in Japan gewoon het. Ander sluit in Frank Miller se "Ronin "van die middel-1980's, Adam Warren en Toren Smith se "The Dirty Pair "van 1988, Ben Dunn se "Ninja High School" van 1987 en "Manga Shi 2000" van Crusade Comics (1997).

Teen die 21ste eeu het etlike manga-uitgewers begin om werk van Amerikaanse kunstenaars uit te gee onder die algemene bemarkingswoord manga. In 2002 het I.C. Entertainment, voorheen Studio Ironcat, wat toe nie meer bestaan het nie, 'n reeks manga deur Amerikaanse kunstenaars uitgegee wat "Amerimanga "genoem is. In 2004 het eigoMANGA die "Rumble Pak-" en Sakura Pakk-bundelreekse bekendgestel. Seven Seas Entertainment het hulle voorbeeld gevolg met "World Manga". Terselfdertyd het TokyoPop oorspronklike Engelstalige manga bekend gestel, wat later na "Global Manga "hernoem is.

Franssprekende kunstenaars het ook hulle eie weergawe van manga ontwikkel ("manfra"), soos Frédéric Boilet se "la nouvelle manga". Boilet het in Frankryk en Japan gewerk, en soms met Japanse kunstenaars meegewerk.

Die Japanse mangabedryf ken 'n groot heoveelheid trofeë toe, wat meestal deur uitgewers geborg word, met die wenprys wat gewoonlik die publisering van die wenverhale insluit in 'n tydskrif wat deur die borg uitgegee word. Voorbeelde van hierdie toekennings is onder meer:
Die Japanse departement van buitelandse sake ken sedert Mei 2007 die International Manga-toekenning jaarliks toe.

Die Kioto Seika-universiteit bied sedert 2000 'n uiters mededingende kursus in manga aan. Sedertdien het etlike gevestigde universiteite en vakleerlingskole (専門学校: Semmon gakkou) 'n opleidingkurrikulum opgestel.

Shuho Sato, wat "Umizaru" en "Say Hello to Black Jack "geskryf het, het 'n mate van omstredenheid op Twitter veroorsaak. Sato sê: "Mangaskole is nutteloos omdat hierdie skole 'n baie lae suksessyfer het. Ek kan beginners wat vaardighede wil leer binne drie maande by die werk leer. Intussen bestee hierdie kollegestudente etlike miljoene jen en vier jaar, maar steeds is hulle niks werd nie. Byvoorbeeld, Keiko Takemiya, wat toe professor was by Seika-universiteit, het in die regeringsraad opgemerk dat ' 'n totale beginner in die vier jaar sal kan verstaan wat "Tachiri" (dus die kantlyndeel) is'. Aan die ander kant kan ek my voorstel dit sal omtrent dertig minute neem om dit ten volle te verstaan by die werk.






</doc>
<doc id="114328" url="https://af.wikipedia.org/wiki?curid=114328" title="Monica Breed">
Monica Breed

Monica Breed is ’n baanbreker Afrikaanse omroeper, aktrise en skrywer van kleuterprogramme en hoorbeelde. Sy was een van die eerste omroepers van die Afrikaanse radiodiens van die SAUK. Sy was ook bekend as skryfster vir die radio en as radio- en rolprentaktrise, onder meer in "Die vlindervanger" (1976).

Wilhelmina Monica Breed is op 28 Maart 1923 op Reitz in die Vrystaat gebore as een van vyf kinders van Abraham Liebrecht Breed en Philippina Johanna Cornelia Loots. Haar ouer suster, Helena Catharina, is dood toe sy slegs sowat ’n jaar oud was, sodat sy effektief die oudste kind in die familie is. Sy het twee susters, Johanna Cornelia en Emelia Ester, en ’n broer, Johannes Augustinus. Sy matrikuleer op Reitz. In haar matriekjaar skryf sy saam met ’n skoolmaat ’n toneelstuk vir opvoering by die Matriek-afskeidsfunksie. Sy studeer verder aan die Potchefstroomse Universiteit vir Christelike Hoër Onderwys en behaal die B.A.-graad en ’n Unie-Onderwysdiploma. Vanaf 1947 is sy verbonde aan die Suid-Afrikaanse Uitsaaikorporasie (SAUK). In die jare 1949 tot 1952 reis sy in die buiteland in hoofsaaklik Engeland en Wes-Europa. Sy saai ook daar uit en by haar terugkeer werk sy vir ’n rukkie as taalhersienster by Nasionale Boekhandel Beperk se uitgewersafdeling in Kaapstad.

In 1952 sluit sy weer by die SAUK aan, waar sy vanaf 1962 vanuit Durban die organiseerder is van die drama-afdeling van die Afrikaanse Diens van Radio Suid-Afrika. In hierdie tyd is sy intiem betrokke by die afrigting van en deelname aan toneelspel vir die radio en ook vir die verhoog by die Teatergroep in Bloemfontein, die Kaapstadse Amateur Toneelgeselskap en Die Skerm in Durban. As aktrise vertolk sy ook rolle in die rolprente “"Die huis op horings"” en “"Die vlindervanger"” en op televisie in die reeks “"Phoenix en Kie"”. Na haar tyd in Durban verskuif sy na die klankargief in Johannesburg, waar sy baanbrekerswerk doen. Sy tree in die tagtigerjare af na ’n loopbaan van ongeveer 33 jaar by die SAUK, maar doen daarna steeds vryskutwerk, wat sy staak nadat sy ’n sigprobleem ontwikkel. Daarna woon sy in ’n aftree-oord in Pretoria.

Vir die radio skryf sy vir baie jare die kleuterprogramme en bied dit dan ook aan, baie keer saam met Esmé Euvrard. ’n Langspeelplaat, “"Rooikappie en ander sprokies"”, word van haar verhale gemaak, voorgelees deur Esmé Euvrard. Hierop verwerk sy die sprokies van “"Die gestewelde kat"”, “"Die goue gans"”, “"Die lelike eendjie"”, “"Rooikappie"”, “"Sneeuwitjie"” en “"Aspoestertjie"”. Sy skryf ook vir die radio talle vervolgverhale en hoorspele, wat ’n hoorspel oor die lewe van Emily Hobhouse insluit. Verskeie radiodramas word deur haar geregisseer. Haar hoorspel “"Gee mekaar die regterhand"” word opgeneem in die versamelbundel “"Debuut"”, wat versorg is deur Ciska en Francois Marais, en ook in “"Die reënboom en ander eenbedrywe"” onder redaksie van Willem Steenkamp en Jan Spies se “"Klein begin in die drama"”. Dit is ’n amusante stuk wat soos die titel aandui oor die huwelik gaan. Daar is heelwat konflikte, maar die spanning bereik nooit werklik ’n hoogtepunt nie omdat die konflikte so maklik opgelos word.

Sy ontvang in 2005 ’n Afrikoon-toekenning van die ATKV vir haar bydrae tot die bevordering van Afrikaans deur haar uitsaaiwerk in die buiteland, vir haar jarelange verbintenis tot voortreflike radio- en TV-programme en ook as befaamde aktrise in verskeie Afrikaanse TV-produksies.




</doc>
<doc id="114329" url="https://af.wikipedia.org/wiki?curid=114329" title="Jac Braamse">
Jac Braamse

Jac Braamse (1922 - 1987) was ’n Nederlandse digter wat in Suid-Afrika gewoon het.

Jac Braamse is op 27 Maart 1922 gebore op die dorp Heinkenszand in Zeeland, naby Middelburg in Nederland. Tydens die Tweede Wêreldoorlog kom hy in 1942 ten dode toe siek in Kaapstad aan. Na sy genesing besluit hy om aan te bly. Op 27 Januarie 1987 pleeg hy in Kaapstad selfmoord deur homself met ’n pistool te skiet.

Hy skryf gedigte in Nederlands en Afrikaans en dit word gepubliseer in tydskrifte wat in Willemstad (Curaçao), New York en Kaapstad uitgegee word. In 1947 hou hy op met publiseer. In 1981 vra hy aan sy Nederlandse vriend Freek van Wel of hy sy gedigte na sy dood sal uitgee. Dit lei dan tot die publikasie van “"Legaat onder last: gedichten van Jac Braamse"”, wat beperk is tot 500 genommerde eksemplare. Sy gedig “"Plein"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”.



</doc>
<doc id="114330" url="https://af.wikipedia.org/wiki?curid=114330" title="Dries Brunt">
Dries Brunt

Dries Brunt (1933 - ) is ’n Suid-Afrikaanse skrywer in Afrikaans en Engels.

Andries Gerardus (Dries) Brunt is in 1933 as een van vyf kinders in Nederland gebore en emigreer na die verwoesting van die Tweede Wêreldoorlog in 1949 saam met sy ouers na Suid-Afrika. Hulle gaan bly in Pretoria en hier woon hy sy hele lewe lank, met uitsondering van ’n kort verblyf in Vanderbijlpark. Hy matrikuleer in 1953 aan die Afrikaanse Hoër Seunskool in Pretoria, nadat hy tussen standerd agt en nege ’n jaar se skool oorslaan om op die Sallies-goudmyn naby Brakpan te gaan werk om die familie se inkomste aan te vul. Na skool ontvang hy ’n Yskor-beurs en behaal dan in 1957 die B.Sc.-graad in Metallurgie aan die Universiteit van Pretoria. In Pretoria ontmoet hy die verpleegster Maryna Cilliers, oorspronklik van die plaasgemeenskap Eilandia naby Robertson, en hulle trou in 1959. Die egpaar het drie dogters (Marinda, Anita en Olga) en ’n seun (André).

Hy kry tegniese opleiding in staalproduksie by Yskor en vanaf 1961 tot 1965 is hy tegniese beampte in metallurgiese navorsing by die Wetenskaplike Nywerheidsnavorsingsraad (WNNR). Hier word hy in 1963 vir ’n Antarktiese ekspedisie gesekondeer om ’n sonstralingprojek te behartig en bring ’n jaar op die SANAE-basis op Antarktika deur. By sy terugkeer ontwerp en bedryf hy ’n gemeganiseerde inligtingstelsel vir die yster- en staalbedryf, word projekingenieur by Yskor se Vanderbijlpark-fabriek en ontwerp en bestuur ’n nasionale gerekenariseerde inligtingstelsel vir die WNNR. In hierdie posisie sluit hy sy loopbaan as werknemer in 1990 af. Gedurende sy werksloopbaan studeer hy deeltyds verder en behaal so in 1960 die B.A.-graad in Sielkunde aan die Universiteit van Pretoria, in 1967 die B.A. Honneurs-graad in Wysbegeerte aan die Universiteit van Pretoria en in 1984 die M.A.-graad in Informatika aan die Randse Afrikaanse Universiteit, laasgenoemde met ’n verhandeling oor “"Die invloed van tegnologiese ontwikkelinge op die bestuur van wetenskaplike en tegnologiese inligtingsdienste"”.

Tydens sy verblyf by die WNNR besoek hy verskeie lande as nasionale verteenwoordiger by vergaderings van die "International Council for Scientific Unions" en die "Federation Internationale de Documentation". Hy publiseer in hierdie tyd ook verskeie wetenskaplike artikels, waarvan een in 1987 bekroon word as die beste artikel van die jaar in die "Tydskrif vir Biblioteek- en Inligtingkunde". Na sy aftrede by die WNNR stig hy saam met ’n vennoot ’n maatskappy wat CD Rom-databasisse versprei en hy tree dan in 1995 uit om voltyds te skryf. Later word hy medebestuurder van New Media Productions, ’n maatskappy wat omsien na gesondheidsorg vir ongeletterde mense in die land. Hy ly aan retinitis pigmentosa, ’n siekte wat hom mettertyd blind kan laat. Hy en sy gesin bly eers in Lynwood Manor in Pretoria, maar na aftrede verhuis hy en sy vrou na ’n meenthuis in Murrayfield. Hy is ’n aktiewe lid van die Skrywersforum in Pretoria, publiseer op LitNet se ReisNet en skryf ook boekresensies vir die "Citizen" en artikels vir "Kakkerlak".

"Dagboek van ’n eensame"” behandel die lotgevalle van ’n Antarktiese ekspedisie en is ’n verhaal van fisieke blootstelling en geestelike oorwinning. Daar is ’n verwoestende ontploffing by die basis op Antarktika en slegs een persoon oorleef. Die hoofkarakter en sy span poolhonde (“huskies”) word tot oorlewing gedwing in hierdie onherbergsame gebied. Dit is ongelukkig dat die verlede tyd gebruik word om die verhaal te vertel, want daardeur gaan die spanning grootliks verlore. Hierdie boek is ook as e-boek beskikbaar onder die titel “"Ekspedisie onvervuld"”. “"Die Poort"” is ’n reisvertelling oor Meiringspoort wat in 2007 gepubliseer word en gee in feite en fiksie sprokies, legendes en vertellings van hierdie gebied, wat die vroeë handelsroete was tussen die Klein- en die Groot-Karoo. Hierdie boek is ook as e-boek beskikbaar onder die titel “"Vertellings oor Meiringspoort"”. “"Die joernaal van Wouter Lerous"” se hoofkarakter is die Suid-Afrikaner Wouter Lerous, wat betrokke is in ’n ernstige verhouding met die bruin anti-apartheid aktivis Trys. Wouter is ’n wetenskaplike wat op ’n spioenasiesending vir Amerika in die laat sewentigerjare op die verlate eiland Bouvet in die Suid-Atlantiese oseaan is. Hy doen seismografiese opmetings om Russiese kerntoets-aardskokke op te vang, maar onderskep ook die Suid-Afrikaanse kerntoets wat in hierdie area uitgevoer word. Hierna verdwyn hy spoorloos van die eiland. Trys gaan soek hom in Moskou, waar sy ontstellende ontdekkings maak. Wouter se joernaal word dertig jaar later in ’n argief in Moskou ontdek, waarna die skrywer van die verhaal dit oortik met eie kommentaar op die gebeure. Hierdie boek word later in e-boek formaat beskikbaar gestel as “"Spel met die dood"”. Die kortverhaal “"Meeting in Eilandia"” verower die eerste prys in ’n skrywerskompetisie van die Robertson Literary Society.

Hy skryf verskeie ander werke wat hoofsaaklik as e-boeke bemark word. “"Ontmoetings"” is ’n reeks sketse van ’n vroulike joernalis wat onderhoude voer met belangrike of interessante mense. Agter die verhaal oor elkeen wat in die koerant verskyn, is daar egter nog ’n verhaal. Hierdie verhaal is die persoonlike en intieme details wat nie vir die publieke domein beskikbaar is nie.  In hierdie sketse publiseer die verteller dan die onderhoud, aangevul deur haar eie waarnemings en opvattings, waarin die volledige verhaal vertel word. Die resultaat is ’n soms komiese uitbeelding van die samelewing, waarin die dieper betekenis blootgelê word. "Skandekliniek"” is die verhaal van dokter Gerhard Buchner, 'n dokter wat in die veertiger- en vyftigerare ’n onwettige aborsiekliniek in Johannesburg bedryf het. “"Die Rietkuil Komplot"”  is ’n sielkundige spanningsdrama. Rietkuil is ’n dorpie in ’n afgeleë gebied van Noordwes, waar droogte en uitgewerkte myne dreig om dit ’n spookdorp te laat word. Sommige dorpenaars vermaak hulleself met ’n weeklikse brugaand en ander met kroegkuiertjies by die plaaslike  hotel. Die brugspelers kom te hore van die ontdekking van minerale in die omgewing, wat geheim gehou word om maksimum winste te kan maak met die opkoop van eiendom. Hulle maak planne om self voordeel te trek. Die kroeggangers kry egter snuf in die neus en kom ook agter die kap van die byl. Hulle maak planne om in die geheim te verseker dat dorpenaars nie gewetenloos uitgebuit word nie. Die impak van gierigheid en die verlies van sin van waardes is die tema van hierdie verhaal, wat uitbeeld hoe sommige mense selfs nie vir moord sal stuit om ryk te word nie. Sarel de Wet is in “"Indringer"” ’n mielieboer in die Noord-Vrystaat, waar hy saam met sy vrou Marie en hulle gestremde seun Stefaans woon. Sy swaer is betrokke by ’n aksiegroep wat hulle beywer vir die vestiging van plaasgemeenskappe om Afrikaner kultuurbelange te handhaaf en Sarel stel ’n deel van sy grond beskikbaar vir die stigting van ’n buurt waar ’n aantal families hulle kom vestig. Die gevolge is rampspoedig. Sarel en sy gesin beleef die buurt as ’n inbreuk op hulle privaatheid, die gekleurde plaaswerkers voel bedreig en die plaaslike boeregemeenskap is wantrouig oor die verwikkeling. In die toenemende rassespanning op die plaas word ’n plaaswerker se kind doodgeskiet, waarna die werkers in opstand kom en wraak neem. Op grond van kontrakbreuk word Sarel van sy plaas gedwing. Hierdie aktuele verhaal behandel  menseverhoudings, die einde van tradisionele Afrikaner beskouinge en die begin van ’n ander benadering vir die toekoms. “"Visioene van Ramos"” is gebaseer op gesprekke met Fernandes Alegria, volgeling van Ramos, die Meksikaanse profeet en prediker. Ramos het in visioene ’n opdrag gekry van die antieke Asteke-gode Thlalok en Coatlicue om hulle naam in ere te herstel. Die nuwe godsdiens beklemtoon die versorging van die natuur en ’n regmatige plek vir die vrou in ’n moderne samelewing. Soos die godsdiens nuwe navolgelinge werf en in gewildheid toeneem, begin dit gevestigde belange in die kerk en samelewing bedreig en neem vervolging van die bekeerlinge toe. “"Eilandia"” is jeugherinneringe, waarin ’n ou man met die wysheid van ouderdom nabetragting hou oor sy jeug.

Hy skryf ook in Engels. “"Drummer man"” is die verhaal van die dromspeler Johnie Jongilanga, wat ten spyte van sy talent nie die erkenning gekry het wat hy verdien het nie. “"Elephant dance"” is ’n roman oor twee entrepreneurs wat ’n unieke motor ontwerp vir rowwe paaie, met maklike onderhoud en selfreparasies. Hulle stig die African Car Manufacturing Company en kry finansiële steun van die Nywerheidsontwikkelingsbank omdat dit werkverskaffing bevoordeel en die motor ook uitvoermoontlikhede het. Die entrepreneurs tel egter in die proses gou moeilikheid op met politieke inmenging, gierigheid en korrupsie. “"Funbook"” is ’n versameling van alledaagse stories waarin ongewone perspektiewe op die kuns, letterkunde, menseverhoudings en godsdiens die onderliggende temas vorm. “"The story teller"” is wetenskapfiksie waarin ’n ou man in tien stories die verhaal vertel van die tragedie wat sy tuisdorp in sy jeug getref het. ’n Omgewingsramp en onbevoegde hantering van ’n krisis veroorsaak byna die dorp se ondergang, waarna die natuur wraak neem. Hoewel die verhaal in die dertigerjare van die twintigste eeu afspeel, is die kwessies van magswellus, morele korrupsie, politieke onderstrominge, armoede en die mens se onbeheerste vernietiging van die natuur steeds uiters aktueel.





</doc>
<doc id="114331" url="https://af.wikipedia.org/wiki?curid=114331" title="H.H. Broodryk">
H.H. Broodryk

H.H. Broodryk (*1891- onbekend) was ’n Afrikaanse skrywer. Broodryk skryf ook onder die skuilnaam Beeba.

Hugo Henry Broodryk is in 1891 gebore. Hy beklee ’n aantal verantwoordelike betrekkings in die onderwysberoep, waarna hy hom in die politiek begewe as kandidaat vir die Nasionale Party. In 1943 verloor hy die verkiesing in die Tuine-kiesafdeling in die Kaap teen die kandidaat van die Verenigde Party.

Onder die skuilnaam Beeba skryf hy veral speurverhale soos "Die diamantkoper en ander speurderstories" en "Die diamanthalssnoer en drie ander speurdersverhale". "Bont beelde" bevat ’n aantal sketse, waaronder "Die dokter se gedagte" wat oorspronklik in 1928 in Die Huisgenoot verskyn het. Hierin kry die uitlandse dokter Arnot (wat arend beteken) sy eerste pasiënt, die eienaar van die Phoenix Hotel, met die feniks in die hotel se naam natuurlik die legendariese voël wat uit die asse verrys. Die lykbesorger is egter soos ’n aasvoël op die uitkyk vir sy volgende kliënt. 

Indrukwekkend vir hierdie stadium van die ontwikkeling van die Afrikaanse kortverhaal is die slim spel wat die skrywer met sy name speel. Hierdie verhaal word deur Daniel Hugo in die versamelbundel "Tydskrif 2" opgeneem en die kortverhaal "Die jongste" word deur M.S.B. Kritzinger opgeneem in die versamelbundel "Die jongste Afrikaanse kortverhale". "Kykies in die politiek" is herinneringe uit sy dae as politikus, wat onder sy eie naam verskyn. Hy skryf ook ’n aantal skoolboekies met onderrig oor die Afrikaanse taal, spesifiek gemik op gebruik in die verskillende standerds (1-6) van die laerskool.




</doc>
<doc id="114332" url="https://af.wikipedia.org/wiki?curid=114332" title="Frank Brownlee">
Frank Brownlee

Frank Brownlee (*2 Augustus 1876, Kaapstad –† 11 Junie 1952, Pretoria) was 'n magistraat in die Transkei, wat daar in-diepte kennis opdoen van die plaaslike inwoners en verskeie boeke met hulle volksverhale skryf.

Frank Harold Brownlee is op 2 Augustus 1876 in Claremont in Kaapstad gebore as die jongste van elf kinders van Charles Pacalt Brownlee (1821–1890), die eerste Minister van Naturellesake in die Kaapse Regering, en Frances Thomson. Sy ouers is op 14 Julie 1852 by die Lovedale Sendinginstituut met mekaar getroud, nadat hulle uit Skotland na Suid-Afrika geëmigreer het om sendingwerk te doen. Sy broers en susters is James Thomas Smith (1853), William Thomson (1855), Catherine Isabel (Cassie) (1858), John Innes (1862), Agnes Frances (1862), Hanna Maria (Pansy) (1863), Alexander Duff (1865), Charles de Jager (1868, reeds in 1870 oorlede), Hugh Roger (1870) en Ross Somerset (1871). Hy stam af uit ’n geslag van baanbreker sendelinge uit ’n tydperk lank voor die Groot Trek en sy grootvader, John Brownlee, land reeds in 1816 in die Kaap, waarna hy primêr verantwoordelik is vir die stigting van die dorp Kingwilliamstown. Frank ontvang sy skoolopleiding eers aan Dale Kollege in Kingwilliamstown en dan aan die Lovedale Sendinginstituut.

In 1893 word hy klerk in die Departement van Justisie en werk aanvanklik in die kantoor van die breekwaterveroordeeldes en word later verplaas na die geregshof in Kaapstad. Hier beklee hy verskillende betrekkings as assistent-magistraat, totdat hy met die uitbreek van die Anglo-Boereoorlog saam met die Engelse magte op aktiewe diens gaan. As lid van die Cape Bearers maatskappy is hy ooggetuie van die Slag van Paardeberg, waar generaal Cronjé oorgegee het aan die Engelse magte onder leiding van Lord Roberts, en skryf hy briewe aan sy ma om die gebeure te beskryf. In 1903 word hy verplaas na die Naturelledepartement en hy kry in 1905 ’n aanstelling as magistraat in die Transkei. Hier doen hy diens as Naturellekommissaris totdat hy in 1933 aangestel word as voorsitter van die Naturelle-egskeidingshof in Transvaal en Natal. Gedurende die Eerste Wêreldoorlog is hy militêre magistraat op Grootfontein in Suidwes-Afrika en doen hier eerstehandse kennis op van die San. In 1928 is hy weer daarheen om ’n intensiewe studie van die San te maak. Sy kennis wat hy hier opdoen word in die tydskrif "Africa" gepubliseer, terwyl sy artikels oor Naturellereg en -gewoontes veral in die antropologiese tydskrif "Man" gepubliseer word. In 1935 tree hy uit die Staatsdiens, maar in 1940 word hy redakteur van ’n weekblad vir swart mense om hulle in te lig oor die verloop van die oorlog. Gedurende sy lewe reis hy baie. Hy ken die hele Suid-Afrika goed en besoek ook Oos-Afrika en verskeie Europese lande.

Hy is getroud met Susannah Maria Carter Hobson, dogter van die bekende skrywer Samuel Bonnin Hobson wat saam met sy broer George Carey Hobson verskeie dierverhale geskryf en ook die Hertzogprys ontvang het. Die egpaar het vier kinders, twee dogters (Helen en Noel Desiree) en twee seuns (Frank Harold de Jager en John Garion, laasgenoemde wat baie jonk oorlede is). Op 11 Junie 1952 is Frank Brownlee in Pretoria oorlede en sy vrou is op 3 Desember 1964 oorlede.

Sy Afrikaanse verhale oor swart mense en hulle gewoontes, asook sy dierverhale, bundel hy in "Die klein bruin voëltjie en ander sketse" en "Suid-Afrikaanse sketse in swart en wit". Sy oogmerk met hierdie verhale is om die leser bewus te maak van die gedagtewêreld van swart mense en om die impak wat hulle omgang met blankes het, te belig. Die verhale dokumenteer ook ’n ryk skat van hierdie mense se volksverhale. Beide hierdie boeke word uitgegee met vermelding dat hy dit geskryf het met medewerking van G.J. Kraan, wat hom waarskynlik met taalversorging bygestaan het.

Hy skryf ook verskeie boeke in Engels en word veral beroemd vir "Cattle thief", waarin hy die mondelinge verhaal van ’n plaaslike inwoner transkribeer. "Cattle thief" word herdruk in Penguin se reeks van moderne Suid-Afrikaanse klassieke verhale. "Corporal Wanz"i en "Lion and Jackal" word ook deur hom geskryf, laasgenoemde ’n bewys dat vele welbekende dierestories in die Khoi-Khoi volksverhale vervat word. In manuskripvorm is daar nog die sketse "Chats with Christina", wat in die National English Literary Museum in Grahamstad bewaar word.

Die geskiedenis van die Transkei gebied word deur hom op skrif gestel onder die titel "The Transkeian native territories: historical records" en hierdie werk word reeds in 1923 gepubliseer.

Hy publiseer ook verskeie verhale in die plaaslike pers en ook oorsee in tydskrifte soos "Chambers’ Journal" en "Lilliput". In "Lilliput" verskyn onder andere die verhale "The second wife", "The innocent", "Wana the lawyer" en "The bushbuck and the beans".

Van sy verhale word opgeneem in versamelbundels soos "Stories South African" onder redaksie van A. Lennox-Short en "A century of South African short stories", terwyl "Mbabala, die bosbok" opgeneem word in "Mooi loop" onder redaksie van G.H. Franz en "Die klein bruin voëltjie" en "Mbabala die bosbok" opgeneem word in Hennie Aucamp se "Wys my waar is Timboektoe". In "Mbabala die bosbok" red die ou jagter Raxoti die lewe van die bosbokram, omdat hy vroeër dieselfde bok se lewe gered het. Hy herken die bok aan die Raxoti-merk wat hy toe in die bok se oor gekerf het. Hierdie verhaal word ook deur Daniel Hugo in die versamelbundel "Tydskrif" opgeneem. Brownlee se manuskripte word bewaar in die National English Literary Museum in Grahamstad, onder andere ook ongepubliseerde Khoikhoi volksverhale.

Werke wat uit sy pen verskyn, sluit in:





</doc>
<doc id="114333" url="https://af.wikipedia.org/wiki?curid=114333" title="Kocatepe-moskee">
Kocatepe-moskee

Die Kocatepe-moskee is die grootste moskee in Ankara, die hoofstad van Turkye. Dit is tussen 1967 en 1987 in die Kocatepe-buurt gebou. Sy grootte en prominente ligging maak dit ’n landmerk wat feitlik van enige plek in Sentraal-Ankara gesien kan word. 

Die idee om die Kocatepe-moskee te bou dateer van die 1940's. Op 8 Desember 1944 het die ondervoorsitter van Turkse Godsdienssake en 72 ander ’n nuwe vereniging, die "Vereniging om ’n Moskee in Yenişehir, Ankara te Bou", gestig. In 1947 het die vereniging ’n beroep op argitekte gedoen om projekte voor te lê, maar nie een van die ontwerpe is aanvaar nie.

In 1956 is grond toegeken vir die moskee en die volgende jaar is weer eens ’n beroep om projekte gedoen. Dié keer is 36 ontwerpe oorweeg, en die gesamentlike plan van Vedat Dalokay en Nejat Tekelioğlu is aanvaar.

Die ontwerp was innoverend en modern. Bouwerk het begin, maar weens groot kritiek van konserwatiewe oor die moderne voorkoms is bouwerk stopgesit nadat nog net die fondament gelê is. Later het Dalokay ’n aangepaste weergawe van die moskee gebruik vir die Faisal-moskee in Islamabad, Pakistan, nadat hy in 1969 ’n internasionale kompetisie gewen het. Laasgenoemde moskee is een van die grootstes in die wêreld en kan 24 000 aanbidders huisves. Dit word beskou as die voorloper van moderne Islamitiese argitektuur.

Ná ’n derde kompetisie in 1967 vir ontwerpe vir die moskee in Ankara is ’n meer konserwatiewe of nostalgiese plan van Hüsrev Tayla en M. Fatin Uluengin gekies. Die moskee is in 1987 voltooi. Dit is in ’n Neoklassiek-Ottomaanse styl en is deur verskeie moskees geïnspireer, onder meer die Blou Moskee in Istanboel.



</doc>
<doc id="114335" url="https://af.wikipedia.org/wiki?curid=114335" title="Herpes simplex">
Herpes simplex

Herpes simplex (Grieks: ἕρπης "herpēs"= "kruipend" of "sluimerend") is 'n virale siekte wat veroorsaak word deur die herpes simplex-virus (HSV). Infeksies word geklassifiseer na gelang van die deel van die liggaam wat besmet is. Orale herpes tas die gesig of mond aan. Dit kan lei tot groepies klein blasies wat dikwels koorsblare genoem word, of dit kan net 'n seer keel veroorsaak. Genitale herpes, dikwels eenvoudig bekend as herpes, bring geringe simptome mee of vorm blase wat oopbreek en klein swere vorm. Dit genees gewoonlik binne twee tot vier weke. Voordat die blasies verskyn kan daar 'n tintelende gevoel of steekpyne ervaar word. Herpes wissel tussen periodes van aktiewe siekte gevolg deur simptoomvrye periodes. Die eerste episode is dikwels meer ernstig en kan gepaardgaan met koors, spierpyne, geswelde limfkliere en hoofpyn. Met verloop van tyd neem die frekwensie en hewigheid van aktiewe siekperiodes af. Ander siektes wat veroorsaak word deur die herpes simplex-virus sluit onder andere in: herpetiese fyte wat die vingers aantas, herpes van die oog, herpes infeksie van die brein, en neonatale herpes wat pasgebore babas affekteer.

Nadat besmetting plaasgevind het, word die virusse met die sensoriese senuwees langs vervoer tot by die senuweeselliggame waar hulle lewenslank woon. Oorsake vir herhalende infeksie mag wees as gevolg van verminderde immuunfunksie, stres en blootstelling aan sonlig. Mondelinge en genitale herpes word gewoonlik gediagnoseer op grond van die simptome wat voorkom. Die diagnose kan bevestig word deur virale kultuur of die opsporing van herpes DNA in die vloeistof wat afkomstig is uit die blase.

Wêreldwye koerse van óf HSV-1 of HSV-2 is tussen 60% en 95% in volwassenes. HSV-1 word gewoonlik opgedoen tydens die kinderjare. Beide koerse verhoog as mense verouder. Meeste mense met HSV-2 besef nie dat hulle besmet is nie.

Herpes simplex word verdeel in twee tipes: HSV-1 veroorsaak hoofsaaklik mond, keel, gesig, oog en sentrale senuweestelsel infeksies, terwyl HSV-2 hoofsaaklik anogenitale infeksies veroorsaak. Beide kan egter lei tot infeksies in alle areas.

HSV-infeksie veroorsaak verskeie afsonderlike mediese ongesteldhede. Algemene infeksie van die vel of slymvlies kan die gesig en mond affekteer, asook genitalieë (genitale herpes) of hande (herpetiese fyte). Meer ernstige versteurings kom voor wanneer die virus die oog besmet en beskadig (herpes keratitis), of die sentrale senuweestelsel binnedring en die brein beskadig (herpes enkefalitis). Mense met 'n onvolwasse of onderdrukte immuunstelsel, soos pasgeborenes, orgaan-ontvangers of mense met VIGS, is geneig tot ernstige komplikasies as gevolg van HSV infeksies. HSV infeksie word ook  verbind met die kognitiewe agterstande van bipolêre versteuring, en Alzheimer se siekte, alhoewel dit dikwels berus op die genetika van die besmette persoon.

HSV kan nooit uit die liggaam verwyder word deur die immuunstelsel nie. Na afloop van 'n primêre infeksie, gaan die virus die senuwees binne op die plek van die primêre infeksie, migreer dan na die selliggaam van die neuron, en word sluimerend in die senuweeknoop (ganglion). As gevolg van die primêre infeksie, produseer die liggaam teenliggaampies  vir die spesifieke tipe HSV, en dit werk voorkomend in teen 'n daaropvolgende infeksie van daardie tipe virus op n nuwe area. By mense wat met HSV-1-besmet is na afloop van 'n orale besmetting, word hulle deur serokonversie beskerm teen verdere infeksies soos fyte, genitale herpes en herpes van die oog. Dit blyk dat vroeëre HSV-1 serokonversie die simptome van 'n latere HSV-2 infeksie kan verminder, hoewel HSV-2 nog steeds opgedoen kan word.

Baie mense wat besmet is met HSV-2 vertoon geen fisiese simptome nie—individue met geen simptome word beskryf as asimptomaties of dat hul subkliniese herpes het.

Herpes word opgedoen deur direkte kontak met 'n aktiewe letsel of liggaamsvloeistof van 'n besmette persoon. Herpes simplex-virus 2 word tipies oorgedra deur direkte vel-tot-vel kontak met 'n besmette individu, maar kan ook opgedoen word deur blootstelling aan besmette speeksel, semen, vaginale vloeistof of die vloeistof uit herpetiese blase. Wanneer 'n nuwe individu besmet word, beweeg die HSV deur klein stukkende plekkies in die vel of slymvliese van die mond of genitale areas. Selfs mikroskopiese skaafplekkies op die slymvliese is voldoende om die virus toegang te gee.

HSV asimptomatiese afskilfering gebeur een of ander tyd met die meeste individue wat besmet is met herpes. Dit kan in 50% van gevalle voorkom meer as 'n week voor of na 'n simptomatiese herhaling.  Besmette mense wat geen sigbare simptome het nie kan nog steeds afskilfer en virusse oordra deur middel van hul vel; asimptomatiese afskilfering verteenwoordig die mees algemene vorm van HSV-2-oordrag. Asimptomatiese afskilfering kom meer gereeld voor in die eerste 12 maande vandat HSV opgedoen is. Gelyktydige infeksie met MIV verhoog die frekwensie en duur van asimptomatiese afskilfering.

Primêre orale herpes word maklik identifiseer met 'n kliniese ondersoek van persone wat geen geskiedenis het van letsels of van kontak met 'n persoon met bevestigde HSV-1 infeksie. Die voorkoms en verspreiding van sere kom voor as  veelvuldige, ronde, oppervlakkige mondswere en gaan gepaard met akute gingivitis. Dit is moeiliker om volwassenes te diagnoseer wat geen simptome vertoon nie. Wanneer daar nie letsels in die mond voorkom nie, word orale herpes dikwels verwar met impetigo wat 'n bakteriële infeksie is.

Genitale herpes kan moeiliker wees om te diagnoseer as orale herpes omdat die meeste mense met HSV-2-infeksie geen klassieke simptome vertoon nie. Diagnose word verder bemoeilik omdat talle ander toestande ooreenkomste toon met genitale herpes: swaminfeksie, lichen planus, atopiese dermatitis en uretritis. Laboratorium toetsing word dikwels gedoen om 'n diagnose van genitale herpes te bevestig.

In byna alle seksueel oordraagbare infeksies is vroue meer vatbaar om genitale HSV-2 op te doen as mans.  Die gebruik van kondome is meer effektief om die oordrag vanaf mans na vroue te voorkom as andersom. Dit blyk dat vorige HSV-1 infeksie die risiko onder vroue drievoudig verlaag om 'n HSV-2 infeksie op te doen.

Asimptomatiese draers van die HSV-2 virus is egter aansteeklik. In baie gevalle word persone eers bewus van hulle eie infeksie wanneer daar horisontale oordrag plaasvind na 'n seksmaat, of vertikale oordrag van neonatale herpes na pasgebore babas. Aangesien meeste asimptomatiese individue onbewus is van hul infeksie, word hul as 'n hoë risiko beskou in die verspreiding van HSV.

In Oktober 2011 is aangemeld dat die  teen-MIV middel tenofovir, wat topikaal gebruik word in 'n antiseptiese vaginale jel, die seksuele oordrag van die herpes virus met 51% verlaag.

Kondome bied matige beskerming teen HSV-2 in beide mans en vroue, terwyl gereelde kondoomgebruikers 'n 30% verlaagde risiko het om HSV-2 op te doen in vergelyking met diegene wat nooit kondome gebruik nie. Die vroulike kondoom bied beter beskerming as die manlike kondoom aangesien dit die labia bedek. Die virus kan nie deur 'n sintetiese kondoom dring nie, maar die manlike kondoom se effektiwiteit is beperk omdat herpes swere op areas voorkom wat nie deur die kondoom bedek word nie; weerhouding van seksuele aktiwiteit totdat die swere te volle genees het is 'n manier om die risiko van oordrag te beperk. In gevalle waar een persoon 'n herpes infeksie het en die ander persoon het nie, kan die gebruik van antivirale medisyne soos valaciclovir, tesame met 'n kondoom, die kanse verder verminder dat die gesonde persoon besmet word. Daar word navorsing gedoen op topikale antiseptiese middels wat  chemikalieë bevat wat die virus direk inaktiveer en virale deurgang blokkeer.

Asimptomatiese genitale HSV-2 virale afskilfering vind na raming 20% van dae per jaar plaas in pasiente wat nie antiviralee behandeling ontvang nie; teenoor 10% van dae tewyl antivirale behandeling ondergaan  word. Antivirale middels verminder asimptomatiese afskilfering.

Daar is geen metode wat die herpesvirus in die liggaam kan uitwis nie, maar antivirale medikasie kan die herhaling, duur en hewigheid van die infeksie verminder. Pynstillers soos ibuprofeen en parasetamol kan pyn en koors verlig. Topikale verdoofmiddels soos prilokaïen, lignokaïen, bensokaïen en tetrakaïen verlig jeuk en pyn.

Sekere dieëtaanvullings en alternatiewe geneesmiddels maak daarop aanspraak om voordelig te wees in die behandeling van herpes.Daar is egter onvoldoende bewyse om die gebruik van hierdie middels te steun; insluitend echinacea, eleuthero, L-lisien, Sink, monolourien, bye-produkte en aloe vera (aalwyn). 'n  Aantal kleiner studies dui op moontlike voordele van hierdie produkte, maar die voorlopige studies is nog nie bevestig deur ewekansige gekontroleerde studies nie.


</doc>
<doc id="114337" url="https://af.wikipedia.org/wiki?curid=114337" title="A.J. Bruwer">
A.J. Bruwer

Andries Bruwer (24 Februarie 1896 – 17 September 1983) is die eerste voorsitter van die Suid-Afrikaanse Raad van Handel en Nywerheid wat ’n groot rol speel met die oprigting van Yskor. Later is hy voorsitter van die Nywerheidsbeheerraad en die Randse Waterraad. Hy skryf verskeie dramas asook boeke oor die ekonomie.

Andries Johannes Bruwer is op 24 Februarie 1896 gebore en word groot op die familieplaas Mymering naby Ladismith in die Karoo. Hy word een van die eerste ekonome in Suid-Afrika en behaal ’n B.A.-graad aan die Universiteit van Kaapstad, waarna hy na die Verenigde State van Amerika gaan vir verdere studie. Hier behaal hy ’n M.A.-graad aan die Universiteit van Harvard en in 1923 ’n Ph.D.-graad aan die Universiteit van Pennsilvanië met ’n proefskrif oor tariefwetgewing, “"Protection in South Africa"”, wat in 1923 gepubliseer is. Hierdie boek word in 1924 as die grondslag gebruik vir wetgewing om Suid-Afrika se jong nywerhede te beskerm. Die wetgewing het voorkom dat grondstowwe van Suid-Afrika na Brittanje uitgevoer, daar verwerk en aan Suid-Afrika terugverkoop word, wat op uitbuiting van die jong nywerhede sou neerkom en ongeregverdigde tariefvoordele aan Brittanje besorg. In navolging van die aanbeveling in sy proefskrif word Britse voorkeure in die doeane-tarief afgeskaf.

Hoewel hy in Amerika kon gebly het, keer hy terug na Suid-Afrika om sy eie land te help ontwikkel. Hy word dan in 1924 die eerste Voorsitter van die Raad van Handel en Nywerheid. In hierdie tyd speel hy ’n groot rol in die oprigting van Yskor en dien vir lank op hierdie organisasie se Raad van Direkteure. Nadat hy op 6 Februarie 1932 as gevolg van die goudstandaardvraagstuk (hy ondersteun goud as die standaard in ’n tyd toe dit polities onpopulêr was) as Voorsitter van die Raad van Handel en Nywerheid bedank, probeer hy om ’n nuwe politieke party te stig, naamlik Groepsverteenwoordiging. Hy word egter op ’n vergadering aangerand en vir dood laat lê, waarna hy die gehoor in sy een oor verloor. Hierna begin hy sy eie koerant in Port Elizabeth, die "Agricultura" en later die "Independent". Hierdie blad word in 1940 deur ’n ander groep oorgeneem en verwerf hierna onder die naam "Trek" groter bekendheid. Gedurende die Tweede Wêreldoorlog bied generaal Jan Smuts hom die voorsitterskap van die Nywerheidsbeheerraad aan en in 1955 word hy Voorsitter van die Rand Waterraad, ’n posisie wat hy tot 1968 beklee.

Hy is getroud met Susan du Pre van Rooyen (skryfster van die roman “"Bodemvas"”) en hulle het twee seuns (Andreas Johannes en Stefan) en ’n dogter (Salomina Magdalena, of Salomé). Die egpaar bly in ’n woonstel in Parktown in Johannesburg en besit ook die familieplaas Mymering in die Klein-Karoo naby Ladismith, waarvan hy later sowat tagtig hektaar aan dr. Anton Rupert se Natuurstigting skenk. Hy is op 17 September 1983 in die hospitaal op George oorlede.

Vroeg reeds lewer hy ’n bydrae tot die ontwikkeling van die drama in Afrikaans deur sy historiese drama uit die Van Jaarsveld-opstand van 1799 in Graaff-Reinet in die Oos-Kaap, “"Gert Vosloo – die egte rebel"”. “"Jacques Serurier, of Teruggekeerd"” is ’n tragikomedie in vyf bedrywe. Die advokaat Jacques Serurier trou teen sy vader se wense met die hartelose meisie Ada, wat hom bedrieg. Jacques keer dan berouvol terug na sy vader. Die hoofkarakter is egter te veel as swakkeling geteken om medelye te wek, terwyl die drama ook ’n aantal onwaarskynlikhede bevat. Beide hierdie dramas is in versformaat geskryf, wat die dialoog onnatuurlik maak eerder as versterk. Die mensgerigte romantiese drama “"Sy meesterstuk"” het as hoofkarakter die kunssinnige Pierre du Plessis, wat droom van skoonheid en vryheid maar vasgevang is in ’n ongelukkige huwelik en ’n regspraktyk. Op ’n vakansie ontmoet hy die skone Mathilde, wat hom betower met haar skoonheid en sy droom weer laat opvlam, maar self onbereikbaar bly. Hy soek ontvlugting eers as vermaaklikheidskunstenaar en eindelik as beroemde skilder, waar hy eindelik sy meesterwerk, ’n portretstudie van Mathilde, ten toon stel. So het hy die skoonheid op doek verewig, terwyl hy self in eensaamheid sy lewe slyt. “"Sketse uit die lewe"” bevat outobiografiese sketse.

Verder skryf hy verskeie boeke oor die ekonomie, soos “"Kapitalisme, partypolitiek en armoede"”, “"South Africa: a case for a National Gold and Banking Policy"” (1957) en “"South Africa: Fundamentals of Reconstruction"” (1945). In laasgenoemde werk dui hy reeds vroeg aan watter ekonomiese moontlikhede daar in streeksontwikkeling is. Hy verdiep hom ook in die geskiedenis en skryf ’n boek oor die herkoms en ontstaan van die Zimbabwe ruïnes, “"Zimbabwe, Rhodesia’s ancient greatness"”, wat in 1965 gepubliseer word. Sy teorie is dat die Fenisiërs vir hierdie groot bouwerke verantwoordelik was.






</doc>
<doc id="114340" url="https://af.wikipedia.org/wiki?curid=114340" title="J.P. Bruwer">
J.P. Bruwer

J.P. Bruwer (23 September 1914 – 13 Maart 1967) was 'n professor en hoof van die Departement Volkekunde aan die Universiteit van Stellenbosch en word aangestel as Kommissaris-generaal vir Suidwes-Afrika (tans Namibië). Hy skryf verskeie volksverhale en ook vakkundige werke.

Johannes Petrus van Schalkwyk Bruwer is op 23 September 1914 op Barrydale in die Kaapprovinsie gebore. Sy ouers was Abraham Petrus van Schalkwyk Bruwer en Margritha Petronella Magdalena Haasbroek. Hy gaan vanaf 1920 tot 1930 op die Afrikaanse skool op sy geboortedorp skool en matrikuleer dan in 1932 aan die Montagu Afrikaanse Hoërskool. Hierna studeer hy in 1933 en 1934 verder aan die Wellington Opleidingskollege waar hy eersteklas diplomas verwerf in Onderwys, Bybelkunde en Dogmatiek. Nadat hy vir ses maande onderwys gee in die distrik van Bredasdorp, vertrek hy in Julie 1935 na Zambië, waar hy as opvoedkundige aansluit by die sendingorganisasie van die NG Kerk van die Oranje-Vrystaat. Hy beklee hierdie pos tot 1950. Tussen 1935 en 1950 is hy onderwyser te Kamoto, hoof van die opleidingskool vir onderwysers te Madzi Mayo en Katete (laasgenoemde deur homself gestig) en vanaf 1944 is hy sekretaris vir onderwys vir die Oos-Luangwa provinsie van Noord-Rhodesië (Zambië). Tydens sy verblyf in Zambië behaal hy in 1945 die B.A.-graad met lof aan die Universiteit van Suid-Afrika en in 1948 die M.A.-graad in Bantoetale en -antropologie met lof aan die Universiteit van Pretoria met ŉ verhandeling oor “"Die gesin onder die moederregtelike Acewa"”. In hierdie tyd dien hy ook op die regering se Adviesraad vir Swart Onderwys en op vele ander regeringsliggame. Hy is in 1938 getroud met Cornelia Dorothea (Cora) Gutter (1911-1990) van Fouriesburg en drie dogters en twee seuns word uit die huwelik gebore.

In Januarie 1951 word hy aangestel as lektor in Volkekunde aan die Universiteit van Stellenbosch en vanaf Januarie 1956 tot einde Desember 1963 is hy professor en hoof van die departement. Hy behaal sy D.Phil.-graad in 1955 aan die Universiteit van Pretoria met ŉ proefskrif oor “"Die verwantskapbasis van sosiale organisasie by matriliniêre Bantoegemeenskappe, met besondere verwysing na die Kunda"”. In sy tyd op Stellenbosch is hy lid van die afvaardiging van die Suid-Afrikaanse regering na die konferensie vir die Komitee vir Tegniese Samewerking Suid van die Sahara in 1955. Verder is hy regeringsverteenwoordiger op die Raad van die Universiteit van Fort Hare; in 1959 tot 1960 besoekende professor aan die Skool vir Gevorderde Internasionale Studies aan die John Hopkins Universiteit in die Verenigde State van Amerika; tussen 1959 en 1963 spesialis-adviseur vir die Algemene Sendingkommissie van die NG Kerk in die Kaap; en tussen 1960 en 1963 voorsitter van die Raad van die Universiteitskollege van Zoeloeland en ŉ lid van die Kommissie van Ondersoek na die Suidwes-Afrika aangeleentheid. Hy is ŉ lid van die Suid-Afrikaanse Akademie vir Wetenskap en Kuns en word in 1961 verkies tot die Raad van hierdie liggaam.

In Januarie 1964 word hy aangestel as Kommissaris-generaal vir Suidwes-Afrika en beklee hierdie pos tot die einde van hierdie jaar. In 1965 word hy aangestel as professor in Sosiale Antropologie aan die Universiteit van Port Elizabeth en in 1967 word hy ook vise-rektor van hierdie universiteit. Hy is lid van die Raad van die Universiteit van Port Elizabeth en ook van die Raad van die Universiteit van Suid-Afrika. In 1965 is hy ŉ getuie vir die Suid-Afrikaanse regering oor die Suidwes-Afrika aangeleentheid by die Internasionale Hof in Den Haag. Hy is op 13 Maart 1967 een van 25 passasiers aan boord van vlug 406 van Port Elizabeth na Oos-Londen wat naby Kayser-strand by Oos-Londen in die see stort en sterf.

“"Die renoster wat eenmaal in duisend jaar lag en ander sprokies"” bevat sy optekening van sprokies van inheemse volkere, waaruit Hennie Aucamp die titelverhaal opneem in “"Wys my waar is Timboektoe"”. Hy skryf ook die roman “"Swart Mamba"”. ŉ Uittreksel uit hierdie boek word deur G.H. Franz onder die titel “"Die dood van die mamba"” in die versamelbundel “"Mooi loop"” opgeneem. “"Die bul van Emvayeni"” is ŉ roman waarin Logalera in sy eie taalidioom vertel van die vlug van sy Natalse stam voor Tsjaka se Zoeloes na Sentraal-Afrika. “"Manne van die Bantoe"” is ŉ boek oor die groot swart leiers Tsjaka, Moshoeshoe en Khama.

Sy reeks van vier radiopraatjies oor “"Ons mandaat: Suidwes-Afrika"” wat hy in Maart en April 1961 oor die Afrikaanse Diens van die Suid-Afrikaanse Uitsaaikorporasie lewer, word later in pamfletvorm deur die SAUK gedruk. Hy skryf verskeie ander vakkundige werke.




</doc>
<doc id="114343" url="https://af.wikipedia.org/wiki?curid=114343" title="Wannie Carstens">
Wannie Carstens

Wannie Carstens (11 Maart 1952 – ) is ’n Afrikaanse taalkundige en professor en direkteur van tale aan die Noordwes-Universiteit. Hy is voorsitter van die Suid-Afrikaanse Akademie vir Wetenskap en Kuns en die Afrikaanse Taalraad en dien op die bestuur van verskeie ander organisasies. As skrywer is hy verantwoordelik vir studies oor die taalkunde en die geskiedenis van Afrikaans.

Willem Andreas Meyer (Wannie) Carstens is op 11 Maart 1952 gebore. In 1970 matrikuleer hy in die eerste klas in Windhoek in Suidwes-Afrika (tans Namibië). Hierna studeer hy verder aan die Universiteit van Stellenbosch en verwerf die B.A.-graad in 1973, die B.A. Honneurs-graad in Afrikaans-Nederlands in 1974, die Senior Onderwysdiploma in 1975 en die M.A.-graad in Afrikaans Taalkunde in 1977. Op universiteit dien hy op verskeie komitees en in 1976 is hy primarius van sy koshuis en assistent in die Departement Afrikaans-Nederlands. Van 1 April 1977 tot Desember 1979 is hy lektor in Taalkunde aan die Universiteit van Stellenbosch, waarna hy vanaf Januarie 1980 tot 30 Junie 1991 ’n soortgelyke pos beklee aan die Universiteit van Kaapstad. In die tydperk 1978–1979 gee hy deeltyds klas in Semantiek aan die Universiteit van die Wes-Kaap. Hy promoveer in 1985 (D.Litt.-graad) aan die Universiteit van Stellenbosch met ’n proefskrif oor “"’n Kontekstuele analise van Afrikaanse bepaalde voornaamwoorde"”. Vanaf Julie 1991 is hy medeprofessor in Afrikaans Taalkunde aan die Potchefstroomse Universiteit vir Christelike Hoër Onderwys en hy word dan aangestel as vol professor van Januarie 1995. Op 1 September 1995 lewer hy sy intreerede oor die onderwerp “"Die Afrikaanse taalkunde – In diens van die gemeenskap"”. Van Januarie 2001 is hy direkteur van tale aan hierdie universiteit, wat vanaf 2004 die Potchefstroom kampus van die Noordwes-Universiteit is. Vanaf 2007 word hy vir ’n tweede termyn van vyf jaar in hierdie pos aangestel. Hy is op 25 Maart 1978 getroud met Wilma van Jaarsveld en die egpaar het drie kinders, Ihan (1981), Rikus (1983) en Annari (1984). Hulle bly op Potchefstroom.

By twee geleenthede besoek hy die Verenigde State van Amerika om navorsing te doen en om ’n reeks lesings te gee oor die sosiolinguistiek van Afrikaans en die taalpolitiek aan universiteite. In 1989 gee hy lesings aan die University of California in Santa Barbara, die University of Nevada in Las Vegas en die University of Texas in Austin, terwyl hy ook verskeie ander universiteite besoek. In 1997 gee hy lesings aan die University of California in Los Angeles, Pennsylvania State University in State College en University of North Carolina in Chapel Hill in North Carolina. Tydens ’n besoek aan België in Julie 2003 gee hy lesings oor Afrikaanse taalkunde in Diepenbeek, terwyl hy op ’n besoek aan België en Nederland in Maart 2005 lesings oor Afrikaans gee aan die Universiteit van Antwerpen, die Vlaamse Hogeschool voor Vertalers en Tolken in Antwerpen, die Koninklijke Academie voor Nederlandse Taal- en Letterkunde in Gent en die Rijksuniversiteit in Leiden.  Tydens hierdie besoek is hy instrumenteel in die besluit om Afrikaans vanaf Oktober 2006 aan te bied as akademiese vak aan die Universiteit van Antwerpen in België. In die tydperk 2007 tot 2012 is hy dan ook gasprofessor aan hierdie universiteit.

Wannie speel ’n besonder belangrike rol in die kultuurlewe en in die bevordering van Afrikaans. Hy is ten nouste betrokke by die vestiging van die Afrikaanse poësieversameling in 1998 by die Poëziecentrum in Gent in België, waar meer as 1400 bundels Afrikaanse poësie reeds opgeneem is. Dit is die grootste versameling Afrikaanse poësie buite Suid-Afrika en is begin met die skenking van Ernst van Heerden se private versameling deur sy erfgenaam, die digter Lucas Malan. Wannie se professionele lidmaatskappe sluit in volle lidmaatskap sedert 1992 van die Suid-Afrikaanse Akademie vir Wetenskap en Kuns, waar hy van 2009 tot 2011 dien as Assistent-voorsitter en in 2011 verkies word tot voorsitter, ’n pos wat hy tot 2014 beklee. Tydens sy ampstydperk as voorsitter beywer hy hom vir die transformering van die Akademie en die uitbouing van internasionale bande. Samewerkingsooreenkomste word dan ook gesluit met die Koninklijke Vlaamse Academie in Brussel in België en die Koninklijke Academie voor Nederlandse Taal- en Letterkunde in Gent, terwyl bande met die plaaslike Academy of Science for South Africa verstrek word. Vir verskeie termyne is hy lid van die Taalkommissie van die Akademie. Hy is ook ondervoorsitter en later voorsitter van die Nasionale Taalliggaam vir Afrikaans, lid van die Suid-Afrikaanse Vertalersinstituut, die Taalkundige Vereniging van Suid-Afrika, die Suid-Afrikaanse Vereniging vir Taalonderwys en sedert 1985 die Internationale Vereniging voor Neerlandistiek.

In die tydperk 1988–2006 dien hy op die publikasiekomitee van die "SA Journal for Linguistics", vanaf 1995 op die publikasiekomitee van "Lexikos" en sedert 2008 op die publikasiekomitee van "Voortgang", die jaarboek van die Stichting Neerlandistiek in Amsterdam. Hy is sedert 1991 lid van die redaksie van die tydskrif "Literator" en vanaf 2001 ook van die "Tydskrif vir Geesteswetenskappe". Sy vele bestuursposisies sluit in Voorsitter van die Provinsiale Taalkomitee van die Noordwes-provinsie in die tydperk 1999–2005, lid van die Pleknamekomitee van die Noordwes-provinsie tussen 2003 en 2006, lid van die Raad van Direkteure van die Buro vir die Woordeboek van die Afrikaanse Taal (W.A.T.) vanaf 2000, lid van die Raad van die Afrikaanse Taalraad vanaf 2002 en voorsitter sedert 2010, asook lid van die Raad van die Afrikaanse Taalmuseum vanaf 2003 en voorsitter van die Nasionale Forum vir Afrikaans vanaf 2005 tot 2007. Verder is hy raadslid van die Universiteit van Stellenbosch en saam met ander is hy ook op die paneel van ’n nuwe vertaling van die Bybel in Afrikaans. In 2014 word hy verkies tot ondervoorsitter van die Pan-Suid-Afrikaanse Taalraad (PanSAT), die organisasie wat meertaligheid in die land moet bevorder.

By verskeie geleenthede woon hy plaaslike en internasionale konferensies by, waar hy referate lewer. Internasionale geleenthede sluit in “"Afrikaans in een veranderende context"” (Januarie 1994 in Amsterdam in Nederland), “"Organisation in discourse"” (Augustus 1994 in Turku in Finland), “"Germanic Linguistics in America Conference"” (April 1997 in Los Angeles in die Verenigde State van Amerika), “"34th Colloquium of Linguistics"” (September 1999 in Germersheim in Duitsland), “"Janus at the Millennium"” (Junie 2000 in Berkeley in die Verenigde State van Amerika) en “"Multilingualism and exclusion: perspectives on language and society"” (November 2007 in Antwerpen in België). Hy is ook ’n gegradeerde navorser van die Nasionale Navorsingstigting.

As aktivis beywer hy hom vir die bevordering van Afrikaans maar ook die lewering van aanvaarbare kwaliteit dienste deur die regering. Hy is in Maart 2012 in ’n onaangename voorval betrokke terwyl hy op pad is na sy ma se begrafnis op Upington in die Noord-Kaap. Naby Ottosdal ry hy deur ’n slaggat wat twee van die motor se bande so erg beskadig dat hy en sy vrou nie verder kan ry nie en die begrafnis noodgedwonge moet misloop. Hierna stel hy ’n eis in die hof in vir die emosionele verlies wat hy gely het omdat hy nie van sy ma kon afskeid neem en saam met sy familie kon treur om berusting te kry nie. Die provinsiale regering skik dan met hom en hy word eindelik R115 000 uitbetaal.

Dit is op taalkundige gebied wat hy sy vername bydrae tot Afrikaans maak. Hy skryf die boek “"Norme vir Afrikaans"”, waarin hy riglyne verskaf vir die korrekte gebruik van die taal. Die boek verskyn die eerste keer in 1989, waarna hy dit grondig verwerk en hersien vir ’n tweede uitgawe in 1991, ’n derde uitgawe in 1994, ’n vierde uitgawe in 2003 en ’n vyfde uitgawe in 2011. Hierdie boek word wyd voorgeskryf aan Suid-Afrikaanse universiteite. “"Afrikaanse tekslinguistiek"” is ’n inleiding tot hierdie onderwerp wat fokus op hoe ’n teks (’n stuk taalgebruik wat as eenheid funksioneer) ontwikkel en verstaan word. Saam met Kris van de Poel (professor aan die Universiteit van Antwerpen) skryf hy ook “"Teksredaksie"”, wat geskryf is as deel van ’n meertalige boekprojek. ’n Engelse uitgawe verskyn dan ook in 2012 as “"Text editing"”. Saam met Edith Raidt skryf hy “"Die storie van Afrikaans: uit Europa en van Afrika"”, ’n manuskrip wat hulle in 2014 voltooi en waaraan hy meer as twee jaar gewerk het, onder meer tydens vyftien maande sabbatsverlof. Afrikaans se Europese en Afrika-geskiedenis word hierin op omvattende wyse beskryf en die boek bring hulde aan die mense van talle rasse wat bygedra het tot die ontwikkeling van Afrikaans.

Sy gereelde artikels oor taalkundige onderwerpe word gepubliseer in tydskrifte soos "Taalfasette", "Tydskrif vir Geesteswetenskappe", "Klasgids", "SA Journal of Linguistics", "Tydskrif vir Taalonderrig", "Journal for Language Teaching", "Literator", "Didaktikom" en "Tydskrif vir Nederlands en Afrikaans". Hierbenewens lewer hy ook bydraes tot verskeie boeke, insluitende “"G.S. Nienaber – ’n Huldeblyk"”, “"Rondom Roy – Studies opgedra aan Roy H. Pheiffer"”, “"Sintaksis op die voorgrond"”, “"Taallandskap"” (’n huldigingsbundel vir prof. M.C.J. van Rensburg) en “"Speaking in Unison"”. Hy is ’n gereelde gas op “"Tel jou woorde"” en “"Die tale wat ons praat"”, radioprogramme wat oor Radiosondergrense uitgesaai word, terwyl hy ook deelneem aan televisieprogramme oor die taal.

In 1992 en weer in 1997 en 1999 huldig die Noordwes Universiteit hom met ’n toekenning vir uitnemendheid in opvoeding, terwyl hy in sy loopbaan verskeie navorsing- en reisbeurse vir die uitbreiding van sy kennis en die produksie van taalkundige werke verwerf. In 2003 ken die Suid-Afrikaanse Akademie die C.J. Langenhoven-medalje aan hom toe as lid van die Taalkommissie wat verantwoordelik was vir die ontwikkeling van die negende uitgawe van die “"Afrikaanse Woordelys en Spelreëls"”. Die Afrikaanse Taal- en Kultuurvereniging (ATKV) vereer hom in 2006 met ’n Woordwyser-toekenning vir die vierde uitgawe van die boek “"Norme vir Afrikaans"” en in 2008 ontvang hy ’n toekenning van die Rapportryersbeweging vir sy werk met die ontwikkeling en bevordering van Afrikaans.




</doc>
<doc id="114344" url="https://af.wikipedia.org/wiki?curid=114344" title="Eveleen Castelyn">
Eveleen Castelyn

Eveleen Castelyn (1928–2004) was ’n Afrikaanse digter wat veral in die skryf van haikoes en tankas uitgeblink het. Haar debuutbundel, "Tussen hemel en aarde", is in 1979 met die Eugène Maraisprys bekroon.

Eveleen Pretorius is op 17 Junie 1928 op Schweizer-Reneke gebore en word groot op hierdie dorp waar haar vader, Jan Pretorius, stadsklerk was. Na die dood van haar vader in 1937 verhuis die gesin in 1939 na Pretoria. Sy gaan skool aan die Laerskool Pretoria-Oos en matrikuleer in 1946 aan die Afrikaanse Hoër Meisieskool. Hier verwek Anna Neethling-Pohl by haar ’n vroeë belangstelling in en liefde vir die poësie deur haar voorlees van gedigte van Leipoldt, Celliers, Marais, Krige, Eybers en die Louw-broers. Noodgedwonge moet sy na skool gaan werk om haarself te onderhou en sy kry opleiding in handelsvakke aan die Liefse Handelskollege in Pretoria. Vanaf 1947 tot 1952 is sy snelskrifonderwyseres by hierdie selfde kollege en later werk sy ook ’n ruk by die Universiteit van Pretoria. In 1950 trou sy met die onderwyser Hermanus Christoffel (Cas) Castelyn, later professor aan die Fakulteit Opvoedkunde van die Universiteit van Suid-Afrika. Hulle het twee seuns, Jan en François. Die gesin het ’n wye belangstelling in kuns, antieke Oosterse porselein, Persiese tapyte, Africana en wêreldletterkunde.

Eveleen dien vanaf 1973 tot 1978 in die skakelredaksie van "Tydskrif vir Letterkunde". Sy het ’n goeie leeskennis van Duits en Frans en is goed bevriend met Elisabeth Eybers, wat ook op Schweizer-Reneke groot geword het en wat haar baie aanmoedig en help met haar gedigte, veral voor die verskyning van haar eerste bundel. Haar man ontval haar in 2002 en sy is op 5 Desember 2004 in haar huis in Menlopark in Pretoria oorlede

Haar eerste gepubliseerde werk is kinderverhale en sy publiseer “"Gladdejan die seepmannetjie en ander stories vir kleuters"” in 1957, opgevolg met “"Stories vir die kleingoed"” in 1961. Reeds vroeg in die sewentigerjare verskyn daar ook gedigte en kortverhale van haar in "Standpunte" en "Tydskrif vir Letterkunde". Vanaf haar eerste bundel lewer sy gedigte wat getuig van digterlike selftug, waarin ’n goed ontwikkelde beeldsintuig en sin vir kontraste werksaam is. Deurlopende temas in haar werk is die waardes gesentreer in ’n stadslewe, in die gesin en godsdiens, geweld en sosio-ekonomiese en politieke vraagstukke. Die mens met sy ervarings en bedreigings soos pyn, siekte, ouderdom, geweld en buitestaanderskap is telkens die kern. Die tegnologie word ook beklemtoon, soos veral in “"Kubermens"” verwoord. Sy behandel ook die verbygaande tyd, aftakeling, afstand doen en skeiding en is waarskynlik die eerste Afrikaanse digter van tanka-verse en ons voorste digter van haikoe-verse in die tradisionele Japannese vorm. Haar bydrae tot die Afrikaanse poësie lê veral in haar besondere vermoë om verse te skryf wat byna deursigtig is in hulle eenvoud, maar telkens met ’n herlees ’n fyn deurdagte vakmanskap verraai.

Haar debuutbundel “"Tussen hemel en aarde"” se titel dui reeds verskeie van die temas aan, soos die kontraste tussen hemel en aarde, heilig en wêrelds, dood en lewend en ideaal en werklikheid en verys ook na die lot van woonstelbewoners. Dit bevat verse oor die aarde en die aardse leed waarin dit duidelik blyk dat die aarde nie ons woning is nie. Dit is veral die stad wat die hemelse dinge, soos die fraai en blomryke natuur, die gesinsverband en die eenheid met die aarde, bedreig. Baie gedigte handel oor siekte, afskeid en dood, waar mense in transito tussen hemel en aarde is. Die openingsgedig “"In die wagkamers"” beskryf die pasiënte wat in die wagkamers sit met die X-straalfoto’s van hulle ingewande en wag op die verslae oor hulle siektes, wat soos doodsberigte aan hulle oorgedra word. Hierdie stryd teen siekte is soos die groot verdrukking wat die pasiënte op aarde moet trotseer. “"Terapie"” beskryf die diagnose van die ortopediese chirurg, maar die spreker vind troos in die rym van die mediese woorde met alledaagse woorde, terwyl die spreker vertroosting vind daarin dat die fisiese behandeling sal geskied deur iemand wat slegter daaraan toe is as sy. “"Histerektomie"” werk knap met ironiese teenstelling, met die eerste strofe wat die begin van lente en by implikasie nuwe lewe aankondig, terwyl dit juis die tyd is wat die spreker se vrugbaarheid finaal beëindig word. “"Afsondering"” beklemtoon die afgeslotenheid van groepe mense en individue, veral die baie wat in afsondering sterwe. “"’n Wes-Transvaalse trauma"” beskryf die herinnering van die droefheid na die oorlye van ’n vader, wat die spreker herbeleef wanneer die nagwind verdrietig huil. “"Die slagoffer"” het ’n kind as spreker, wat ná die egskeiding deurloop onder die ouers se haat vir mekaar. Aangrypend is die deernis met die mens wat spreek uit “"Harmonie in Mearsstraat"”, wat geskryf is na aanleiding van ’n skildery waar die mens in sy neerdrukkende stadsbestaan geteken word. “"Van Kersfees tot Mei"” beskryf die oppervlakkige bejeëning van godsdienstige vakansiedae, waar die ware aard van hierdie geleenthede nie meer erken word nie. “"Johannesburg"” speel knap met die teenstelling van die stad in die aand met sy blink liggies, wat in die dag afwesig is, met slegs die werklikheid dat die stad van onder hol is, wat ook die leegheid van die stadsbestaan beklemtoon. Die stutte is ook verwyder, wat suggereer dat die bestaan nie stewig is nie en soos ’n kaartehuis kan intuimel. “"Foto-verhaal"” is ’n beskrywing van ’n lewensgeskiedenis vanaf die kinderspel tot by die graf na aanleiding van ’n paar foto’s. “"Hansie en Grietjie"” het die bekende sprokie van Grimm as agtergrond, maar die digter verplaas die gebeure nou na ’n moderne stadsmilieu. Die ouers se gejaagde lewenswyse veroorsaak dat hulle in werklikheid stiefouers word wat hulle kinders daagliks by bewaarskole aflaai en na werk weer oplaai en hulle terugneem na hulle hokke, waar hulle by implikasie die funksies van die heks in die sprokie oorneem. Die toespeling slaag egter slegs gedeeltelik, aangesien daar te veel van die basis gegewe wegbeweeg word. “"Word die bome nog?"” skets die stadbewoner se afgeslotenheid van die natuur, met die eerste strofe waarin die spreker vrae vra en wonder of die natuur nog is soos in die verlede. Die tweede strofe dui dan die onnatuurlike van die woonstelplantasies aan en sluit aan by “"Hansie en Grietjie"” in die suggestie van die besering aan die kind. “"Werkende vrou"” is ’n treffende beskrywing van hoe die vrou wat in haar werk opgaan, afgesluit word en vervreem word van haar man en kinders terwyl die tyd meedoënloos verbygaan. Die aanduiding van hoe die tyd verbygaan (“nou-nou” in die eerste strofe, “dagskof” in die tweede en “jaar” in die derde) word subtiel gedoen, terwyl die vertrek van die swaeltjies ook simbool is van hoe die somer van die lewe verbygegaan het en daar nou slegs die winter is. “"Dienspligtige"” is ’n tweegesprek tussen die dienspligtige en sy ma. Hierin word die onpersoonlike gebruik van die metaalplaatjie om sy doodstyding aan die ma oor te dra, verduidelik. Die ma antwoord dat hy tot dusver slegs lig verwond is, met die implikasie dat enigiets vorentoe nog kan gebeur. “"Ruimtewandeling"” beeld die spreker se begeerte uit om na die dood ligvoets in die niet te wandel, wat gekontrasteer word met die stoet begrafnisgangers wat stadig voortbeweeg met haar lywige oorskot. In ’n ander toonaard is “"September"”, waar die titel reeds die begin van lente en nuwe lewe suggereer en die egpaar opnuut hulle huwelik herdenk met ’n fees waarin hulle die heuning en maan (toespeling op “honeymoon”) geniet. Hierdie bundel word in 1979 met die Eugène Marais-prys bekroon.

“"Menslikerwys gesproke"” se titel verwys na die menslike en impliseer daardeur reeds ook die metafisiese. Die bundelvoorblad dien reeds as versterking van die inhoud, met ’n afdruk van Edvard Munch se skildery “"Die skreeu"” wat die pyn van menslike bestaan impliseer. Die deurlopende tema is dan die pyn en sterftes van hierdie lewe, met die motief van reis en die mens as reisiger prominent. So beweeg die verse van die gewone na die ongewone en van die aardse na die ewige. Die bundel is in vyf afdelings verdeel. Die eerste afdeling beskou temas wat ook in haar debuut aangespreek is (afstand, afskeid, siekte). “"Remembrance"” se titel verwys na die hartseerlied wat die spreker se ma op die klavier speel in herinnering aan die oorlede pa. In “"Nagwyn"” (waarin intertekstueel verwys word na T.T. Cloete se gedig “"Huis snags"”) is dit nie die geluide nie, maar die voetstappe van haar afwesige seuns wat sy in haar “dowe linkeroor” hoor. Die een is reeds oorlede, die tweede is in die buiteland en die derde is as soldaat betrokke in die grensoorlog. Die tweede afdeling bevat verse oor geweld en wreedheid, soos onder andere ondervind in die grensoorlog. In hierdie gedigte word die futiliteit van die grensoorlog verwoord deur die sterfte van jong seuns wie se lewens nog voor hulle gelê het. Hierdie werklikheid word telkens gekontrasteer met die retoriek van die bevelvoerders wat die gebeure verdedig en verontskuldig. “"Sterfliedjie op ’n ou deuntjie"” (wat intertekstueel verwys na Leipoldt se “"Nuwe liedjie op ’n ou deuntjie"”) gedenk die dood van twaalf soldate tydens die grensoorlog, met die enigste wins uit hulle dood die feit dat die agtergeblewenes onthou. “"Katima Mulilo: 23 Augustus 1978"” beskryf hoe die vyand se missiel slapende agtienjarige soldate tref, en met aanhalings uit “"Die Stem"” die hoogste prys betaal. “"Skylab"” beskryf hoe die ruimtelaboratorium eers soos ’n verminkte insek in die ruimte tuimel en dan op die aarde neerplons. Die “gloeister” maak dan ’n vergelyking tussen hierdie sogenaamde ster en die ster van Bethlehem, met die wyse manne van Nasa wat sleg afsteek teen die wyse manne van die Ooste. Met Jesaja 24 (wat die vernietiging van die aarde as tema het) as motto beskryf “"Seven Sorrows"” die kernkragongeluk by Three Mile Island in die Verenigde State van Amerika. Die koepel van die kernkragreaktor word hier ironies beskryf as ’n kernkatedraal, met die suggestie dat hierdie mensgemaakte skepping wat dood en verwoesting saai, deur die mens aanbid word. Dan word die verwoesting beskryf wat aangebring is deur die atoombomaanval op Hirosjima tydens die Tweede Wêreldoorlog, met Little Boy die naam wat aan die bom self gegee is en "Enola Gay" die naam van die bomwerper wat die bom vervoer het. Die gedig sluit af met priesters wat spesiale absolusie verleen aan diegene wat oor hulle geweldsmisdade bieg in die kerk met die gepaste naam van Seven Sorrows. “"20 Mei 1983"” verwys na die Kerkstraatbom in Pretoria, waar die ANC in sy beleid van binnelandse terreur ’n bom geplant het wat negentien burgerlikes gedood het. Die bundeltitel kom in hierdie gedig voor, waarin gestel word dat die slagoffers menslikerwys gesproke nog kon geleef het, met die implikasie dat medemenslikheid hier afwesig was. Die gedig verwoord die spreker se magteloosheid om hierdie gebeure te begryp, met die rosettaklip wat verwys na die sleutel waarmee die hiërogliewe ontsyfer is, wat in hierdie geval onbegryplik geword het. Die derde afdeling het as tema die skoonheid wat uit verdriet voorkom (hospitaalverblyf, siekte en dood). Hier is dit veral “"Oktober"” (met sy wrang verwysings na Leipoldt se loflied) wat die lyding kernagtig saamvat. “"Ysplaneet"” se titel impliseer die kilheid van ’n bestaan onder ’n onbegryplike en afsydige God. “"Landingstuig"” beskryf in die eerste gedeelte die sagte landings van die liefdespel tussen minnaars, wat later deur aftakeling, siekte en dood in die finale landingstuig, die doodskis, eindig. Treffend is die gebruik van dieselfde simbole (byvoorbeeld landings, angeliere) om die veranderende rol van hierdie simbole met die lewensverloop uit te beeld. Afdeling vier behandel die futiliteit van die menslike gevoelens, ongeag of dit vreugde of pyn is, wat dikwels met skrynende ironie uitgebeeld word. In “"Vaderkrismis"” word die kommersiële Kersvader wat in die OK-basaar oudiënsie verleen aan die kinders implisiet vergelyk met Jesus wat die kindertjies na hom toe laat kom, met die treffende einde wat Kersfees en Judas se verraad kombineer en die silwerstukke wat simbolies word van die hedendaagse Kersfeesviering. Die bundel word afgesluit met ’n afdeling haikoes.

“"Minder as die engele"” het, soos die titel aandui, die engel-motief en die menslike lewe in vergelyking daarmee as eenheid. Die titel verwys na ’n aanhaling uit Hebreërs 2, waar die mens as “’n weinig minder as die engele” beskryf word, maar verkry binne die bundel ’n ironiese toon wanneer die gedigte die mens se tekortkominge, sy liggaamlike mankemente en sy kwellings beskryf. Hoewel die mens as minderwaardig teenoor engele beskryf word, is die gedigte nie somber of swaarmoedig nie danksy die deurlopende sin vir die ironie en humor. Die aanvangsgedig, “"Paradyspendelaar"”, sluit in sy openingsin by die bundeltitel aan, maar kom eindelik tot die slotsom dat die Paradys nie die mens se woning is nie – ’n intertekstuele kommentaar op Totius se bekende “"Die wêreld is ons woning nie"”. Die suggestie hier is egter dat die mens nêrens werklik tuis is nie. Die bundel bevat gedigte oor ou mense wat die dood afwag (om engele te word), klein kinders wat engeltjies is en ook die ironie van klein kinders se sterftes. Die doodsengel en die mens in afwagting op die dood figureer ook in ’n aantal sterk gedigte. “"Bestemming"” beskryf die bejaarde egpaar wat elke aand ’n wandeling onderneem, skynbaar steeds sonder antwoorde op die lewensvrae. Hulle ware bestemming, die dood, is egter reeds bepaal. “"Consider your verdict"” het die Helderberg vliegramp van 1987 as tema, met die vraag wat gestel word of die duiwel hier die besluite geneem het in stede van God. “"Groepfoto"” beskryf ’n unieke ruimtefoto wat Voyager 1 van die sonnestelsel geneem het toe al die planete eenmalig in ’n ry was. “"Hemelse oog"” het ook ’n ruimtetema, met die Discovery-pendeltuig en die Hubble-teleskoop wat die oneindige getal sterre kan waarneem en selfs kan teruggaan in die geskiedenis om die begin van die heelal en die oerknal waar te neem. Dit is egter slegs die Alsiende Oog van God wat kan waarneem waar lewe is, nou en in die hiernamaals. Verdere temas is die huislike lewe, man, kinders en familie, gesondheid en persoonlike geluk. In “"Terafim"” word beskryf hoe die afwesige ouers hulle afsloof vir die huisgode, wat in die vierde strofe beskryf word as die materiële dinge soos klankstelsels, televisies en huisrekenaars. In hierdie gedig word die Bybel as interteks betrek met die verwysing na die jaarlikse vlug uit die slawehuis, waar die Israeliete se uittog uit Egipte in herinnering geroep word. Dat die materiële in alle opsigte oorheers, word ook gesuggereer in die slotstrofe waar die huisgode deur die “multiplexpolis” bedek word, in teenstelling met die Bybel se ewige waarde van die liefde wat alles bedek. “"Lehlogonolo"” beskryf die kontras tussen die spreker en die swart dogtertjie se ervaring van Kersfees, met die swart dogtertjie se verwondering, vreugde en vrede wat klaarblyklik by die spreker afwesig is. “"Dwangrym"” is ’n huldigingsvers aan Elisabeth Eybers, met die titel wat inspeel op Eybers se digbundel “"Rymdwang"”. Twee gedigte het titels ontleen aan popliedjies uit die sestigerjare en word opgedra aan die digter se seuns. In beide speel die popliedjie intertekstueel mee. “"Those were the days my friend"” (Mary Hopkin was die sangeres) beskryf die wegry van die seun van die huis na voltooiing van sy diensplig en kom die dae van die jeug wat die moeder gedink het nooit sou eindig nie, tot ’n einde. “"Yesterday"” (van die Beatles) beskryf die harde werklikheid waarmee die seun in die diplomatieke diens tydens apartheid mee te doen het en kom die besef hoe goed die verlede was. Die bundel sluit weer af met ’n afdeling haikoes. “Die reeks “"Kinder-Totenlieder"” (kinderdoodsliedere) se motto verwys na die name Rückert en Mahler. Friedrich Rückert het in 1833 binne sestien dae twee kinders deur skarlakenkoors aan die dood afgestaan en hy skryf in die daaropvolgende ses maande 425 gedigte tot hulle eer. Die komponis Gustav Mahler verwerk en toonset vyf van hierdie gedigte ongeveer sewentig jaar later. Castelyn skryf ook vyf gedigte oor die dood van kinders, die eerste oor ’n jong meisie wat uit die verskrikking van die wêreldoorlog gered word, net om dan na ’n donderstorm in die Walkerstraat-spruit te verdrink. "Minder as die engele"” word in 1990 genomineer vir die Rapportprys.

“"Kubermens"” ondersoek die verhouding mens tot rekenaar, waar die rekenaar besig is om al meer menslik te word en die mens weer meer rekenaaragtig. Die moderne tegnologie verdring dus die menslikheid en word ’n oorheersende invloed. Die bundel open met die losstaande gedig “"Mites van die heelal"”, waarin die titel reeds in sy verwysing na mite impliseer dat dit hier gaan oor hoe die moderne of kubermens sy omgewing en kultuur binne die heelal verstaan. Die heelal word dan in die gedig verstaanbaar gemaak deur die wetenskap, die sprokieswêreld en die gewone alledaagse bestaan van die mens, wat uit die baarmoeder gebore word en groei. Die eerste afdeling, “"Kuberruimte"”, ondersoek hoe rekenaars menslike eienskappe aanneem en selfs die komposisies van groot meesters kan ontleed ten einde dit na te boots (“"Kuber-komponis"”). “"Die reus van IBM"” beskryf hoe die gevoellose blikbrein kompeteer teen die wêreldkampioen skaakmeester Garry Kasparof en hom byna klop. Dit is egter net ’n kwessie van tyd voordat die blikbrein oor alle mense sal seëvier. Die blikbrein is gevoelloos, vreesloos en boos en het die potensiaal om die mens met sy kreatiwiteit te vernietig. “"As die mens God speel"” is die tweede afdeling, waarin die dinge wat die voortbestaan van die aarde bedreig, soos kernkrag en besoedeling, onder die loep geneem word. “"Tjernovil"” bespreek die kernkragramp wat daar plaasgevind het en hoe die moderne tegnologie die voortbestaan van lewe op die aarde bedreig. Hierby aansluitend is “"Gestorwe planeet"”, waarin die beskadiging aan die osoonlaag, die besoedeling deur kernkrag-afval, menslike uitskotte en olierampe in die natuur die boodskap uitspel dat die geskape paradys nou ’n gestorwe planeet is wat deur die mens vernietig is. “"E-pos"”, die derde afdeling, bevat gedigte oor ’n verskeidenheid onderwerpe, amper soos boodskappe of elektroniese briewe. “"Reconnaissance-vlug"” roep aktuele gebeure in Afrika op, met ironiese kommentaar op die Afrika-Renaissance of Afrika-herlewing. Hier is die hadidas die onheilspellende boodskappers, wat in hulle verkenningsvlugte nie ’n herlewing sien nie maar eerder onheilsgebeure soos die volksmoord van Hutu’s op Tutsi’s in Rwanda en die wreedaardige bewind van die diktator Mobutu Sese Seko in Zaïre. “"Plakkers"” beeld die armoedige bestaan uit van plakkers in die plakkerskamp wat die ironiese naam van Liefde en Vrede dra. Hulle is uitgestotenes, wie se enigste hoop is om in die hiernamaals werklik liefde en vrede te ervaar. “"’n Huis en ’n boks"” vertel die hartseer verhaal van die huiswerker Esther Pebetsi. Na dertig jaar se swoeg en sweet is haar huisie amper klaar, maar nie lank daarna nie sal sy eindelik tot ruste kom en begrawe word in die boks (doodkis) waarvoor sy so getrou haar hele lewe lank gespaar het. “"Begin van ’n dag"” beskryf hoe die triestigheid van die winter deur ’n soen van die geliefde opgekikker word. In “"Ter wille van"” word die bykom na ’n operasie beskryf waar die spreker by die dood omgedraai het, met die wete dat liefde die rede is waarom ons die pyn van die lewe verduur. Die daaropvolgende gedig, “"Gekweste"”, beskryf ’n borsprotese, waar die laaste twee reëls ook die liefde se helende krag beklemtoon. Die bundel word afgesluit met twee afdelings wat elk bestaan uit ’n reeks kort verse. “"Wes-Transvaal blues"” ondersoek ’n kinderervaring se ondertone, met kernagtige beskrywings van ’n gebied en tydperk in die digter se lewe wat weerklank dwarsdeur haar oeuvre gevind het. Die laaste afdeling is ’n aantal tanka-verse, ’n Japannese versvorm. Tankas bestaan uit vyf reëls, met reëls 1 en 3 wat uit vyf sillabes en die res uit sewe sillabes bestaan. Hier is “"Ma verjaar vandag"” treffend, met eers die laaste reël wat aandui dat hierdie verjaarsdag nie soos gewoon op aarde gevier word nie.

Haar gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"”, “"Liggaamlose taal"”, “"Kraaines"”, “"Goudaar"”, “"Honderd jaar latr"”, “"Voorspraaek"” en “"Die dye trek die dye aan"”.






</doc>
<doc id="114345" url="https://af.wikipedia.org/wiki?curid=114345" title="Susanna Bruwer">
Susanna Bruwer

Susanna Bruwer (6 Februarie 1895 - 9 Maart 1973) was ’n Afrikaanse skrywer en was getroud met A.J. Bruwer, die bekende ekonoom en skrywer.

Susanna du Pre van Rooyen is op 6 Februarie 1895 gebore as een van agt kinders. Haar vader is Ignatius Marthinus Stephanus van Rooyen (1865–1914) en haar moeder is Salmina Magdalena van Rooyen. Haar ouers is op 16 Julie 1890 op Senekal met mekaar getroud. Sy is getroud met dr. A.J. Bruwer, die bekende ekonoom en skrywer. Hulle het twee seuns en ’n dogter, naamlik Stefan, André en Salomé. Die egpaar bly in ’n woonstel in Parktown in Johannesburg en besit ook die familieplaas Mymering in die Klein-Karoo naby Ladismith. Sy is op 9 Maart 1973 oorlede.

Sy skryf die roman “"Bodemvas"”, wat baie sterk aangeprys word deur kritici soos F.E.J. Malherbe by publikasie en vele herdrukke beleef. Hierin word die vir die tyd besonder aktuele kwessie van die verhouding tussen Afrikaans- en Engelssprekendes ondersoek en die botsing wat verskillende stelle lewenswaardes ontlok. Die titel van die boek verwys dan ook na die Afrikaner wat vas is aan hierdie grond en nie ’n ander tuiste ken nie. Oom Gerrie Enslin van Palmietfontein is ’n welgestelde Transvaalse Boer wat as gevolg van die lyding tydens die Anglo-Boereoorlog ’n geswore vyand is van alles wat Engels is. Sy dogter Lena raak dan verlief op ’n Engelse jongman, dr. Harold Carey, wat voel dat die familie dit as ’n eer moet beskou dat ’n Engelse dokter hulle dogter as vrou wil hê. Hy is nie van plan om in Suid-Afrika wortel te skiet nie en verwag van Lena om haar verlede prys te gee. Tant Hessie probeer om die konflik tussen oom Gerrie en Harold te ontlont en haar kind in die proses te behou, maar stuit haar teen die trots en onversetlikheid van haar man. Oom Gerrie en tant Hessie weier toestemming tot ’n troue en Lena trou in die geheim met Harold. Die huwelik se onvermydelike botsings dwing haar egter om ook vir Harold te verlaat en met haar ongebore kind terug te keer na haar wortels. Haar moeder, tant Hessie, is intussen oorlede. Hieruit volg besinning en groter insig en aanvaarding van die ander. As gevolg van die aktuele tema word die boek aanvanklik oorskat, hoewel dit nie sonder verdienste is nie. Oom Gerrie en Harold is twee teenpole, wat tot tipering lei, terwyl die karakters oor die algemeen nie werklik as mense uit die verf kom nie. Die Paul de Groot-toneelsgeselskap het in 1933 ’n verhoogverwerking van hierdie boek op ’n aantal Bolandse dorpe opgevoer, sonder veel sukses. “"Stefan in die tuin"” is ’n kinderboek en “"Op haar plek"” ’n huweliksroman. In November 1929 publiseer sy in "Die Nuwe Brandwag" die belangwekkende artikel “"As ’n vrou wil skryf. ’n Skets uit die getroude lewe"”, waaruit die vooroordeel wat op daardie stadium steeds teen vroueskrywers gerig is, duidelik blyk.




</doc>
<doc id="114346" url="https://af.wikipedia.org/wiki?curid=114346" title="Kobus Burger">
Kobus Burger

Kobus Burger is ’n joernalis en dramaturg en uitvoerende regisseur van drama by Radio Sonder Grense.

Kobus Burger studeer vanaf 1991 tot 1994 joernalistiek aan die Universiteit van Stellenbosch. Hy word dan vanaf Januarie 1995 ’n kunsverslaggewer en musiek- en teaterresensent en later redakteur van "Beeld" se kuns- en vermaakbylae, "Plus". Terselfdertyd word hy lid van die Kunstekabinet vir die Klein Karoo Nasionale Kunstefees (KKNK) en is hy ook beoordelaar vir die Nagtegaalprys. Hy word in 2007 deur dr. Eric Maisel, Amerika se voorste kreatiwiteitsafrigter, opgelei om kunstenaars van verskeie dissiplines te help om hulle kreatiewe potensiaal te bereik. In Augustus 2009 word hy aangestel as programbestuurder van die KKNK. In 2010 doen hy afstand van hierdie pos om hom toe te spits op sy skryfwerk, klasgee en ’n radioprogram. Hy hanteer ’n weeklikse teatergesprek op RSG Kuns en word in Mei 2012 aangestel as uitvoerende regisseur van drama by RSG. Hier is hy die stukrag agter die innoverende radio-kunstefees wat vanaf 2013 op RSG aangebied word. Hierdie fees word bekroon met ’n Fleur du Cap-teaterprys vir vernuwing en verower ook ’n innovasieprys van Business Arts South Africa (BASA). Op ’n deeltydse basis doseer hy ook joernalistiek aan die Universiteite van Johannesburg en Pretoria. In sy vrye tyd fasiliteer hy kreatiwiteitslypskole, wat hy reeds by onder andere die Grahamstad Nasionale Kunstefees en die Moshito-musiekkonferensie aangebied het. Hy bly in Johannesburg.

Van sy gedigte en kortverhale word in "Tydskrif vir Letterkunde" gepubliseer. Sy eerste drama “"Mara wie?"” is in 2009 onder die vyf finaliste vir die toekenning van die Nagtegaalprys. Die drama word by die KKNK en Aardklop opgevoer en word beskryf as ’n spieël vir die samelewing wat veral kommentaar lewer op die vervlakking wat in die media plaasvind. Mara is ’n ouer, bekende aktrise wat nie normaalweg onderhoude toestaan nie. Kort voor haar sestigste verjaarsdag staan sy egter ’n onderhoud toe as guns vir ’n ou vriendin. Die onderhoud is met die jong onervare joernalis Jeandré, wat met haar hipermoderne geradbraakte taalgebruik en oppervlakkige kennis en ervaring nie opgewasse is vir die taak nie. Hulle is gou haaks met mekaar, want Mara ontbloot haar siel aan die poppie wat weinig insig het en haar met haar onsinnige vrae irriteer. Dan vertel Jeandré haar van haar grusame ondervindings as misdaadjoernalis en dit word duidelik hoe ernstig ’n mens kan mistas as jy op die uiterlike oordeel. Die titel verwys na Mara wat worstel met die vraag oor wie sy werklik is: die aktrise, een van haar karakters of ’n doodgewone mens wat doodgewone dinge doen, maar ook na die kortstondigheid van roem, sodat die bekendes van vandag more onsigbaar is. Hierdie drama word ook vir die radio verwerk en oor Radioteater op Radiosondergrense uitgesaai. In 2011 word dit bekroon met ’n ATKV Mediaveertjie vir beste radiodrama.

In 2015 word Cordis-Trust se Orde van die Beiteltjie aan hom toegeken vir sy deurlopende ywer in die bevordering van die Afrikaanse woordkuns op Radiosondergrense.




</doc>
<doc id="114347" url="https://af.wikipedia.org/wiki?curid=114347" title="B.R. Buys">
B.R. Buys

B.R. Buys (*10 April 1876, Albert –† April 1949) was ’n vroeë Afrikaanse skrywer uit die Eerste Afrikaanse Taalbeweging. Hoewel hy hoofsaaklik digkuns lewer vir "Ons Klyntji," lewer hy sy beste werk met die twee novelles: "’n Haastige huwelik" en "Terug in lewe" (beide onder skuilname geskryf). Hierdie novelles verskyn ook in"Ons Klyntji."

Barend Rudolf Buys is op 10 April 1876 op die plaas Krompoort in die distrik Albert gebore. Sy ouers was Hendrik Jacobus Buys en Geertruida Louisa van Schalkwyk. Hy is ’n direkte afstammeling van die stamvader van die Buys-familie wat omstreeks 1720 uit Duitsland na die Kaap toe gekom het. Sy eerste onderwys ontvang hy van sy moeder met behulp van ’n spel- en leesboek en daarna in ’n privaat skool op ’n naburige plaas. Hierna gaan hy in 1888 na mnr. Philip Snyman se Vrye Christelike Skool op Burgersdorp en word in 1892 oorgeplaas na die Gereformeerde Teologiese Skool, waar hy in 1894 die Junior Sertifikaat-eksamen aflê. Weens geldgebrek gaan hy hierna na Aliwal-Noord, waar hy in 1895 matrikuleer. Dan word hy vanaf September 1895 onderwyser, terwyl hy steeds studeer en in 1897 ’n derdeklas-onderwyssertifikaat met lof behaal. In die begin van 1899 word hy onderwyser by ’n skool in die distrik Waterberg in Transvaal, waar hy met mej. De Beer getroud is. Hulle het ’n gelukkige huwelikslewe gehad tot tot sy in 1912 weens koors oorlede is.

Met die uitbreek van die Anglo-Boereoorlog sluit hy by die Boeremagte aan. Hy word in 1901 gevange geneem en na Bermuda gestuur as krygsgevangene. Ná die oorlog gee hy weer ’n jaar lank onderwys in Transvaal, waar hy en sy vrou in ’n tentwoning bly wat die onderwysdepartement verskaf. Ter wille van sy vrou se gesondheid, wat die ontberings van hierdie bestaan te veel gevind het, aanvaar hy dan ’n betrekking by die Paarl Drukpersmaatskappy (D.F. du Toit & Co). Hier word hy onderredakteur van "Ons Klyntji" en "Di Patriot", maar die besigheid gaan in 1904 tot niet en hy gee weer onderwys, hierdie keer in die Vrystaat. Sy vrou sterf in 1912 en hy trou daarna weer, in 1913 met Maryna Elizabeth Levina van Zyl. ’n Dogter, Hester Susanna, word uit die huwelik gebore. Hierdie huwelik is nie gelukkig nie en sy vrou verlaat hom wanneer hy in armoede en werkloosheid verval.

Hy is agtereenvolgens hoof van 27 staatskole op die platteland in al vier provinsies en onder al vier onderwysdepartemente en gee ook onderwys by ’n aantal privaatskole. Vanaf 1928 gaan dit baie sleg met hom, weens omstandighede buite sy beheer. Hy verloor sy onderwyspos en gee dan private onderwys, maar word in die depressie van 1933 gedwing om op die paaie te gaan werk met graaf en pik. Later woon hy in Johannesburg, waar hy vir nege maande by die Johannesburgse Stadsraad werk en sanitêre slote grawe. Hy word afgedank omdat hy kwansuis “te oud en swak” is vir die werk, waarna hy vir drie maande in ’n skoenfabriek werk, maar ook hierdie werk in September 1939 verloor. Hierna is hy werkloos tot met sy dood. In April 1949 is hy oorlede.

Sy eerste bydrae vir "Ons Klyntji" is in Julie 1897 met ’n oplossing van Bybelse raaisels, waarvoor hy in Augustus 1897 die eerste prys wen. S.J. du Toit skryf ook ’n prysvraag uit vir die beste lys tipies Afrikaanse woorde vir die samestelling van die "Patriot-Woordeboek", waarvoor hy die eerste prys wen met 2224 woorde. 

Sy letterkundige bydrae is verskeie versies wat veral in "Ons Klyntji" verskyn (sommige onder skuilname soos Barbu en Darius Bendolf). In November 1898 kry hy die tweede prys vir die beste geskiedkundige gedig met "Dapper Dirkie Uys", waarin hy die geskiedkundige verhaal van hierdie Voortrekkerseun in verse van vyf reëls vertel. Dirkie gaan saam met sy pa, Piet Uys, op ’n strafekspedisie teen die Zoeloes wat die Voortrekkers in die laers vermoor het. In die geveg snel hy sy pa te hulp wanneer hy in die moeilikheid raak, maar Dirkie word ook in hierdie poging gedood. 

In Junie 1898 maak hy ’n begin met "Ons geskiedenis op rym", waarvan hy altesaam sewe hoofstukke lewer oor die eerste Portugese seevaarders soos Bartholomeüs Dias en Vasco da Gama se ontdekkingsreise langs die Suid-Afrikaanse kus. 

Die laaste bydrae verskyn eers na die Anglo-Boereoorlog in "Ons Klyntji" van Desember 1905 en behandel die stigting van die Hollands-Oos-Indiese maatskappy, waarna die bydraes ophou. Onder die naam Darius Bendolf dig hy in "Ons Klyntji" van Mei 1903 oor "Di mossi". 

"Oujaarsdag gedagtes" verskyn in die uitgawe van Julie 1903 en hierin neem hy die vorige jaar (1902) in oënskou. Dit was die jaar wat begin het terwyl die oorlog nog aan die gang was, waarin vrede gesluit is en die volk hulle vryheid verloor het, met krygsgevangenes wat teruggekeer het na verwoeste plase en vrouens en kinders wat in die konsentrasiekampe gesterf het. Desnieteenstaande moet die toekoms met nuwe moed tegemoet gegaan word. Hy sit hierdie gedagtes voort in die volgende uitgawes, waarin hy onder andere die Afrikaanse volk op sy foute wys en hulle maan tot verbetering. 

Ander gedigte van hom is "Was hy een of sewe jaar?" ("Ons Klyntji" Julie 1904), na aanleiding van die ouderdom van hierdie tydskrif wat op 29 Februarie 1896 gestig is en dus slegs een keer elke skrikkeljaar verjaar, met 1900 wat nie ’n skrikkeljaar was nie; "’n Teleurgestelde minnaar" (Augustus 1904), "’n Smagtend blik" (November 1904) en ’n vertaling van die Engelse gedig van W. Cowper, "Myn moeders portret".

Sy beste werk is egter die twee novelles "’n Haastige huwelik" (onder die skuilnaam Barbu) en "Terug in lewe" (onder die skuilnaam Darius Bendolf), wat eweneens in "Ons Klyntji" verskyn het. Dit is romantiese verhale vol toevallighede en onwaarskynlikhede, maar so spannend dat lesers van die tydskrif nie kon wag vir die volgende uitgawe om uit te vind wat gebeur nie. In die gees van die verhale van die tyd is die karakterisering ook gebrekkig, met ’n opperste held wat teen ’n skurk stry om die liefde van die engelagtige nooi, met natuurlik die held wat eindelik oorwin. "’n Haastige huwelik" word later apart uitgegee. "Terug in lewe" toon groot verbetering op sy eerste roman, veral ook wat die karakterisering betref. Die fabels van Aesopus vertaal hy uit die Engels en hy maak ook ’n begin met "Ben Bos syn kaskenades" ("Ons Klyntji" Oktober 1904), waarin hy kostelike verhaaltjies vertel.






</doc>
<doc id="114348" url="https://af.wikipedia.org/wiki?curid=114348" title="P.W. Buys">
P.W. Buys

P.W. Buys (1923–1999) was ’n Afrikaanse digter van hoofsaaklik religieuse verse, predikant van die Gereformeerde Kerk, en professor aan die Teologiese Skool Potchefstroom. Hy word beskou as Potchefstroom se "ander Totius".

Pieter Willem Buys is op 15 Oktober 1923 op Germiston gebore. Sy ouers kom albei oorspronklik van die Karoo af. Sy vader was van Steynsburg afkomstig en sy ma, ’n nooi Du Plessis, was oorspronklik van Philippolis. Toe hy nog ’n jong seun was, verhuis die gesin na ’n plaas tussen Brakpan en Heidelberg.

Ná sy laerskooldae op Brakpan en hoërskooldae op Bronkhorstspruit behaal hy die B.A.-graad, B.D.-graad en in 1952 die M.Th.-graad (met ’n verhandeling oor "Die teologiese fundering van die owerheid" wat hy in net nege maande afhandel) aan die Potchefstroomse Universiteit vir Christelike Hoër Onderwys. Van 1948 tot 1950 is hy predikant van die gekombineerde Gereformeerde gemeentes Theunissen en Bultfontein in die Vrystaat. As jong predikant beïndruk hy die gemeenskap sodanig dat ’n straat in Theunissen na hom genoem word. Vanaf 1950 tot 1953 bedien hy die gemeente op Kroonstad in die Vrystaat en in 1953 word hy na Potchefstroom beroep. In 1961 woon hy drie maande lank in Nederland, terwyl hy besig is met sy doktorale studies. Vanaf 1966 tot 1973 was hy predikant by die Noordbrug-gemeente op Potchefstroom.

As besonder begaafde prediker word hy gevra om tydens die Gereformeerde Kerk se eeufees in 1959 te Rustenburg een van die eredienste waar te neem. Hy behaal sy D.Th.-graad in 1970 aan die Potchefstroomse Universiteit met ’n proefskrif getiteld "Die ekklesiologiese onderskeiding organisme en instituut as antwoord op die problematiek van die volkskerk: ’n historiese, prinsipiële en praktiese studie".

Vanaf 1973 tot 1988 word hy professor in die vakke Etiek en Apologetiek aan die Potchefstroomse Universiteit. In hierdie jare is hy vanaf 1983 tot 1985 rektor van die Teologiese Skool en vanaf 1981 tot 1988 hoof van die Departement Dogmatologiese Vakke. Talle artikels verskyn in hierdie tyd van hom in wetenskaplike en kerklike tydskrifte en ook in boeke. Namens die Gereformeerde Kerk is hy vanaf 1979 verantwoordelik vir ’n hersiening van die Totius-beryming van die Psalmboek, waarin hy veral daarop fokus om moeilik verstaanbare woorde, hoofsaaklik Nederlandismes, met suiwer Afrikaanse woorde te vervang. Na sy emeritering in 1988 begin hy met pastorale versorging van bejaardes in drie aftree-oorde in Potchefstroom, insluitende Huis Eikelaan.

Hy is vir ’n geruime tyd lid en voorsitter van die Deputate vir Kerklike Publikasies en talle artikels van hom verskyn in "Die Kerkblad" en "Die Gereformeerde Vroueblad". Vir 34 jaar lank is hy ook die redakteur van die kerklike jeugblad "Slingervel". Vir sy werk in hierdie verband ontvang hy in 1997 ’n oorkonde van die Sinode van die Gereformeerde Kerk. Hy word per geleentheid uitgenooi om as gaslektor op te tree by die Seminary of the Kosin Presbyterian Church in Pusan, Suid-Korea. Sy besoek dra daartoe by dat verskeie studente uit Korea hierna hulle nagraadse studie aan die Potchefstroomse Universiteit kom doen het.

In 1949 is hy getroud met Louisa (Lulu) Minnaar, ’n huwelik waaruit twee seuns (Gerrit en Johan) en drie dogters (Mietsie, Susan en Louise) gebore word. Hy is op 27 November 1999 op Potchefstroom oorlede en sy vrou op 8 Mei 2001. Ná sy vrou se dood bemaak sy kinders sy literêre nalatenskap aan die Nasionale Letterkundige Navorsingsentrum en Museum (NALN) in Bloemfontein.

Deur die jare verskyn daar gedigte van hom in "Stiebeuel 2" en "Tydskrif vir Letterkunde", waarna hy in 1977 debuteer met "Pleroma". Hierdie titel verwys na die alomteenwoordigheid van God in die ganse skepping en hierdie gedagte staan sentraal in al sy bundels. Die bundel se motto is Jeremia 23: 24: “Vervul ek nie die hemel en die aarde nie?” Die gedigte word in sewe afdelings verdeel, waar sewe die volmaakte getal ingevolge die Christendom en die Bybel is, sodat die samehang van alles in God ook deur die strukturering van die bundel ondersteun word. Deur fyn waarneming word gedigte gemaak van die alledaagse (soos die natuur) en hierdie sigbare dinge word telkens met die onsigbare verbind. Omdat alles eindelik in God bymekaarkom, kan uiterstes ook langs mekaar staan en in ’n gedig soos "Japan" word selfs die verskrikking van Hirosjima en Nagasaki aangeraak. In hierdie gedig werk die digter op boeiende wyse met teenstellings en word Japan eers as rustige en popmooi plek gesien soos deur die oë van ’n toeris, maar die verwysings na die vulkaan Fuji en die stede wat met die atoombomme vernietig is roep reeds die geskiedenis van wat hier gebeur het in die geheue.  Die vrou wat deur die bestraling vermink is en haar man en ses kinders daar verloor het, is die finale kontras met die landskap. Ten spyte van God se alomteenwoordigheid, is Hy tog ook afwesig in sommige mense se lewens, soos uitgebeeld in "Gasvrou". Die bundel verloop vanaf die meer algemene gaandeweg na ’n hoogtepunt, waar die afdeling "De profundis" (met gedigte oor donker en die dood), gevolg word deur "Pleroma" (met gedigte oor God se alomteenwoordigheid) en laastens die afdeling "Vreugde", met heerlike belewenis van die glorie van God.

Sy opvolgbundel is "Wit korbeel", waar ’n korbeel die uitstekende stuk in ’n muur is waarop ’n balk kan rus, dit wil sê ’n stut wat die balk in die lug hou. Die titel word verklaar in die gedig "Mag ek?", waar die digter sy bereidwilligheid om te dien, te stut en te ondersteun uitspreek. Weereens is die religieuse die onderbou van die bundel, maar die gedigte spreek ’n groot verskeidenheid temas aan. Hierdie temas sluit in die wêreld as bron van poësie, besinning oor die bestaansrede van die mens en sy sterflikheid (met ironiese verwysing na die onuitroeibaarheid of “onsterflikheid” van die kankersel) en die predikant en sy preekbediening.

In "Van sigbare en onsigbare dinge" verwys die titel na 2 Korintiërs 4:18 wat impliseer dat dit wat jy sien eintlik tydelike teken of simbool is van die ewige dinge wat jy nie kan sien nie. Oor abstrakte sake (dood, siekte, metafisika) word dus konkrete gedigte gemaak. Die teenstellings wat reeds in die titel aangeraak word, is teenwoordig in die kontras tussen klein en magtige, tydelike en ewige, lig en donker, sigbare en onsigbare. Die bundel sluit herinneringsgedigte in, natuurgedigte (waar veral voëls ’n vername rol speel) en gedigte oor die mense wat die digter se pad gekruis het, ook in die siekekamer en ouetehuis. Soos die uitspraak van die Duitse digter Rilke wat voor in die bundel afgedruk word, het hierdie onverwante dinge deel van sy lewe geword en dig hy met die wysheid wat ervaring bring. Die bundel-eenheid word dan juis deur hierdie aanhaling bevestig, waar ’n wye belewenisveld bou aan een lewe en insig en die sigbare altyd iets van die onsigbare daarin verweef het. Die gedigte word in vyf ongetitelde afdelings verdeel. In die eerste afdeling is veral gedigte oor menslike lyding en verlies, met "Yad Vaschem" wat die gruwel van die Joodse uitwissing in die Tweede Wêreldoorlog aangrypend uitbeeld. Die tweede afdeling bevat hoofsaaklik natuurverse en fokus veral op winter. "Winterdag I" slaag daarin om uit die lelike beelde van hierdie harde seisoen ’n mooi vers te maak. Die volgende afdeling beskryf die leraar wat na sy eie aftrede in die ouetehuis bedien, waar die inwoners op die dood wag. Hier is dit die kort "Naamloos" wat die verlies kernagtig en treffend saamvat. Afdeling vier beskryf ’n eie siektegeskiedenis. Die kort laaste afdeling bevat godsdienstige gedigte, waarin die Skepping, die vroue in Jesus se stamboom en in "Kunstenaar naas Hom" Jesus as Skeppingsmiddelaar besing word.

Van sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte" en "Honderd jaar later".

Die skoollied van die Hoër Tegniese Skool Carel de Wet op Vanderbijlpark word deur hom geskryf en hy vertaal ook ’n aantal godsdienstige boeke in Afrikaans, insluitende H.J. Hegger se "My weg na die lig" en Jan Overduin se "Die kindergebed".

Hy skryf ook verskeie teologiese studies wat as deel van die Potchefstroomse Universiteit se wetenskaplike studiereeks gepubliseer word. Hierdie geskrifte sluit in "Luther, die Reformasie en ons", "’n Paar gedagtes oor ’n Calvinistiese kunsetiek met besondere verwysing na die probleem van pornografie en perssensuur", "Sabbatsheiliging", "Die botsing van pligte as etiese vraagstuk", "Dans: ’n Gereformeerde studie" en "Calvyn en die kuns".

Met sy aftrede in 1988 dra sy studente ’n huldigingsbundel "Waar die paaie saamwoon" aan hom op. Die Sinode van die Gereformeerde Kerk oorhandig in 1997 ’n oorkonde aan hom in erkenning vir sy waardevolle en onbaatsugtige werk aan "Slingervel". ’n Straat in Theunissen word reeds in die vyftigerjare na hom vernoem.

Werke wat uit sy pen verskyn sluit in:
Eksterne skakel na Buys se Blog: http://pwbuys.blogspot.co.za/





</doc>
<doc id="114353" url="https://af.wikipedia.org/wiki?curid=114353" title="Hagiografie">
Hagiografie

'n Hagiografie /ˌhæɡiˈɒɡrəfi/ is 'n biografie van 'n heilige of kerkleier. Die term "hagiografie" kan ook gebruik word om na die biografie van 'n hoogs ontwikkelde geestelike wese in enige van die wêreld se geestelike tradisies te verwys.

Christelike hagiografieë fokus op die lewens, en in die besonder, die wonderwerke van mans en vroue wat deur die Rooms-Katolieke kerk,die Anglikaanse Gemeenskap, die Oos-Ortodokse kerk, die Oriëntale Ortodokse kerke en die Kerk van die Ooste gekanoniseer is. Ander godsdienste soos Boeddhisme, Hindoeïsme, Islam, Sikhisme en Djainisme skep en onderhou ook hagiografiese tekste (soos die Sikh Janamsakhis) rakende heiliges, ghoeroes en ander individue wat glo heilige krag ontvang het.

Hagiografiese werke, veral dié uit die Middeleeue, kan 'n verslag van die institusionele en plaaslike geskiedenis, sowel as getuienis van populêre kultusse, gebruike en tradisies insluit. Wanneer daar egter na moderne, niekerklike werke verwys word, is die term "hagiografie" dikwels 'n pejoratiewe verwysing na biografieë en historiese werke waarvan die outeurs vermoedelik naïef oor of eerbiedig teenoor hulle onderwerp is.

Hagiografie was 'n belangrike literêre genre in die vroeë Christelike kerk en het geskiedkundige inligting tesame met die meer inspirerende stories en legendes bevat. 'n Hagiografiese vertelling van 'n individuele heilige kan óf 'n "vita" of biografie óf 'n beskrywing van die heilige se dade en/of wonderwerke óf 'n vertelling van die heilige se martelaarskap ('n "passio") – of 'n kombinasie hiervan – wees.

Die genre van die lewens van die heiliges het oorspronklik in die Romeinse Ryk tot stand gekom toe legendes oor Christenmartelaars aangeteken is. Die datums van hulle sterftes het die basis van martelaarsverhale gevorm. In die vierde eeu was daar drie hoofsoorte katalogusse van heiliges se lewens:

In Wes-Europa was hagiografie gedurende die Middeleeue een van die belangrikste bronne vir die studie van die geïnspireerde geskiedenis. Die "Goue Legende" van Jacob de Voragine is 'n versameling Middeleeuse hagiografieë met 'n sterk klem op wonderwerke. Lewens is dikwels beskryf om die kultus van plaaslike of nasionale state te bevorder, en veral om pelgrimstogte te ontwikkel om relikwieë te besoek. Die brons Gniezno-deure van die Gniezno Katedraal in Pole is die enigste Romaneske deure in Europa wat die lewe van 'n heilige uitbeeld. Die lewe van Sint Adalbert van Praag, wat in die katedraal begrawe is, word in 18 tonele uitgebeeld, waarskynlik gebaseer op 'n verlore versierde kopie van een van sy lewensverhale.

Die Bollandistiese Vereniging is steeds betrokke by die studie, akademiese versameling, waardasie en publikasie van materiaal oor die lewens van Christenheiliges. (Sien "Acta Sanctorum".)

Baie van die belangrike hagiografiese tekste wat in Middeleeuse Engeland saamgestel is, is in die Anglo-Normandiese dialek geskryf. Met die koms van Latynse literatuur na Engeland in die 7de en 8ste eeue het die genre van die lewens van die heiliges in populariteit toegeneem. Wanneer dit met die populêre heldedig, byvoorbeeld "Beowulf", vergelyk word, blyk dit dat daar sekere gemeenskaplike eienskappe bestaan. In "Beowulf" veg die titulêre karakter teen Grendel en sy ma terwyl die hagiografiese karakter, byvoorbeeld Athanasius se Antonius (een van die oorspronklike bronne vir die hagiografiese motief) of die karakter Guthlak, in 'n geestelike sin teen ewe skrikwekkende figure baklei. Albei genres fokus op die held-krygerkarakter, maar met die onderskeid dat die heilige tot 'n geestelike genre behoort.

Nabootsing van die lewe van Christus was op daardie tydstip die norm waarteen die heiliges gemeet is, en nabootsing van die lewens van heiliges was die norm waarteen die algemene bevolking hulleself gemeet het. In Anglo-Saksiese en Middeleeuse Engeland het hagiografie by uitstek 'n literêre genre geword vir die onderrig van 'n grootliks ongeletterde gehoor. Hagiografie het as klassieke handboeke vir priesters en teoloë gedien wat hulle van die nodige retoriese hulpmiddels voorsien het om hulle geloof deur die voorbeeld van die heilige se lewens uit te beeld.

Uit al die Engelse hagiograwe was daar niemand so produktief of so bewus van die belangrikheid van die genre soos die ab Ælfric van Eynsham nie. Sy werk "The Lives of the Saints" (MS Cotton Julius E.7) bestaan uit 'n reeks preke oor die heiliges se lewens wat voorheen deur die Engelse kerk bestudeer is. Die teks bestaan uit twee voorwoorde, een in Latyn en een in Oudengels, en 39 lewens wat op 25 Desember met Christus se geboorte begin, en met drie tekste afsluit waarin geen heiliges se verhale opgeneem is nie. Die teks dek die hele jaar en beskryf die lewens van baie heiliges, Engels sowel as kontinentaal, en daar word ook teruggegaan na van die vroegste heiliges van die vroeë kerk.

Daar is twee bekende gevalle in Brittanje waar 'n heilige se lewe in 'n volkstoneelstuk verwerk is, naamlik die Korniese werke "Beunans Meriasek" en "Beunans Ke", oor die lewens van onderskeidelik die heiliges Meriasek en Kea.

Ander voorbeelde van hagiografieë uit Engeland sluit in:

Ierland is befaamd vir sy ryk hagiografiese tradisie, en vir die groot hoeveelheid materiaal wat gedurende die Middeleeue geproduseer is. Ierse hagiograwe het hoofsaaklik in Latyn geskryf terwyl sekere van die latere heiliges se lewens in die hagiograaf se volkstaal Iers geskryf is. Van besondere belang is die lewens van st. Patrick, st. Columba (Latyn)/Colm (Iers) en st. Brigit/Brigid—Ierland se drie beskermheiliges. Verder het sekere Ierse kalenders wat met die feesdae van Christenheiliges (soms martelaars- of feesverhale genoem) verband hou, verkorte oorsigte van heiliges se lewens bevat wat uit baie verskillende bronne saamgestel is. Belangrike voorbeelde sluit die Martelaarsverhaal van of Tallaght en die Félire Óengusso in. Sulke hagiografiese kalenders was belangrik in die opstel van lyste van Iersgebore heiliges, 'n nabootsing van kontinentale kalenders.

In die 10de eeu het daar 'n wending gekom toe die Bisantynse monnik Simeon Metaphrastes iets anders van die genre gemaak het deur 'n moraliserende en lofprysende aard daaraan te gee. Sy hagiografieë het die norm vir al die Westerse en Oosterse hagiograwe geword wat relatiewe biografieë en uitbeeldings van ideale heiliges sou skep deur stelselmatig van die ware feite van hulle lewens weg te beweeg. Deur die jare is daar 'n aantal narratiewe intriges en digterlike beelde (dikwels van voor-Christelike oorsprong, soos draakgevegte ens.), Middeleeuse gelykenisse, kortverhale en anekdotes in die genre opgeneem.

Die genre van die lewens van die heiliges is tesame met die skryfkuns en ook in vertalings uit Grieks deur die Suid-Slawe na Kiëf-Roes gebring. In die 11de eeu het die Roes begin om die oorspronklike lewensverhale van die eerste Roes-heiliges, bv. Boris and Gleb, en Theodosius Pechersky ens, te versamel. In die 16de eeu het Metropolitan Macarius die lys van Roes-heiliges uitgebrei en die samestellingsproses van hulle lewensverhale gemonitor. Al die verhale sou in die sogenaamde "Velikiye chet’yi-minei"-katalogus (Великие Четьи-Минеи, of Groot Menaion-leesboek) opgeneem word wat uit 12 volumes, ooreenkomstig elke maand van die jaar, bestaan. Hulle is in 1684–1705 deur st. Dimitry van Rostov hersien en uitgebrei.

Vandag is die genre van die lewens van die heiliges 'n waardevolle historiese bron en verteenwoordig dit denke oor verskillende sosiale idees, wêreldbeskouings en estetiese konsepte uit die verlede.





</doc>
<doc id="114354" url="https://af.wikipedia.org/wiki?curid=114354" title="Noem my Skollie">
Noem my Skollie

Noem my Skollie is 'n Afrikaanse rolprent wat op 2 September 2016 vrygestel is. Die film speel in die Pollsmoor-gevangenis op die Kaapse Vlakte af. Dit vertel die verhaal van die draaiboekskrywer, John W. Fredericks (hy word AB in die film genoem). Dit is Daryne Joshua se eerste film as regisseur.

"Noem my Skollie" is die derde Afrikaanse fliek, na Paljas (1997) en Skoonheid (2011), om deur Suid-Afrika vir die Oscars ingeskryf te word.

Die rolprent is ’n drama, gebaseer op die ware verhaal van ’n jong storieverteller in die tronk in die 1960’s. Dit raak temas soos vriendskap, verraad, vergifnis en aanvaarding aan.


Die rolverdeling bestaan verder uit onder andere: Christian Bennett, Gershwin Mias, Oscar Peterson, Abdu Adams, Peter Butler, Charlton George, Jill Levenberg, Denise Newman, Sandi Schultz, Andre Roothman, Paul du Toit en Irshaad Ally.

AB en sy beste vriende, Gimba, Gif en Shorty groei in ’n armoedige bendewêreld op die Kaapse Vlakte op. Ten spyte van hulle omstandighede probeer hulle die bendes vermy, maar wanneer AB ’n traumatiese voorval beleef, besluit hulle om self ’n bende te stig om hulself te beskerm. Die vier pleeg nie ernstige misdade nie, maar die polisie hou hulle deur hul tienerjare dop, totdat hulle ’n groep gewilde jong mans word.

AB en Gimba word tydens ’n inbraak gearresteer en tot twee jaar tronkstraf gevonnis. AB besluit om sy talent vir storievertel te gebruik om die geharde misdadigers in die tronk te vermaak en sy status te verhoog. Gimba het egter ’n ander pad ingeslaan om sy veiligheid te verseker.

Wanneer hy vrygelaat word, sit AB sy verhouding met sy vriendin, Jenny, voort. Storieskryf word ’n manier om haar te beïndruk. Sy bendevriende oortuig hom egter om weer by hulle aan te sluit – wat rampspoedige gevolge vir almal inhou.



</doc>
<doc id="114356" url="https://af.wikipedia.org/wiki?curid=114356" title="Vierbalk-nooientjie">
Vierbalk-nooientjie

Die Vierbalk-nooientjie ("Abudefduf natalensis") is 'n vis wat voorkom aan die ooskus van Suid-Afrika vanaf die Oos-Kaap tot by die noorde van KwaZulu-Natal en mag moontlik endemies aan Suid-Afrika wees. In Engels staan die vis bekend as die "Fourbar damsel".

Die vis word tot 17 cm lank, sy lyf is wit en daar is vier swart vertikale breē strepe op die lyf. Die strepe strek egter nie tot by die pens nie. Die kop is dofkleurig en die stertvin het 'n swart rant. Ouer visse ontwikkel 'n reënboogkleurige skynsel op die sye. Hulle leef in rotsagtige kusareas en aflandige riwwe in water wat 1 tot 20 m diep is. Die onvolwasse vissies mag in getypoele voorkom. Hulle is streng territoriale alleenlopers maar kan ook in pare of klein groepies voorkom. Die visse vreet soöplankton, alge en klein skaaldiere.





</doc>
<doc id="114359" url="https://af.wikipedia.org/wiki?curid=114359" title="Donker nooientjie">
Donker nooientjie

Die Donker nooientjie ("Abudefduf notatus") is 'n vis wat voorkom in die Stille Oseaan en die Indiese Oseaan; meer spesifiek die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Dusky damsel".

Die vis word tot 17 cm lank. Die volwasse visse is grysbruin met nou, wit vertikale strepe op die sye en die stertvin is liggeel. Die onvolwasse visse is bruin en grys aan die onderkant terwyl die wit strepe onderontwikkel is. Hulle leef in oop rotsriwwe, normaalweg waar die water onstuimig is in water wat 1 tot 12 m diep is. Die onvolwasse vissies word ook soms in getypoele gevind. Hulle is gewoonlik alleenlopers maar kom ook in los groepe voor. Die visse vreet alge en klein skaaldiere.





</doc>
<doc id="114368" url="https://af.wikipedia.org/wiki?curid=114368" title="Boerka">
Boerka

’n Boerka is ’n kleed wat vroue in sommige Islamitiese tradisies dra wat hul liggaam in die openbaar bedek. Die term kom oorspronklik van die Arabiese woord برقع, "burquʻ" of "burqaʻ".

Die sluiergedeelte vir die gesig is gewoonlik ’n reghoekige, halfdeursigtige stuk lap met die boonste deel vas aan ’n deel van die kopserp sodat die sluier oor die gesig hang. Dit kan opgelig word wanneer die vrou dit wil doen. In ander style is die nikab van die sluier aan een kant vas en bedek dit die gesig net onder die oë sodat die oë sigbaar is.

Baie Moslems glo die tradisies oor die lewe van Mohammed, of die hadit, vereis dat beide mans en vroue in die openbaar fatsoenlik optree en aantrek. Dié vereiste word egter op baie verskillende manier vertolk deur Moslem-geleerdes en .

In ’n vers in die Koran word gesê: 

Nog ’n vers in die Koran lui:

’n Fatwa (Islamitiese regsopinie) deur Muhammed Salih Al-Munajjid, ’n salafis (lid van ’n ultrakonserwatiewe Soennitiese beweging) en die stigter van die webtuiste IslamQA.info, wat in Saoedi-Arabië verbied is omdat hy nie by magte is om fatwa te gee nie, sê:

Die regte manier soos die getuienis aangedui, is dat die vrou se gesig" 'awrah" (’n intieme deel) is wat bedek moet word. Dit is die mees aanloklike deel van haar liggaam, want mense kyk meestal na die gesig, sodat die gesig die grootste" 'awrah" van ’n vrou is.

Die fatwa stel dit ook duidelik wanneer dit verbode is om die sluier te dra: 
In die Soenna is daar baie "ahaadeeth", soos: Die Profeet het gesê: "Die vrou in ihram word verbied om haar gesig te versluier (’n nikab te dra) of om die boerka te dra." Dit dui daarop dat wanneer vroue nie in ihram is nie, hulle hul gesigte bedek het.

In die Moslemwêreld is die verbod op die sien van die vrou se gesig na aan die begrip namoes. Namoes is ’n etiese kategorie, ’n sedelikheid van ’n Midde-Oosterse Moslemse patriargale aard. Dit is ’n sterk geslagspesifieke kategorie wat die verhoudings in ’n gesin beskryf in terme van eer, aandag, respek/respektabelheid en fatsoenlikheid. Die term word dikwels vertaal as "eer".

Die kleed is omstrede en word in verskillende dele van die wêreld op verskillende maniere beskou – óf positief óf negatief.



</doc>
<doc id="114371" url="https://af.wikipedia.org/wiki?curid=114371" title="Nikab">
Nikab

’n Nikab (Arabies: نقاب|نِقاب) is ’n stuk lap wat ’n vrou se gesig bedek as deel van die hidjab. Dit word deur sommige Moslemvroue in die openbaar gedra en voor mans wat nie deel van hul onmiddellike familie is nie. Dit is algemeen in lande soos Saoedi-Arabië, Jemen, Oman en die Verenigde Arabiese Emirate. 

Vanweë die groot verskeidenheid hidjab wat in die Moslemwêreld gedra word, is dit soms moeilik om tussen die soorte sluiers te onderskei. Die terme nikab en boerka word dikwels met mekaar verwar. ’n Nikab bedek die gesig, terwyl ’n boerka die hele lyf van die bopunt van die kop af bedek.



</doc>
<doc id="114372" url="https://af.wikipedia.org/wiki?curid=114372" title="Toyota Yaris WRC">
Toyota Yaris WRC

Die Toyota Yaris WRC is 'n wêreldtydrenmotor wat deur Toyota Motorsport GmbH ontwerp word om in die Wêreldtydrenkampioenskap (WRC) mee te ding. Die motor is gebaseer op die Toyota Yaris, en sal die eerste motor wees waarmee Toyota aan die WRC deelneem sedert sy onttrekking uit die kampioenskap aan die einde van die 1999-seisoen om te fokus op sy Le Mans Prototipe en Formule Een-programme.

Die motor het sy toets- en ontwikkelingfase in Maart 2014 begin, voor sy debuut in die 2017 seisoen. Die ontwikkeling en bedryf van die motors sal onder die viermalige Wêreldbestuurderskampioen Tommi Mäkinen wees, en wel onder die vaandel van Toyota GAZOO Racing. Die motor het sy eerste openbare verskyning in Mei 2016 gemaak tydens toetse in Palokka-Puuppola, met Mäkinen en Juho Hänninen as bestuurders.



</doc>
<doc id="114373" url="https://af.wikipedia.org/wiki?curid=114373" title="Hidjab">
Hidjab

’n Hidjab of hijab (Arabies: حجاب; IFA: hɪˈdʒɑːb) is ’n sluier wat Moslemvroue in die openbaar dra of in die teenwoordigheid van mans wat nie deel van hul nabye familie is nie. Dit bedek die kop en skouers. Die term kan ook uitgebrei word na enige kleed wat die kop, gesig of liggaam bedek om aan ’n sekere mate van fatsoenlikheid te voldoen. Die term kan ook gebruik word om na die afsondering van vroue van mans in die openbaar te verwys, of dit kan ’n metafisiese dimensie aandui, byvoorbeeld om te verwys na "die sluier wat die mens of die wêreld van God skei".

In die meeste gevalle word die hidjab deur Moslemvroue gedra as ’n simbool van fatsoenlikheid en privaatheid. Volgens die "Encyclopedia of Islam and Muslim World" behels fatsoenlikheid in die Koran beide mans en vroue se "blik, houding, kleredrag en geslagsdele". Die Koran raai Moslemvroue aan om fatsoenlik aan te trek. Sommige Sjaria omskryf dit as die bedekking van alles behalwe die gesig, elmboë en knieë. Dié riglyne word gevind in hadit en fikh, wat ontstaan het ná die openbaring van die Koran, maar volgens sommige is dit afgelei van verse uit die Koran. 

In die Koran verwys die term "hidjab" na ’n afskeiding of gordyn in die letterlike en metaforiese sin. Die vers waarin dit letterlik gebruik word, word gewoonlik verstaan dat dit verwys na die gordyn wat besoekers aan Mohammed se huis geskei het van sy vrou se woonkwartier. (In die Afrikaanse Koran word die woord "gordyn" gebruik.) Dit laat sommige glo die opdrag in die Koran om die hidjab te dra, is van toepassing op die vroue van Mohammed, en nie vroue in die algemeen nie.

Sekere lande soos Iran en Saoedi-Arabië vereis die dra van die hidjab in die openbaar. Ander lande het weer wette afgekondig wat sekere of alle soorte hidjab in die openbaar of op sekere plekke verbied. Vroue ondervind in sekere dele van die wêreld ook nieamptelike druk om die hidjab in die algemeen of in sekere vorme te dra of nie. Dit sluit fisieke aanvalle in.



</doc>
<doc id="114375" url="https://af.wikipedia.org/wiki?curid=114375" title="Doepatta">
Doepatta

’n Doepatta (Hindi: दुपट्टा, Pandjabi: ਦੁਪੱਟਾ/ਚੁੰਨੀ, دوپٹا, Oerdoe: دوپٹا) is ’n lang, veeldoelige serp wat baie Suid-Asiatiese vroue dra en gewoonlik by die res van die kleredrag pas. Dit was oorspronklik ’n simbool van fatsoenlikheid.

Die doepatta word in verskeie streke van Suid-Asië gedra. Hoewel dit steeds ’n simbool van fatsoenlikheid is, dra baie vroue dit vandag bloot as ’n dekoratiewe bykomstigheid. Daar is geen enkele manier om dit te dra nie, en namate tyd verloop en die mode verander, wissel die styl van die doepatta.

Dit word gewoonlik oor albei skouers en om die kop gedra. Dit kan egter ook soos ’n mantel om die hele bolyf gedrapeer word. Soms word dit gedra met die middelste deel op die bors en die punte oor die skouers. In moderne tye word die doepatta dikwels oor die een skouer of net oor die arms gedrapeer. ’n Kort doepatta, wat meer soos ’n serp lyk, kan ook gedra word.

Wanneer vroue op die Indiese subkontinent ’n moskee, kerk of ander godsdiensgebou binnegaan, bedek hulle gewoonlik hul kop met die doepatta.



</doc>
<doc id="114376" url="https://af.wikipedia.org/wiki?curid=114376" title="Djin">
Djin

’n Djin, djinn of djien (Arabies: الجن, "al-jinn") is ’n bonatuurlike wese in vroeë Arabiese en later Islamitiese mitologie en die Islamitiese godsdiens. 

Die woord "djin" kom van "jinn", ’n Arabiese versamelwoord wat afgelei is van die Semitiese stam (Arabies: جَنّ / جُنّ, "jann") en hoofsaaklik "wegkruip" beteken. Sommige skrywers vertolk die woord se betekenis as "wesens wat verberg is van die sintuie". Verwante woorde sluit in die Arabiese "majnūn" ("besete" of, meer algemeen, "waansinnig"), "jannah" ("tuin") en "janīn" ("embrio"). "Jinn" is die Arabiese meervoudsvorm; die enkelvoud is "jinni".

Die Afrikaanse woord genius kom van Latyn af en beteken ’n beskermgees van mense en plekke in die antieke Romeinse godsdiens.

Djins word dikwels in die Koran genoem ("djien" gespel in die Afrikaanse Koran, as enkel- en meervoud); die naam van soera 72 is "Al-Jînn" of "Die Djien". 

Volgens die Koran is die djien uit "rooklose, vlammende vuur geskape" (soera 15:27), maar dit het ook ’n fisieke natuur en kan op ’n tasbare manier met mense en voorwerpe te doen kry, en andersom. Die djien, mense en engele is die drie bekende verstandige soort skepsels van Allah. Nes mense kan djien goed, boos en neutraal wees en hulle het dus ’n vrye wil, nes mense. Die duiwel-djien is soortgelyk aan die demoon in die Christelike tradisie. Die djien is nie ’n engel nie en die Koran tref ’n duidelike onderskeid tussen die twee. 

Volgens soera 18 (vers 50) is die duiwel (Iblies) "een van die djien". Hy het sy vrye wil misbruik deur nie voor Abraham te buig toe Allah engele en djien opdrag gegee het om dit te doen nie. Daarvoor is Iblies uit die Paradys verban en Satan ("Shaytān") genoem. 

Die Koran noem ook dat Mohammed as ’n profeet na "die djien en die mense" gegaan het (soera 51:56) en dat profete en boodskappers na albei gemeenskappe gestuur is Nes mense sal djien geoordeel word op die Oordeelsdag en sal hulle na óf die Paradys ("Djanna") óf die Hel ("Djahannam") gestuur word na gelang van hul dade.

Die sosiale struktuur van djins is dieselfde as mense s’n; hulle het ook konings, howe, troues en rourituele. ’n Algemene geloof is dat daar vyf ordes van djins is: die "Marid" (die sterkste soort), die "Ifrit", die "Sjaitan", die "Ghoel" (of "Djin") en die "Djan" (die swakste soort). Volgens ’n paar hadit-tradisies word djins in drie klasse verdeel: dié wat vlerke het en vlieg, dié wat soos slange en honde lyk en dié wat ononderbroke rondloop. Fozūnī beskryf hulle as wesens wat verskillende vorme het: Sommige lyk soos aasvoëls en slange, ander is lang mans in wit klere. Hulle kan selfs hul verskyning maak as drake, wilde-esels en ander diere. Hulle kan ook ’n menslike vorm aanneem om hul menslike slagoffers te mislei en vernietig. 

Ibn Taymiyyah, ’n invloedryke Middeleeuse teoloog, het geglo djins is oor die algemeen "onkundig, vals, verdrukkend en gevaarlik". Hy het geglo djins is verantwoordelik vir baie van die "towerkrag" wat mense waarneem, en dat hulle met towenaars saamwerk om goed ongesiens op te lig, geheime waarhede aan waarsêers openbaar en die stem van afgestorwenes namaak tydens séances.

Sewe konings van die djins word tradisioneel verbind met die dae van die week:

Stories oor djins word in baie Moslem-kulture oor die wêreld heen aangetref. In die provinsie Sindh in Pakistan het die storie van die djin in die Abbasidiese tydperk ontstaan en dit het deel van die plaaslike folklore geword. Daar is manlike en vroulike djins ("jinn" en "jiniri" onderskeidelik). Verhale oor vroulike djins sluit in "Jejhal Jiniri".

Nog verhale oor djins word aangetref in die "Duisend-en-een-nag", onder meer in die bekende verhaal "Aladdin en die Towerlamp". 



</doc>
<doc id="114377" url="https://af.wikipedia.org/wiki?curid=114377" title="Ernst Brocker">
Ernst Brocker

Ernst Bröcker is ’n Afrikaanse dramaturg.

Ernst Bröcker is op 1 September 1984 gebore. Hy matrikuleer aan die Groote Schuur Hoërskool in Kaapstad, waarna hy by die AFDA Filmskool in Kaapstad studeer in Regie en die skryf van draaiboeke. Tydens sy studies wen hy verskeie pryse, waaronder ’n kontantprys van Sanlam vir Teaterskryfwerk in 2003, in 2004 beste tweedejaar studenteproduksie vir sy selfgeskrewe film “"Popster"” en in 2005 die AFDA-pryse vir beste kortverhaal, beste verhoogdirekteur en beste verhoogproduksie. Vanaf 2006 tot 2012 is hy vir sewe jaar betrokke by die sepie “"Sewende Laan"” in diverse hoedanighede, insluitende as draaiboek-koördineerder en medeskrywer. Hy is terselfdertyd vryskutskrywer vir die tydskrif "Gay Pages", vir wie hy ’n aantal artikels oor verhoudings binne homoseksuele verband skryf. In 2013 voltooi hy ’n internasionale internskap in sosiale media en kommunikasie by Party Earth in Barcelona in Spanje. Sy primêre taak is om foto’s te neem en oorsigte te skryf oor sosiale uithangplekke in en rondom Barcelona. Na sy terugkeer na Suid-Afrika is hy kopieskrywer vir Firefly Advertising. Hy het ’n swart gordel in karate

Hy skryf die drama “"Eetjie Feetjie"” wat by die Kaapse Fees en ook by die Klein Karoo Nasionale Kunstefees opgevoer word. Hierdie drama is ook ’n finalis vir die Sanlam Teaterprys in 2004. Tydens sy studies skryf hy ook die dramas “"Liefde.Kom"” en “"Amal ‘le Selle"”. Hy is ook skrywer en regisseur van verskeie kortfilms, insluitende “"Weekend special"”, “"Popster"”, “"Grooming evolution"”, “"Grooming evolution 2"”, “"The adventures of O-Boy"”, “"Oh Koek"” en “"Saving face"”.



</doc>
<doc id="114378" url="https://af.wikipedia.org/wiki?curid=114378" title="Simon Bruinders">
Simon Bruinders

Simon Bruinders is ’n Suid-Afrikaanse akteur, skrywer en dramaturg. Hy tree van die laat 1980’s op die verhoog op en is ook in rolprente soos Broer Matie te sien. In 1990 vertolk hy die rol van Anker in Pieter Fourie se "Die Koggelaar" (onder regie van Gerben Kamper) by die destydse Sukovs.

Simon Bruinders is die jongste van tien kinders en hy word groot in die omgewing van George. Op sewentienjarige leeftyd sluit hy by die staatsdiens aan en later word hy personeelbeampte vir Sasol in Secunda, waar hy onder meer verantwoordelik is vir die stigting van ’n netbal-, rugby- en toneelklub vir personeellede. Sy passie is egter vir die toneel, wat hy eers deeltyds beoefen. Hy word ’n bekende akteur wat onder andere ’n hoofrol vertolk in Jans Rautenbach se rolprent “"Broer Matie"”, waarna hy in ongeveer negentien televisiereekse soos “"Ballade vir ’n enkeling"”, “"Soutmansland"”, “"Jozi Streets"”, “"Scandal"”, “"Egoli"” en "7de Laan" optree. As televisie-aanbieder is hy ook betrokke by die maak van verskeie joernaal- en dokumentêre programme. Vir groot mynhuise skryf hy gereeld industriële teater oor onderwerpe soos beroepsveiligheid en produktiwiteit. Hy is intens betrokke by die gemeenskap en beywer hom vir die stigting van die Suid-Afrikaanse vryslawe-stigting, wat fokus op die behoeftes van afstammelinge van slawe. In 2015 word hy uitgenooi om deel te neem aan die Week van die Afrikaanse Roman in Nederland en Vlaandere. Sy geloof in die waarde van die opvoering van sy drama “"Die sideboard"” laat hom in 2016 selfs sy motor verpand sodat hy kan help om die akteurs wat daarin speel, te betaal. Hy is getroud met Girty Klink en hulle het vier kinders, Jeromey, Alvin, Nadia en Marguerite. Hulle bly in Sophiatown in Johannesburg.

Sy roman “"Die sideboard"” vertel die verhaal van die Kaapse bruin mense wat in die Tweede Wêreldoorlog vir Suid-Afrika gaan veg het. Abraham de Bruin is ’n ongeletterde skrynwerker van Saasveld naby George wat vir ekstra inkomste bossiestee pluk en droom van ’n gesin saam met die onderwyseres Stella Figland. Sy weier egter om te trou met iemand wat nie sy naam kan skryf nie. Hy leer om dit te doen en op die dag van sy troue teken hy vir die eerste keer sy naam. Nou begin sy grootste geveg egter eers, die stryd om as mens erken te word ongeag die kleur van sy vel. Abraham is op die punt om die stuk grond waarop hulle boer te koop wanneer die tyding kom dat hulle hierdie huurgrond moet ontruim. Hulle word verskuif na die Eiland, ’n vrugbare stuk landbougrond. Hy sluit by die Suid-Afrikaanse Weermag aan omdat daar aan die soldate ’n stuk grond belowe word en die roman volg sy reis deur Sentraal-Afrika tot by Egipte en weer terug na George. Van die belofte van grond van die regering kom daar niks nie. Tien jaar na hulle eerste verskuiwing word hulle ingevolge die Groepsgebiedewet weer verskuif, hierdie keer na Rosemoor, ’n subekonomiese woonbuurt in George. Teen die einde van die roman kan Abraham sy wens vervul en ’n stukkie grond koop in Delvillebos in die bruin woonbuurt Pacaltsdorp. Parallel met De Bruin se verhaal is dié van Koos Venter en sy gesin, wat glo dat sy blanke vel hom meerderwaardig bo ander rasse maak. Die roman lewer aangrypende kommentaar op die impak van apartheid, maar is ook ’n mooi liefdesverhaal. Abraham se liefde vir Stella bewys hy deur die buffet van die titel vir haar te maak van swarthout en geelhout en hierdie meubelstuk, waarop die Bybel altyd lê, word net soos die karakters gedurig bedreig en amper vernietig. Die boek word in Engels en Nederlands vertaal en word ook vir die verhoog verwerk. Onder die titel “"Die sideboard musical"” word dit in die Mardi Grasteater in Carnival City opgevoer, waarna dit ook opgevoer word by onder andere die Staatsteater se Arena, die Taalmonument in die Paarl en in Worcester en George.

Hy skryf ook jeugdramas soos “"Like porcelain"”, “"Chief"” en “"Carma"”.




</doc>
<doc id="114379" url="https://af.wikipedia.org/wiki?curid=114379" title="P.J. Cillié">
P.J. Cillié

P.J. Cillié (*18 Januarie 1917, Stellenbosch –†20 Oktober 1999, Kaapstad) was 'n joernalis en later redakteur van "Die Burger" en voorsitter van die direksie van Nasionale Pers. Hy skryf ook gereelde rubrieke vir "Die Burger" wat later gebundel word.

Petrus Johannes Cillié is op 18 Januarie 1917 op Stellenbosch gebore as die tweede jongste seun en een van sewe kinders van die gesin. Sy vader is professor Gabriël Gideon Cillié, die eerste rektor van die Universiteit van Stellenbosch nadat dit van naam verander het vanaf Victoria Kollege, en Maria Elizabeth van Niekerk, leier in die Afrikaanse Christelike Vroue Vereniging. Hy het vier broers (Charl Daniel, Johannes Hendrik, Gabriël Gideon en Sybrand Johannes van Niekerk) en twee susters (Angelique Maria en Martha Helena).

Sy skoolopleiding is aan Stellenbosch Boys High School (later Paul Roos Gimnasium), waar hy in 1935 matrikuleer en tweede geplaas word in die Kaapprovinsie. Hy behaal onderskeidings in Engels, Latyn, Grieks, Wiskunde en Skeikunde. Hierna studeer hy verder aan die Universiteit van Stellenbosch en behaal in 1935 die B.Sc.-graad in Wiskunde en Fisika met lof.

Onmiddellik hierna begin hy op 1 Desember 1935 sy loopbaan as joernalis by "Die Burger". Hy word bevorder tot hoofsubredakteur net voor die Tweede Wêreldoorlog, word daarna buitelandse redakteur in 1944 en in 1945 assistent-redakteur terwyl hy steeds buitelandse redakteur bly. Gedurende die 1948 verkiesing word hy geskuif na binnelandse en politieke aangeleenthede en vanaf 1 April 1954 tot Junie 1977 is hy redakteur. Hy is veral bekend vir sy politieke rubriek wat onder die skuilnaam Dawie in hierdie koerant verskyn en hy behartig ook die "Trinkie"-rubriek. Teen die einde van 1977 word hy nie-uitvoerende voorsitter van Nasionale Pers Beperk se raad van direkteure en onder sy leierskap neem hierdie groep die drie swart publikasies, "City Press", "Drum" en "True Love", asook "Finansies en Tegniek" oor, word die tydskrif "You" gestig as kloning van "Huisgenoot" en verkry die groep honderd persent beheer oor "Rapport". M-Net word ook in hierdie tyd gestig. Vanaf 1979 dien hy ook op die redaksie van "Standpunte". Die posisie as voorsitter van die direksie beklee hy tot 1992, waarna hy finaal aftree. Hy is voorsitter van Die Burger Kersfonds.

Na sy aftrede aan die einde van 1977 word die nagraadse Departement van Joernalistiek aan die Universiteit van Stellenbosch op sy inisiatief gestig en is hy vanaf 1978 tot 1983 verbonde aan hierdie departement, waarna hy vanaf 1984 lid is van die Raad van die Universiteit van Stellenbosch. Hy lewer in 1981 die N.P. van Wyk Louw-gedenklesing onder die titel "Van Wyk Louw se rol in die vrymaking van die Afrikaner".

Gedurende sy loopbaan gaan hy ook op verskeie buitelandse sendings. In 1948 besoek hy Wes-Europese inligtings- en immigrasiesentrums vir die destydse Minister van Binnelandse Sake, dr. T.E. Dönges. In 1954 is hy lid van die Suid-Afrikaanse afvaardiging na die nie-amptelike Chatham House konferensie oor Statebond betrekkinge in Lahore in Pakistan en hy besoek Nederland op uitnodiging van die Nederlandse regering in 1964. In 1965 lig hy die Wêreldhof in Den Haag in oor die saak oor Suidwes-Afrika. Hy gaan ook op verskeie uitnodigings- en studiereise na die buiteland en besoek so onder andere die Verenigde Koninkryk, Wes-Duitsland, Portugal, Nederland, Rhodesië, Zambië en die Verenigde State van Amerika.

Hy trou op 13 Augustus 1936 met Elizabeth Frederika Bester van Hopefield en hulle het twee dogters, Maria Elisabeth en Angelique Marya. In sy vrye tyd is hy ’n vaardige klavier- en orrelspeler en behartig selfs vir ’n ruk die orrelspel in die NG Kerk Bloubergstrand. Sy vrou is op 15 Junie 1997 oorlede en hy is op 20 Oktober 1999 in sy huis in Oranjezicht in Kaapstad oorlede.

Uit sy verspreide artikels en aantekeninge word die bundel "Tydgenote" saamgestel oor mense van betekenis uit die openbare lewe wat hy geken het.

"Eet jou rape eerste" is ’n bundel waarin hy essays en geleentheidstukke oor allerhande alledaagse onderwerpe bundel. “"Trinkie"” is ’n keur deur Rykie van Reenen uit sy bydraes tot hierdie rubriek in "Die Burger".

Koos Human neem "Mamba skryf vir omie Matys" uit "Trinkie" op in sy bloemlesing "Willekeur".

"Baanbrekers vir vryheid" (gedagtes oor Afrikaners se rol in Suid-Afrika) word in 1990 genomineer vir die Rapportprys.

"Glippie en Slippie" is ’n kinderverhaal.

Hy lewer ook ’n bydrae as vertaler van kinderboeke.

Benewens boeke in sy eie naam maak Cillié vele bydraes tot ander boeke en lewer talle bydraes tot tydskrifte, asook ’n aantal akademiese lesings. Merwe Scholtz neem "My vader, G.G. Cillié" op in die versamelbundel "Vertellers" en "Die engeltjie wat agtergebly het" in "Vertellers 2".

Sedert 1965 is hy lid van die Suid-Afrikaanse Akademie vir Wetenskap en Kuns. In 1975 vereer die Universiteit van Stellenbosch hom met ’n eredoktorsgraad (D.Litt. (honoris causa)) en hy verower die Markus Viljoen-medalje vir Afrikaanse joernalistiek in 1979 en die D.F. Malan-medalje van die Suid- Afrikaanse Akademie vir Wetenskap en Kuns in 1984. Die Phil Weber-medalje, Nasionale Pers se hoogste toekenning vir lojale diens aan die maatskappy, word in 1985 aan hom toegeken en terselfdertyd ontvang hy die huldigingsbundel "’n Boekie vir Piet", met ’n voorwoord deur Rykie van Reenen. Die Staatspresident ken in 1988 die Orde vir Voortreflike Diens aan hom toe. In 1991 word hy verkies as erelid van die Suid-Afrikaanse Akademie vir Wetenskap en Kuns en in dieselfde jaar vereer die Afrikaanse Handelsinstituut hom met die Tinie Louw-onderskeiding. Nasionale Pers stel in 1992 ’n prys vir voortreflike bydrae tot die uitnemendheid van sy publikasies in, wat hulle die P.J. Cillié-prys noem. In opdrag van M-Net word die dokumentêre film "Piet Cillié van Die Burger" in 1993 vervaardig. J.C. Steyn skryf die omvattende biografie oor sy lewe, wat in 2002 as "Penvegter: Piet Cillié van Die Burger" verskyn.

Werke wat uit sy pen verskyn sluit in:





</doc>
<doc id="114380" url="https://af.wikipedia.org/wiki?curid=114380" title="Hettie Cillié">
Hettie Cillié

Hettie Cillié (17 Februarie 1885 - 1986) was ’n jeugverhaalskrywer, wat onder andere die eerste kosskoolverhaal in Afrikaans geskryf het.

Hester Francina Cillié is op 17 Februarie 1885 op Donkerhoek in die distrik Pretoria gebore as een van agt kinders (vyf susters en drie broers). Haar vader, D.G. Cillié, is eers ’n boer op die wynplaas Patatskloof in Drakenstein in die Kaap maar word deur S.J. du Toit gewerf om onderwys in die Transvaal te gee. Die gesin trek dus in 1884 uit Wellington na die Transvaal, waar hy op Donkerhoek, sowat veertig myl van Pretoria, onderwys gee. Hier is sy gebore. Die vader gee na ’n aantal jare sy bedanking as onderwyser in om eerder weer te gaan boer. Na tydelike verblyf op ’n aantal plase (onder andere by Jopie Fourie se ouers) trek die familie in 1891 na die plaas Skietfontein, agter die Magaliesberg, wat voorheen aan generaal Piet Joubert behoort het. Sy ontvang haar laerskoolopleiding op die skool op die plaas. Tydens die Anglo-Boereoorlog bly hulle tot ses maande voor vredesluiting op die plaas, waarna die plaas afgebrand en hulle na ’n konsentrasiekamp gestuur word. Ná die oorlog ontvang sy haar opleiding aan die La Rochelle Hoër Meisieskool in die Paarl in die Kaapprovinsie, waar sy en een van haar susters in die kosskool tuisgaan. Hier neem sy vir ’n lang ruk kunsklasse, aangesien dit haar begeerte was om kunsskilder te word. Na vyf jaar op kosskool keer sy terug na Pretoria en matrikuleer aan die Eendrag Hoërskool.

Sy studeer verder aan die Pretoria Normaalkollege en bekwaam haar as onderwyseres. Vir vyf-en-twintig jaar gee sy onderwys, eers op Dullstroom en daarna naby Heidelberg, op Morgenzon, op die Hoëveld, in Villieria in Pretoria en toe by die Oos-Eindskool in Pretoria. Tydens haar onderwysloopbaan voltooi sy ook suksesvol ’n joernalistiekkursus, wat haar skryfloopbaan ’n hupstoot gee. Vanaf 1919 bly al die susters (met nie een wat ooit trou nie) saam met die ouers in Sunnyside in Pretoria. In 1933 word sy aangestel as dosent aan die Pretoria Normaalkollege en tree dan in 1940 uit die onderwys om haar voltyds aan haar skryfwerk toe te wy. Sy skryf onder haar eie naam en die skuilnaam Estelle. Van 1958 af is sy vir vyf jaar lank assistent-redakteur van "Die Jongspan". In 1973 trek sy by die ouetehuis Huis Hermon in Pretoria in saam met twee van haar susters. Sy is in 1986 in Pretoria oorlede.

Reeds op skool begin sy skryf en sy verwerf ’n paar goue medaljes vir kortverhale. In 1906 en 1909 kry sy Taalbondpryse vir histories-romantiese verhale. Sy neem ook in hierdie tyd deel aan letterkundige wedstryde en verower ’n aantal geldpryse. Vanaf 1910 is sy medewerker van "Die Brandwag" en later van "De Volkstem" en "Die Boerevrou", waarin sy talle huislike verhale en sketse publiseer. Sy beskryf by voorkeur ’n eenvoudige intrige, waarin die liefde ’n rol speel, en verstaan die tegniek van die kortverhaal goed. Haar kortverhale wat in "Die Brandwag" verskyn sluit in “"Twee Susters"” (1 Maart 1913) en “’n "Ongeluk"” (15 Desember 1910), wat beide tipiese voorbeelde is van haar rustige verstelstyl wat bekoor maar nie blywende indruk maak nie. “"En die winde het gewaai"” is ’n boek waarin sy die ontberings van die Anglo-Boereoorlog op die plaas en in die konsentrasiekamp verhaal. Sestien huisgesinne is aanvanklik tydens die Engelse se verskroeide aarde-beleid oorgesien en hulle plase word eers kort voor die einde van die oorlog verwoes.

Dit is veral as kinderverhaalskrywer wat sy bekendheid verwerf. “"Chrissie en Joey"” is die eerste kosskoolverhaal vir dogters, gebaseer op haar eie ervarings op kosskool in die Kaap. Chrissie is ’n plaasmeisie en haar niggie Joey ’n dorpsjapie. Na die dood van haar moeder het Chrissie alleen op die plaas by haar pa agtergebly en soos ’n regte rabbedoe groot geword. Joey is net die teenoorgestelde, want sy trek haar neus op vir die rowwe plaaslewe en dink net aan mooi klere, plesier en kêrels. As gevolg van hierdie verskil in temperament is die twee niggies gedurig haaks. Hulle tweestryd in die koshuis en die kattekwaad en insidente word op onderhoudende wyse weergegee. Hierdie boek verskyn aanvanklik as vervolgverhaal in "Die Jongspan" en word eervol vermeld tydens toekenning van die Hertzogprys in 1926. Dit beleef vele herdrukke. Daarna skryf sy verskeie vervolgstories op hierdie boek, soos “"Joey en haar dogters"” en “"Chrissie se kinders"”. “"Vier vriendinne"” is ’n soortgelyke verhaal van vier opgeskote meisies in ’n koshuis en hulle kaskenades op skool en in die vakansie. Die boek bestaan egter hoofsaaklik eerder uit aaneenskakeling van ’n reeks avonture as wat dit ’n uitbeelding van volronde karakters is, sodat dit ’n anekdotiese aard aanneem. “"Beter as geld"” vertel die storie van die weeskind Francina, wat deur haar tant Kotie grootgemaak is. Die leser volg haar lewe in ’n onderwyskollege en haar eerste romanse. In “"Rachel, die koppige meisiekind"” stuur Rachel se pa haar na ’n kosskool na die dood van haar ma. Hier moet sy opnuut probeer aanpas en haar situasie verwerk. verlaat die hoofkarakter haar bekende omgewing as gevolg van die dood van ’n ouer. In “"Alleen op pad"” gaan bly Gertruida Hoffenaar na die dood van haar weduweemoeder by haar tante, die streng oujongnooi juffrou Andriena Teygerbosch.

“"’n Mooi konsert"”, “"Iesegrim, die geniepsige kabouter"”, “"Antjie Somers"” en “"Die paaiboelie van Hangklip"” is almal stories gerig op die laerskoolleser. Sy skryf ’n groot aantal geskiedenis-, aardrykskunde- en natuurstudie-pamflette en lewer bydraes vir Afrikaanse skoolleesboek-reekse soos “"Prettige praatstories"” en “"Stories vir almal"”. Die dertien stories wat sy skryf vir haar “"Dieretuin-stories"”, was baie gewild en sommige van hulle is ook in Suid-Sotho vertaal. Hierdie stories het elkeen ’n spesifieke dier as hoofkarakter en dra inligting oor die dier deur middel van ’n storie oor. Die verhale sluit in “"Babu, die beer"”, “"Congoline Nazimbali: die storie van die Afrikaanse olifant"”, “"Joseph, die liefling van die kinders"”, “"Josie en Santano, twee swart luiperds"”, “"Koning Leeu in die Nasionale Dieretuin"”, “"Kubiek, die krokodil"”, “"Mierie, die meerkatjie"”, “"Sigapo, die seekoei"”, “"Die storie van Benga"”, “"Oupa Kondor"”, “"Die Langnek-reus"”, “"Pikkewyn, die koddige watervoël"” en “"Zuluana, die wit renoster"”. “"Ruskamp-stories"” bevat ook mooi foto’s en die verhale het eweneens ten doel om feite oor diere in storievorm oor te dra. Sy lewer ook baie bydraes vir C.F. Albertyn se stel boeke “"Kinders van die wêreld"”.






</doc>
<doc id="114382" url="https://af.wikipedia.org/wiki?curid=114382" title="Anita Chittenden">
Anita Chittenden

Anita Chittenden is ’n Afrikaanse joernalis en skrywer.

Anita Maria Chittenden is vroueredakteur by "Hoofstad" en later lid van die vroueredaksie van "Landbouweekblad" se Gautengse kantoor. Sy woon in Pretoria, is getroud en het een seun.

In “"O vet! Eva aan die woord"” bundel sy veertig essays wat oorspronklik in ’n rubriek in "Landbouweekblad" verskyn het. Die essays dek ’n wye verskeidenheid onderwerpe van die alledaagse lewe, altoos van die vrou se kant gesien. Soos die titel aandui, duik die ewige stryd teen vet gereeld op. Die rubrieke word geïllustreer deur Cora Coetzee. Anita skryf ook “"Trek reg aan"” en “"Pottebakkery vir beginners"”.



</doc>
<doc id="114388" url="https://af.wikipedia.org/wiki?curid=114388" title="Kat-en-muis">
Kat-en-muis

Kat-en-Muis is 'n groepspeletjie waarin al die spelers, behalwe twee, in 'n groot sirkel staan en hande vashou. Die ander twee spelers is die kat en muis. Een staan binne die sirkel en die ander staan buite die sirkel.
Sodra die speletjie begin moet die kat die muis jaag. Die spelers wat hande vashou, lig hul arms op om n bogie te vorm sodat die muis kan deurkom om van die kat te ontvlug, terwyl hulle weer hul arms laat sak om te keer dat die kat die muis vang.
Sodra die muis gevang is, word hy die kat en 'n nuwe muis word gekies.



</doc>
<doc id="114389" url="https://af.wikipedia.org/wiki?curid=114389" title="Derdemannetjie">
Derdemannetjie

Derdemannetjie is 'n kinderspeletjie wat soortgelyk is aan boompie-verplant. 
Twee sirkels word gevorm, 'n binne en 'n buite sirkel. Elke binne-speler het dus n maat teenoor hom aan die buitekant. 
Twee speler begin waar speler een die speler 2 jaag en deur die sirkel vleg. Wanneer die speler twee die kans kry gaan staan hy voor een van die ander paartjies en die agterste speler moet dan weer weghardloop om weer voor 'n ander paartjies te gaan staan.
Sodra speler twee gevang word is hy aan en speler twee kan voor 'n paartjie gaan staan, sodat die agterste een weer kan weghardloop.



</doc>
<doc id="114390" url="https://af.wikipedia.org/wiki?curid=114390" title="W.H. Coetzer">
W.H. Coetzer

W.H. Coetzer (1900–1983) was ’n Afrikaanse kunstenaar wat veral bekend is vir sy skilderye en ander kunswerke. Hy skilder landskappe, seetonele, portrette, figure en stillewes in ’n tradisionele styl. Coetzer word veral onthou vir die uitbeelding van historiese gebeurtenisse in die Boeregeskiedenis, onder meer die tapisserieë in die Voortrekkermonument wat hy ontwerp het. Hy het ook gedigte geskryf.

Willem Hermanus Coetzer is op 9 November 1900 op Tarkastad in die Oos-Kaap gebore. Hy is die tweede van vier kinders van Wentzel Christoffel Coetzer en Johanna Augustine Brümmer. Hy het twee broers (Pieter Willemse en Steytler) en ’n suster (Olive). Toe hy twee jaar oud is, verhuis die gesin na Johannesburg, waar hulle eers in ’n eenvoudige huisie in Hoofdstraat in Braamfontein gaan woon, maar binne ’n jaar na Fordsburg verhuis, waar hulle tot 1908 bly. Sy vader is hier werksaam op die myne. Voordat hy vyf jaar oud is, begin hy skoolgaan aan die Lilian Road Infant School in Fordsburg en in 1908 gaan hy na die Goede Hoop Skool in Fordsburg, een van die heel eerste Christelike Nasionale Onderwysskole. Sy familie trek weer later in die jaar, hierdie keer na Lakeview en hy gaan skool aan die Engelse Booysens Government School. Om ekstra geld te verdien verkoop hy vir die Central News Agency in sy standerd ses jaar koerante aan die soldate wat in die Booysens-kamp gewag het vir hulle deelname aan die Eerste Wêreldoorlog. Hy slaag in 1914 die st. 6-eksamen en verwerf ’n meriete-beurs vir ’n verdere drie jaar se studie as vakleerling aan die Ambagskool in Braamfontein. Teen die einde van 1917 begin hy werk as gekwalifiseerde koetsbouer. In sy vrye tyd hou hy aan met sy kuns en skryf in 1920 in vir ’n korrespondensiekursus by die Press Art School in Londen. Hy spaar genoeg geld deur sy werk en in 1925 vertrek hy op ’n studiereis na Londen, wat veral weens ’n gebrek aan geld nie baie suksesvol is nie. By sy terugkeer hervat hy sy werk as koetsbouer by J. Jenkins and Son.

Gedurende hierdie tyd lê hy jaarliks sy werk voor aan die Suid-Afrikaanse Akademie vir Kuns en dit word elke jaar afgewys. In 1928 aanvaar Alfred Palmer, een van die beoordelaars, een van Coetzer se pasteltekeninge en vra om hom te ontmoet. Onder Palmer se aanmoediging hou hy ’n uitstalling van sy werk en samel genoeg geld in om na Londen te vertrek om verder in die kuns te gaan studeer. Wanneer hy sy werk aan die Londense Polytechnic School of Art toon, wys hulle hom aanvanklik af, maar aanvaar hom wanneer hy die aanbevelingsbrief van Alfred Palmer toon. Hier studeer hy onder Harry Watson en Giffard H. Lenfestey, terwyl hy etswerk studeer onder William Palmer Robins. Hy besoek Duitsland in 1928, waar hy onder andere die slagveld by Delville-bos sien, wat ’n groot indruk op hom maak. In 1929 reis hy per fiets deur Frankryk, Switserland en Italië. Uit ongeveer 250 kunsstudente verower sy stillewe “"The dusty shelf"” in 1930 ’n eerste prys-medalje. Hierdie skildery word later deur die Kunsgalery in Johannesburg aangekoop. Hy besoek Duitsland, Oostenryk, Italië, Frankryk en Spanje in 1930. In 1933 keer hy terug na Suid-Afrika, waar hy onder andere vir drie weke aan huis van generaal Jan Smuts op sy plaas in Doornkloof in Irene vertoef om sketse te maak. In generaal Smuts se biblioteek begin hy lees oor die Voortrekkers in die boeke van Gustav Preller en so begin ’n besondere belangsteling in die Afrikaner se geskiedenis.

In 1934 keer hy terug na die Londense Polytechnic School of Art met die doel om die kuns van portret- en figuurstudie te bemeester. By sy terugkeer in 1935 maak hy ’n grondige studie van die Voortrekkers en hy word by uitstek die kunstenaar wat die Afrikanergeskiedenis en volkslewe uitbeeld. Hy word aangestel om soeweniers te ontwerp vir die Voortrekker Eeufees in 1938 en die opening van die Voortrekkermonument in 1949. Van sy ontwerpe sluit in sopkoppies, asbakke, sakmesse, lepels en posseëls. Sy kunswerke raak wyd bekend en hy behaal baie goeie pryse daarvoor. In 1939 is hy as aflos vir ses maande tydelike lektor in Kuns aan die Potchefstroomse Normaalkollege. Hy tree op 9 November 1942 in Alberton in die huwelik met Joey Frances van der Merwe en die egpaar het twee kinders.

Hy word ernstig siek van ’n beroerte aanval in Augustus 1945, wat ’n groot aanvraag na sy werk veroorsaak. Vir die volgende ses maande is hy in en uit die hospitaal, maar herstel weer volkome. Sy werk word in 1948 ingesluit in die uitstalling van Suid-Afrikaanse kuns wat in die Tate Galery in Londen en ook in Europa en Amerika vertoon word. In 1952 finaliseer hy die tapisserie vir die Voortrekkermonument, ’n taak wat hom vyf jaar besig gehou het. In hierdie jare word hy telkens opdrag gegee om die portrette van belangrike persone te skilder, onder andere van Totius, J.G. Strijdom, Mimi Coertse en D.F. Malan. Hy besoek Londen weer in 1948 en 1971. In 1969 skenk hy sowat agthonderd etse aan die Johannesburgse Stadsraad. In sy later jare begin sy sig ingee. As stigterslid is hy ook president van die Brush and Chisel Club en hy is ’n lid van die Africana Komitee. Hy is op 29 September 1983 in Johannesburg oorlede.

Benewens outobiografiese skrywes soos "My kwas vertel" en "W.H. Coetzer 80" gee hy ook die bundel gedigte "Pen-sketse/Sketches" uit. Hierin verskyn gedigte in Afrikaans en Engels, wat hy met tekeninge illustreer. Die tematiek van die gedigte is hoofsaaklik herinneringe aan gebeure en gewoontes van die outyd. Hy beeld ook sy eie beskouings en leefwêreld uit, soos gedigte oor sy kinders se kleindae en die barbaarsheid van boks.

Die Suid-Afrikaanse Akademie vir Wetenskap en Kuns vereer hom in 1965 met ’n Erepenning vir sy historiese skilderye. Die Laerskool W.H. Coetzer in Klipriviersberg in Johannesburg word in 1952 na hom vernoem en hy ontwerp die skoolwapen. André de Beer behaal in 1969 sy M.A.-graad aan die Universiteit van Pretoria met ’n verhandeling oor "Die lewe en werk van die skilder W.H. Coetzer en sy kultuurhistoriese betekenis". Die Laerskool W.H. Coetzer in The Hill, 'n suidelike voorstad van Johannesburg, is na hom genoem. Dis in 1938 gestig.





</doc>
<doc id="114391" url="https://af.wikipedia.org/wiki?curid=114391" title="Cecile Cilliers">
Cecile Cilliers

Cecile Cilliers (* 24 Mei 1933, Franschhoek – 16 Junie 2018) is ’n Afrikaanse vryskutjoernalis en skrywer. Die skrywer Madeleine van Biljon is haar suster. Sy is hoofsaaklik bekend vir haar rubriek- en essaybundels, maar publiseer onder meer 'n kinderversebundel en ook 'n verskeidenheid godsdienstige boeke. Cecile is deurlopend betrokke by die N.G. Kerk en is die eerste nie-predikantsvrou wat tot vise-voorsitter van die Sinodale Komitee verkies word. Benewens haar behartiging van die Christen Netwerk Televisie se program "Fokuspunt," bied sy ook saam met haar suster, Madeleine van Biljon, die televisieprogram "Boeksusters" op KykNET aan.

Anneke Cecile Pretorius is in 1933 op Franschhoek gebore as tweede jongste van vier kinders. Die bekende skryfster Madeleine van Biljon is een van haar susters. Sy het nog ’n suster, Rouxline (wat hulle Polla noem), en ’n broer, Nicholaas. Abraham Johannes (Braam) Pretorius, haar pa (gebore 10 Mei 1900 op Rustenburg, is tydens haar geboorte ’n klerk in die landdroskantoor en haar ma is Madeleine Roux. Haar pa word later senator en is die persoon wat die langste as landdros in Suid-Afrika gewerk het. As gevolg van sy beroep as landdros trek die gesin heelwat rond.

Cecile begin haar skoolopleiding in die Paarl, waarna sy in Johannesburg na die Laerskool Jan Celliers gaan. Haar hoërskoolopleiding was op Montagu, waar sy matrikuleer. Na haar matriekjaar word haar pa Johannesburg toe verplaas en sy skryf in vir ’n sekretariële kursus aan die Tegniese Kollege. Sy besef egter dat hierdie nie vir haar ’n aantreklike loopbaan bied nie en spandeer dan ’n jaar om die huishouding waar te neem. Dan skryf sy in by die Universiteit van Pretoria waar sy ’n B.A.-graad verwerf met Afrikaans-Nederlands, Engels, Duits, Frans en Kunsgeskiedenis as vakke.

Sy ontmoet haar toekomstige man, die geoloog John Cilliers, by die Universiteit van Pretoria, en hulle trou op 2 Februarie 1954, direk nadat sy haar finale jaar voltooi het. Hulle het drie kinders, Amalie, Abraham en Jan. Al drie emigreer later met hulle gesinne, Amalie in 1995 na Amerika, Jan na Engeland en Abraham in Australië.

Weens John se werk op die myne is die eerste sewe jaar van hulle getroude lewe maar baie rof. Aanvanklik bly hulle in ’n sinkhuis aan die Weskus, waar John toesig hou oor diamantprospekteerdery en daarna is hulle na Koegasbrug aan die Oranjerivier, sowat sestig kilometer van Prieska af. Hier in die Kalahari bly hulle in ’n woonwa. Hiervandaan gaan hulle na Penge in die Oos-Transvaal, waar hulle in ’n woonwa bly met ’n aangeboude vertrek van Kimberley-klip. In hierdie tyd verloor sy twee babas. In die Noordweste by Pomfret in die Kalahari vra die mynbestuurder haar om ’n eenmanskool te begin om te verhoed dat die werkers reeds van graad een af hulle kinders koshuis toe moet stuur. Sonder formele opleiding onderrig sy elf kinders van graad een tot standerd vyf in hierdie skool, wat later meer as 200 kinders sou hê. Hierna huur hulle ’n woonstel in Joubertpark in Johannesburg om ’n tuiste te hê wanneer hulle so rondtrek in die veld. In 1961 word haar man by die maatskappy se hoofkantoor in Johannesburg aangestel en koop hulle ’n huis in Linden, waar sy bly tot na haar man se dood.

Nadat die jongste van die drie kinders skool toe is, studeer sy verder en behaal die B.A. Honneurs-graad aan die Universiteit van die Witwatersrand. Haar M.A.-graad behaal sy met lof aan die Randse Afrikaanse Universiteit onder leiding van professor F.I.J. van Rensburg met ’n studie oor ’n gedig van N.P. van Wyk Louw en haar doktorsgraad (D.Litt. et Phil.) behaal sy aan dieselfde universiteit met dieselfde promotor vir ’n verhandeling oor "Die verhouding bron: kunswerk". In hierdie tyd gee sy vir meer as twee jaar klas in Afrikaans by die Wits-sentrum vir voortgesette studie en by die Parktown Convent, asook Afrikaanse klasse by die Argus-groep se joernalistieke skool vir kadetverslaggewers.

Na 1976 begin haar loopbaan as toespraakmaker. Mevrou Bridget Oppenheimer vra haar ná die Soweto-onluste om met die stigting van die organisasie Vroue vir Vrede te help met die doel om deur beter kontak tussen vroue van alle bevolkingsgroepe begrip vir mekaar te kweek, kommunikasie te bevorder en vir vroue ontwikkelingsgeleenthede te skep. Later word sy verkies as lewenslange erepresident van hierdie organisasie. Tydens die hoogverraadsaak teen Breyten Breytenbach getuig sy vanuit ’n literêre standpunt ter versagting van vonnis en verduur daarna ontsettende kritiek van sommiges uit Afrikanerkringe. In 1981 versoek "Beeld" haar om ’n weeklikse rubriek te skryf, wat sy daarna vir ’n geruime tyd doen onder die titel "Beeld-Deurloop".

In 1986 word sy aangewys as die eerste nasionale direkteur van Studietrust, ’n organisasie wat onderwyshulp aan behoeftige leerlinge van alle rasse, maar veral swart kinders, verskaf. Haar fokus is om geld in te samel en skakelwerk te doen en in hierdie kapasiteit skakel sy met onderwysinstansies en maatskappye en ander organisasies plaaslik en in die buiteland. Na John se vroeë uittrede reis hulle baie deur die land, gewoonlik op die rug van ’n besoek aan ’n plek waar sy ’n toespraak moet hou. Sy is deurentyd vryskutskrywer en joernalis wat benewens die rubriek verskeie boekresensies vir koerante skryf.

Op kerkgebied stem sy in toe die Vrouediens van Suid-Transvaal haar vra om redaktrise van hulle kwartaalblad "Suidsender" te word. Later word sy tot die Uitvoerende Komitee van die Vrouediens verkies met Leer en Aktuele Sake as haar opdrag en sy is die eerste nie-predikantsvrou wat tot vise-voorsitter van die Sinodale Komitee verkies word. In 1997 word sy verkies tot leier-ouderling van die Andrew Murray-gemeente en in 1998 is sy die eerste vrou wat tot die Algemene Sinodale Kommissie van die NG Kerk verkies word. Sy lewer ook ’n stewige bydrae tot die vrouekursusse wat deur die Sentrum vir Voortgesette Teologiese Opleiding (SEVTO) aan die Universiteit van Pretoria aangebied word en behartig Christen Netwerk Televisie se program "Fokuspunt" wat elke Sondagmiddag op M-Net uitgesaai is.

Sy is in 1999 saam met haar suster Madeleine van Biljon aanbieder van die televisieprogram "Boeksusters" op KykNet. Na haar man se dood in 1995 verkoop sy die huis in Linden en trek daarna na ’n wooneenheid op ’n landgoed in Johannesburg, waarna sy in 2003 na Vishoek in die Kaap trek. Sy is hier op 16 Junie 2018 in haar slaap oorlede.

Haar eerste publikasie is die kinderversebundel "Ek wonder", wat sy skryf terwyl sy skoolhou.

Twee versamelings van haar rubrieke word later in boekvorm gepubliseer onder die titels "Kokkewiet op Donderdag" en "Reënboogmense, reënboogland". Beide hierdie bundels is gekeur en saamgestel deur F.I.J. van Rensburg. "Kokkewiet op Donderdag" toon haar saaklike benadering en nugtere, soms omstrede, kyk na sake. Uit die rubrieke blyk haar liefde vir die natuur, haar land en haar medemens van alle kleure. "Reënboogmense, reënboogland" se titel verwys na die benaming vir Suid-Afrika en sy mense wat na aanleiding van ’n benaming van biskop Desmond Tutu algemeen posgevat. Soos die titel aandui skets sy die veelkleurigheid van Suid-Afrika en sy mense en vang hulle emosies akkuraat vas. Soms is sy humoristies, soms vermanend, maar altyddeur loop die draad van geloof in die Skepper, die land en sy mense. Haar essays wat tussen 1987 en 1992 in "De Kat" verskyn, word gebundel onder die titel "Katswink". Hierin besin sy oor die oorgang van ’n ou na ’n nuwe Suid-Afrika.

Sy maak ’n bydrae tot die boek "As almal ver is", waarin Suid-Afrikaners vertel van hulle mense wat nou ver is en ander wat geëmigreer het van hulle wedervaringe in die vreemde vertel. Haar werk word in versamelbundels opgeneem, insluitende "Borde borde boordevol" en "Vuurslag", beide saamgestel deur Hennie Aucamp.

Sy publiseer ook verskeie boeke met ’n godsdienstige strekking. "Begenadigde vroue" het as onderwerp ses begenadigde vroue in die Bybel wat ’n verskil gemaak het. Hierdie vroue is Abigail, wat genade ontvang het om ’n vredemaker te wees; Mikal, wie se kinderloosheid binne groter genade gelê het; Tamar, wat die genade ontvang het om die reg in eie hande te neem; Rispa, Ragab en Ester.

"Jy’s veelkantig, vrou" met die subtitel "Geïntegreerd en God-gesentreerd: ’n ander kyk na die drie Spreuke-vroue" het as tema die Wyse Vrou van Spreuke 1, die Bose Vrou van Spreuke 7 en die Ideale Vrou van Spreuke 31. Sy publiseer ook drie bundels met godsdienstige dagstukke, te wete "Dagboek vir die vrou 2000: 366 dagstukke van opwinding, hoop en verwagting", "Dagboek vir die vrou wat hunker na die bron van hoop en vrede" en "Uit sy oorvloed: 365 dagstukke oor God se oorvloedige sorg".

Die Tuks Alumni Vereniging vereer haar in 2011 met die Laureaat-toekenning. Sy is ook ’n ereburger van Biesiesvallei in die Noord-Kaap.

Werke wat uit haar pen verskyn sluit in:





</doc>
<doc id="114392" url="https://af.wikipedia.org/wiki?curid=114392" title="D.G. Conradie">
D.G. Conradie

David Conradie (*24 Augustus 1879, Ceres – †30 September 1966, Pretoria) was 'n joernalis, redakteur van "Die Volksblad", politikus en administrateur-generaal van Suidwes-Afrika (tans Namibië). In die vroeë jare van Afrikaans se ontwikkeling maak hy ’n groot bydrae met sy vertaling van buitelandse dramas.

David Gideon Conradie is op 24 Augustus 1879 op die plaas Koelfontein naby Ceres in die Kaap gebore. Sy ouers is Daniël Jacobus Conradie en Hester Elizabeth (Hessie) Conradie en hy is die jongste van agt kinders. Sy skoolopleiding is op Prince Alfred Hamlet en dan op Ceres waar hy in 1898 matrikuleer. Hy studeer verder aan die Victoria Kollege in Stellenbosch, waar hy in 1901 die B.A.-graad in letterkunde en filosofie behaal. Hierna gee hy tot 1904 onderwys op Montagu, waarna hy vanaf 1905 sy studies in die regte aan Trinity College in Dublin in Ierland voortsit. Hier behaal hy in 1906 die LL.B.-graad en in 1907 die LL.D.-graad. Hy keer in 1907 na Suid-Afrika terug en word in Kaapstad tot die Balie toegelaat, maar verlaat Kaapstad om eerder in Bloemfontein te praktiseer. Hier neem hy dan deel aan die Tweede Afrikaanse Taalbeweging en word onder meer in November 1908 verkies tot sekretaris van die Letterkundige Onderafdeling van die Onze Taal-beweging, waarvan Willem Postma (Dr. O’Kulis) die voorsitter was. In 1909 word hy aangestel as Direkteur van Onderwys in die Vrystaat, ’n amp wat hy tot 1910 beklee.

Hierna keer hy terug na sy regsloopbaan en praktiseer in Bloemfontein, van 1915 tot 1925 op Reitz en van 1925 weer in Bloemfontein. Op Reitz is hy sekretaris van die Helpmekaarfonds en hy verrig liefdadigheidswerk onder die armblankes van sy kontrei, terwyl hy ’n leidende rol speel in die voorsiening van elektrisiteit vir Noordoos-Vrystaat. Hy dien ook op die sentrale komitee van Helpmekaar in die Vrystaat. Intussen wend hy hom ook tot die politiek. Met die totstandkoming van die Nasionale Party is hy voorsitter van die Reitz-tak en in 1920 word hy verkies tot Lid van die Provinsiale Raad vir Lindley. In 1921 is hy vir ’n kort ruk redakteur van "Die Volksblad". Hy word Lid van die Uitvoerende Komitee van die Vrystaat vir die tydperk 1923 tot 1926 en is lid van die sentrale komitee van die Nasionale Party vanaf 1924. In 1927 word hy verkies as Volksraadslid vir Bethlehem en in 1929 vir Lindley.

Vanaf 1 April 1933 word hy aangestel as Administrateur-generaal van Suidwes-Afrika, ’n amp wat hy tot die einde van Maart 1943 beklee. Hy neem die bestuur van hierdie gebied oor in ’n moeilike tyd, want die depressie veroorsaak groot ekonomiese probleme, terwyl die politieke atmosfeer plofbaar is. Die pro-Duitse faksie in die land beywer hulle vir hereniging met Duitsland, terwyl die Verenigde Nasionale Party hulle beywer vir inlywing by Suid-Afrika. Die Duitssprekende Volksraadslede verlaat die wetgewende vergadering op 8 Mei 1934, waarna hy gedwing word om die raad te ontbind en ’n algemene verkiesing af te kondig. In 1936 stel die Unieregering ’n regterlike kommissie onder regter H.S. van Zyl aan om die kwessie van inlywing van Suidwes-Afrika met die Unie te ondersoek. Die aanbeveling is dat inlywing behoort plaas te vind, op voorwaarde dat dit nie strydig is met die mandaat wat die Unieregering van die Volkebond ontvang het nie. Hierdie aanbeveling word egter nie geïmplementeer nie.

Hy word vir ’n tweede termyn as administrateur verkies in 1938, waarna die Tweede Wêreldoorlog uitbreek. Hy is nie ’n ondersteuner van generaal Smuts nie en beskou hom dus nie as onderhorig aan Suid-Afrika nie, maar eerder aan die Volkebond, wat tot groot spanning met Suid-Afrika lei. Met sy terugkeer na Suid-Afrika in April 1943 praktiseer hy tot 1955 saam met sy jongste seun Deon as ’n prokureur in Port Elizabeth. Van 1948 tot 1958 verteenwoordig hy die setel Uitenhage eers namens die Afrikanerparty van Klasie Havenga in die Volksraad en later die Nasionale Party, nadat die twee partye saamgesmelt het. Hy is ook Adjunk-speaker van die Volksraad en Voorsitter van Komitees tot 18 Januarie 1957. Op hierdie datum ondergaan hy ’n ernstige operasie en is as gevolg van sy gesondheid nie weer in 1958 herkiesbaar nie.

Hy is op 17 Julie 1911 getroud met Johanna Catharina Rossouw (2 Oktober 1882 – 20 Augustus 1952), met D.F. Malan wat hulle in die huwelik bevestig. Die egpaar het vier seuns en ’n dogter. Na sy vrou se dood in Augustus 1952 is hy in 1958 getroud met Joey von Abo, ’n weduwee van Bothaville, maar hierdie huwelik eindig spoedig in ’n egskeiding. Hy is op 30 September 1966 in Pretoria oorlede.

Hy maak ’n vroeë bydrae tot die Afrikaanse literatuur met sy vertalings van buitelandse klug- en blyspele in Afrikaans. Hy is verantwoordelik vir die vertaling van "Fyne beskuite" (1908) van Justus van Maurik, "Di neef als oom" (1909) uit die Duits van Friedrich Schiller (wat dit op sy beurt uit die Franse "Encore des ménechmes" van L. Picard verwerk het) en "Dokter Wespe" (1913) uit die Duits van Roderich Benedix.




</doc>
<doc id="114393" url="https://af.wikipedia.org/wiki?curid=114393" title="Pieter Cilliers">
Pieter Cilliers

Pieter Cilliers is ’n voormalige predikant van die Nederduits Hervormde Kerk en later veelbekroonde onafhanklike televisieregisseur van TV-programme soos "Kwêla" en "Potpourri". Hy skryf insiggewende boeke oor die dilemma van die gay-predikant en die ervarings van gay mense binne die samelewing. Sy eerste boek hieroor, "’n Kas is vir klere" is in 1997 uitgereik, met 'n opvolgboek, "Soeker", wat in 2011 volg.

Pieter Joshua Cilliers is op 6 Januarie 1952 op Rustenburg as die oudste van twee kinders gebore. Hy het ’n jonger suster, Maria (Ria) Christina. Sy ouers is Nicolaas Johannes Hermanus Cilliers en sy moeder Maria Gesina Christina Meintjes. Sy pa is werksaam by ’n platinum-myn naby Rustenburg, maar aanvaar dan ’n metaalwerkpos by die Oom Paulskool vir spesiale onderwys anderkant Rustenburg naby Moedwil. Pieter bring sy laerskoolloopbaan aan die Rietfonteinskool 299 deur, ’n plaasskool tussen Rustenburg en Swartruggens en naby die Oom Paulskool. Hiervandaan gaan hy na die Rustenburg Hoërskool, waar hy in die Krugerkoshuis tuisgaan en in 1969 matrikuleer. Gedurende sy matriekjaar doen hy aansoek by die American Field Service om as uitruilstudent in Amerika te gaan studeer en sy aansoek is suksesvol, maar na teenkanting van sy ouers en die teologiese fakulteit besluit hy daarteen. Onder die kommando-stelsel van destyds ondergaan hy aan die begin van 1970 ses weke militêre diensplig op Kimberley, waarna hy verder studeer aan die Universiteit van Pretoria. Hy behaal hier in 1972 ’n B.A.-graad en in 1975 ’n B.D.-graad (cum laude) en lê ook die proponenteksamen suksesvol af. Tydens sy studentejare is hy lid van die universiteitskoor en hulle onderneem ’n koortoer deur Europa, waar hulle onder andere in die indrukwekkende katedrale van Duitsland en Italië optree.

In 1976 begin hy sy loopbaan as predikant van die Nederduits Hervormde Kerk en lewer sy intreepreek in Rustenburg se moedergemeente, waar hy vir ’n maand aflos. Hierna word hy na Bothaville in die Vrystaat beroep en na ’n aantal jare is hy na die Pretoria-Sentraal gemeente, waar hy tot 1980 bedien. Hierna werk hy as aflospredikant in Johannesburg tot 1981. Terselfdertyd voltooi hy tussen 1976 en 1980 deeltyds ’n driejarige graad in Kommunikasie (cum laude) aan die Universiteit van Suid-Afrika. In 1982 word hy aangestel as filmmaker by die Suid-Afrikaanse Uitsaaikorporasie se godsdiensafdeling. Hier maak hy talle musiek-, aktualiteits- en dokumentêre programme, waaronder "Uit en tuis" en "Kruis en kroniek" en in 1984 word hy bevorder na die Nuusdepartement, waarna hy sy bedanking as predikant indien en amptelik op 15 Maart 1985 die akte van opheffing as predikant van die Kommissie van die Algemene Kerkvergadering ontvang.

Hy is vir ’n jaar by die Nuusdepartement en word dan in 1985 aangestel as uitvoerende regisseur van die tydskrifprogram "Potpourri". Die program is baie suksesvol en trek al hoe meer kykers, maar die konserwatiewe beleid van die SAUK jeens die gebruik van anderskleuriges word vir hom ’n probleem. In 1989 word hy aangestel om M-Net se aktualiteitsprogram "Carte Blanche" te vervaardig. Hierdie program doen baanbrekerswerk vir televisie joernalisme en spreek vreesloos voorheen verbode onderwerpe soos gedwonge verskuiwings, aannemings oor kulturele grense en gemengde huwelike aan. As vervaardiger van "Carte Blanche" ontvang hy in 1991 die Rosholt Navorsingsbeurs, wat een van die mees gesogte joernalistieke toekennings in die land is en ten doel het om kennis en begrip van die sakewêreld, ekonomie en finansies onder joernaliste te bevorder. Dit stel hom in staat om in 1992 die Senior Bestuursontwikkelingsprogram by Templeton College in Oxford te deurloop. Sedertdien is hy twee kere die gas van United States Information Services in Amerika waar hy kennis maak met van die bekendste mense in die televisiebedryf soos Don Hewitt van die program “"60 minutes"” en Ted Koppel, by wie hy baie leer. Hierna bedank hy by M-Net en stig Pieter Cilliers Produksies, waarna hy vervaardiger word en nuwe programme vir M-Net en die SAUK ontwikkel. Hy vervaardig programme soos “"Première"”, “"Evita’s Funigalore"”, “"Pasella"”, “"Signature"” (’n weeklikse program vir dowes en hardhorendes), “"Kunskafee"” en vele ander. Later word hy veral bekend vir “"Kwêla"”, wat oor KykNet gebeeldsend word.

In 2000, drie jaar na die publikasie van sy boek “"’n Kas is vir klere"” word hy genooi om een van die sprekers te wees op ’n aktualiteitsdag oor homoseksualiteit wat die Hervormde Teologiese Kollege by die Universiteit van Pretoria aanbied. By hierdie geleentheid word hy genooi om as deel van ’n taakgroep op 13 Maart 2001 ’n vergadering van die Hervormde Kerk oor homoseksualiteit by te woon. Hierdie gesprek is egter slegs vir die skyn, aangesien die kerk se standpunt klaarblyklik voor die tyd reeds besluit is en hierna breek hy alle bande met die Hervormde Kerk. Hy bly in Westdene in Johannesburg en besit ook ’n huis teen die berg by Onrusrivier naby Hermanus in die Kaap.

In sy literêre debuut met “"’n Kas is vir klere"” beskryf hy die dilemma van ’n gay predikant, wat ’n beskrywing is van sy eie lewe. Hierin beskryf hy sy worsteling met sy seksualiteit en skuldgevoelens, eers as kind en later as student en as predikant van die Hervormde Kerk. Oor ’n tydperk van baie jare ondergaan hy psigiatriese berading, eers tydens sy studentejare om hom van sy homoseksualiteit te “genees” en later onder ’n ander psigiater, Theuns van der Merwe, om tot selfaanvaarding te kom. Die boek word vier kere herdruk en hy verwerk dan die reaksie wat hy op sy boek gekry het vanuit alle oorde (gays wat deur dieselfde worsteling gaan as wat hy gegaan het, ouers wat nie weet hoe om hulle gay kinders te hanteer nie, dominees wat gay is, heteroseksuele mense wat aanklank vind by sy worsteling met die kerk, en vele meer). Hierdie verwerking, wat ’n opsomming is van alles wat gebeur het sedert die boek die eerste keer verskyn het, word dan in ’n hersiene uitgawe van die boek gepubliseer. ’n Latere verwerking van hierdie boek verskyn onder die titel “"Soeker"”, waarin hy in gesprek tree met die korrespondensie wat hy oor baie jare gekry het veral na aanleiding van die publikasie van sy boek. Hierin vat hy die worsteling veel verder as net seksualiteit binne die kerk en spreek hy ook die ander groot twyfelvrae aan, soos die worsteling met geloofsvrae, God en spiritualiteit. Hierdie boek word later in Engels vertaal as “"Pilgrim"” met die oog op die wêreldmark.

Vir sy programme ontvang hy baie toekennings. In 1984 word hy genomineer vir ’n Artes in die kategorie Beste Reportage oor Openbare Sake vir die ondersoek na selfdood onder jeugdiges. In 1985 kry hy ’n Artes-toekenning vir Beste verslaggewing van openbare aangeleenthede vir die program “"Sterwensbegeleiding"” en die Mediese Vereniging van Suid-Afrika se toekenning vir beste mediese verslaggewing. Hy verwerf in 1987 ’n "Star Tonight!"-toekenning vir “"Potpourri"” as die beste joernaalprogram en hierdie program word in 1987 en weer in 1988 genomineer vir Artes-toekennings in die kategorie Beste Bydrae tot ’n Joernaalprogram. In 1990 en weer in 1991 word "Star Tonight!"-toekennings gemaak vir “"Carte Blanche"” as beste aktualiteitsprogram. Hy kry ook ATKVeertjies vir die dokumentêr “"Van die borsrok bevry”" (oor die geskiedenis van die Afrikaanse advertensiewese) in 1997, vir die tydskrif-program “"Pasella"” in 1998 en vir die dokumentêr “"My kind is in Londen"” in 2005. In 1999 word die joernaalprogram vir dowes, “"Signature"”, bekroon met silwer en “craft” Avanti-toekennings. In 2005 ontvang die program “"Kunskafee"” die Arts and Culture Trust-toekenning in die media kategorie, nadat hierdie program in 2001 en weer in 2003 een van die finaliste was. Pieter Cilliers Produksies ontvang in 2003 ’n ATKVeertjie vir beste insetsel in ’n joernaalprogram vir ’n insetsel op “"Kwêla"”. In 2012 is “"Kwêla"” die wenner van die ATKV-toekenning vir beste gesels- of joernaalprogram.

Die Universiteit van Pretoria vereer hom in 2001 met die Tuks Alumni Laureaat-toekenning.





</doc>
<doc id="114394" url="https://af.wikipedia.org/wiki?curid=114394" title="Helen Cilliers">
Helen Cilliers

Helen Cilliers (11 September 1929 - 18 Julie 1996) was ’n onderwyser en Afrikaanse skrywer en dramaturg.

Helena Claudina Watson is op 11 September 1929 op Brandfort in die Vrystaat gebore. Haar skoolopleiding ontvang sy aan verskeie skole en sy matrikuleer dan aan die Hoërskool Sentraal, Bloemfontein. Hierna studeer sy verder aan die Universiteit van die Oranje-Vrystaat, waar sy ’n M.A.-graad in Engels behaal. Sy is Engelsonderwyseres aan verskeie skole in Bloemfontein, insluitende die Hoërskole Sentraal , J.B.M. Hertzog en die President Steyn, nadat sy ook vir ’n ruk in Zambië skoolgehou het. Op 31 Desember 1963 is sy getroud met Stoffel Cilliers, self ’n skrywer en voorsitter van die Bloemfonteinse Skrywersvereniging, waarvan sy ook ’n lid is. Die egpaar het drie kinders, Lalien, George en Jan-Chris. Sy is op Dinsdag 18 Julie 1996 in die Hydromed-hospitaal in Bloemfontein oorlede. Aanvanklik is sy in die hospitaal opgeneem nadat sy geval en haar heup gebreek het, maar sy is vermoedelik dood weens ’n longembolisme.

Verskeie van haar kortverhale verskyn in tydskrifte soos "Huisgenoot", "Rooi Rose" en "Sarie". Vyf van haar vervolgverhale word in tydskrifte gepubliseer en almal word later in boekvorm uitgegee. Meer as sestig van haar kortverhale, sketse en essays word gepubliseer of oor die radio uitgesaai. "Sarie" gee erkenning aan die gewildheid van een van haar verhale wat so gewild was dat dit die sirkulasie van die tydskrif opgestoot het, deur haar na Kaapstad te vlieg om haar te onthaal. Haar kortverhaal “"Slak op die stoep"” word opgeneem in die versamelbundels “"Treffertekste"” en “"Voetpad"” en ’n verhaal van haar word opgeneem in “"Huisgenoot se mooiste verhale"”.

Vyf van haar vervolgverhale word later in boekvorm uitgee. “"’n Holte vir die voet"” is die nie-sentimentele liefdesverhaal van ’n onderwyseres en een van haar matriekleerlinge. “"Cornelius"” word aanvanklik in "Rooi Rose" gepubliseer en behandel die verbrokkeling van ’n gesin weens gebrekkige kommunikasie. Die verhaal word genoem na die sewentienjarige hoofkarakter, ’n skoolseun wat geen geborgenheid of vastigheid in sy lewe ervaar nie.

Sy skryf ook die eenbedrywe “"Alfa en Omega"” en “"Jong rebelle"”, wat opgevoer word deur die skole waar sy onderwys gegee het. Haar radiodrama “"Doodkis vir ’n stil vrou"” word vyf keer uitgesaai, terwyl sy ook die dramas “"Die wenner wat verloor het"”, “"Anneries"”, “"Granaat"” en “"Hokkie alleen"” skryf.






</doc>
<doc id="114395" url="https://af.wikipedia.org/wiki?curid=114395" title="Len Anthony">
Len Anthony

Len Anthony is een van Derick Jacobs se vele skuilname.

Derick Jacobs (*31 Desember 1944, Upington -) is ’n Afrikaanse skrywer wat onder sy eie naam, en verskeie skuilname ontspanningslektuur skryf. Jacobs se skuilname (behalwe Len Anthony) sluit in: Stefan Radlof, Rena de Kock, Henriette Fouché, Susan Maree.

Derick Jacobs is op 31 Desember 1944 op Upington gebore. Hy word groot op Windhoek in die ou Suidwes-Afrika (vandag Namibië).

Na skool werk hy in die mediabedryf, ondermeer as nuuskrywer by die Suid-Afrikaanse Uitsaaikorporasie (SAUK).

Hy is getroud met die skrywer Christene-Ray Knox wat self boeke en verskeie kortverhale en vervolgverhale vir tydskrifte geskryf het.



</doc>
<doc id="114396" url="https://af.wikipedia.org/wiki?curid=114396" title="A.C. Celliers">
A.C. Celliers

A.C. Cilliers (1 Januarie 1898 - 14 September 1980) was 'n professor in Teoretiese Fisika aan die Universiteit van Stellenbosch en ’n sterk meningsvormer binne die Afrikaner-politiek. Die digter Ingrid Jonker is ’n susterskind van hom. Hy skryf verskeie boeke oor sy lewensherinneringe.

Andries Charles Cilliers is op 1 Januarie 1898 op Vleesbank gebore, ’n plaas langs die grootpad tussen Wellington en Hermon in die Kaapprovinsie. Hy is die oudste seun van Stephanus Abraham Cilliers en Anna Susanna Retief. Van beide kante is hy ’n direkte afstammeling van die Voortrekkerleiers Sarel Cilliers en Piet Retief. Sy suster is Beatrice Catharina, die moeder van Ingrid Jonker, en sy broer is Pieter. Hy bring sy kinderjare deur op Vleesbank tot 1904, wanneer sy ouers na die plaas Olyfboom langs die Bergrivier trek. Hiervandaan gaan hy tot aan die einde van standerd vyf in 1910 na Zoetendal Laerskool naby Wellington en vanaf 1911 na Paarl Gimnasium, waar hy in 1915 matrikuleer. Daarna studeer hy van 1916 verder aan die Universiteit van Stellenbosch en behaal in 1918 die B.Sc.-graad en in 1919 die M.Sc.-graad in Fisika met lof. In die eerste kwartaal van 1920 hou hy skool aan die Paarl Gimnasium en dan ’n kwartaal op Clanwilliam, waarna hy vir die res van die jaar Wiskunde en Toegepaste Wiskunde doseer aan die Universiteit van Stellenbosch. Hierna gaan hy oorsee vir verdere studie in Duitsland in Göttingen en Frankfurt-am-Main, waar hy in 1924 die Ph.D.-graad in Teoretiese Fisika summa cum laude verwerf. In Junie 1924 word hy aangestel as senior lektor in Wiskunde aan die Universiteit van Kaapstad en in Julie 1925 as senior lektor in Fisika aan die Universiteit van Stellenbosch. Vanaf 1940 tot met sy aftrede in 1963 is hy professor in Teoretiese Fisika aan die Universiteit van Stellenbosch en per geleentheid ook dekaan van die Fakulteit van Natuurwetenskappe. In 1932 trou hy met Maria Hendrika (Miemie) de Villiers (6 September 1910 – 12 Augustus 2000) van Stellenbosch en die egpaar het twee seuns, Andries Charl (later professor in die regte aan die Universiteit van Port Elizabeth) en Stephanus (Fanie).

Hy is besonder aktief in die Afrikaner-politiek van die dertiger- en veertigerjare en skryf ver-skeie pamflette en ook briewe aan koerante om sy standpunte van Afrikaner-eenheid te verkondig. Hy skryf onder andere die pamflet “"Britse holisme of Suid-Afrikaanse nasionalisme"” in 1938 en in die volgende jaar “"Quo Vadis?"”, waarin hy die idee van hereniging tussen dr. D.F. Malan, leier van die gesuiwerde Nasionale Party en generaal J.B.M. Hertzog, Eerste Minister en leier van die Verenigde Party, probeer bevorder.  Vanaf 1939 tot 1941 is hy sekretaris van die Stellenbosch Versoeningskomitee, wat politieke eenwording tussen Afrikaners probeer bewerkstellig. In 1938 word hy deur die regering aangestel as voorsitter van ’n Filmkomitee, wat hulle verslag in 1943 uitbring en die verpligte gebruik van Afrikaans in rolprentinsetsels voorstel. Gedurende die Tweede Wêreldoorlog skryf hy in 1940 oor “"Volkseenheid of Brolloks en Bittergal"” en “"Generaal Hertzog en hereniging"” en in 1941 oor “"’n Nuwe belofte vervat in ’n vyfpuntbasis vir volkseenheid"”"," “"Die stryd om volkseenheid"” en “"Hertzogisme en die handel"”. Hy het in 1940 ’n aandeel in die stigting van die Afrikanerparty van N.C. Havenga, maar toe Japan tot die oorlog toetree, steun hy die oorlogspoging van die Eerste Minister, generaal J.C. Smuts.  In 1948 is hy een van die stigters van SABRA (Suid-Afrikaanse Buro vir Rasse-aangeleenthede) wat afsonderlike woongebiede gepropageer het. Hy word in 1961 ook voorsitter van ’n kommissie wat die regering se subsidiebeleid ten opsigte van universiteite moet bepaal. Die verslag wat hy uitbring lei in 1967 onder andere tot ’n kommissie van ondersoek na universiteite in Suid-Afrika. Vanaf 1946 is hy lid van die Suid-Afrikaanse Akademie vir Wetenskap en Kuns en die Atoomenergieraad en hy dien ook vir sestien jaar op die Raad van die Universiteit van Stellenbosch. Vanaf 1963 tot 1974 is hy voorsitter van die Universiteite Advieskomitee. Op 14 September 1980 is hy in die Strand oorlede.

In sy wetenskaplike geskrifte kyk hy veral na die probleem van onbeheerde bevolkingsgroei, waarvan sy “"Life on the Sigmoid"” wat in 1946 verskyn, die belangrikste is. Hy skryf ook die boeke “"The State and the Universities"” (1944) en “"The Minerva Calendar and the Periodic Fertility of Women"” (1952). Hy skryf ook wetenskaplike en ander artikels wat in verskeie tydskrifte en koerante verskyn en is ’n gereelde deelnemer aan radioprogramme.

In “"Silwer soom"” en die driedelige “"Lewensavontuur"” skryf hy op onderhoudende wyse sy outobiografie. Die eerste deel van “"Lewensavontuur"” behandel sy kinderjare op ’n Bolandse plaas, die tweede deel sy seunsjare op Olyfboom en die derde deel sy studiejare in Suid-Afrika en Duitsland. Die onvoltooide en ongepubliseerde manuskrip van die vierde deel getitel “"In die stryd van my tyd"” is in besit van die biblioteek van die Universiteit van Stellenbosch.

Hy kry eredoktorsgrade van die Universiteit van Kaapstad, die Universiteit van die Witwatersrand, Rhodes Universiteit, die Universiteit van Port Elizabeth (1975 – D.Phil.-graad) en die Universiteit van Suid-Afrika. Sy nagelate dokumente word bewaar in die J.S. Gericke Biblioteek van die Universiteit van Stellenbosch.






</doc>
<doc id="114397" url="https://af.wikipedia.org/wiki?curid=114397" title="D.J. Coetsee">
D.J. Coetsee

Dirk Coetsee (Braamfontein, Johannesburg, 2 April 1917 – onbekend) was ’n taalpraktisyn en word later adjunk-hoofbestuurder van die Suid-Afrikaanse Spoorweë. Hy is die skrywer van Afrikaanse romans.

Dirk Jacobus Coetsee is gebore op die plek wat destyds Braamfonteinwerf geheet het en waar die munisipale gasfabriek later opgerig is, as een van ses kinders. Sy vader was Dirk Jacobus Coetsee, wat by die vervoerafdeling van die Johannesburgse stadsraad gewerk het, en sy moeder Anna Elizabeth Venter, albei oorspronklik afkomstig van die Kaapkolonie. Sy vader was aktief in die Gereformeerde kerk Johannesburg (Mayfair) as kerkraadslid, onder hulpbehoewende lidmate en as algemene toevlug vir mense wat in nood, armoede en ellende verkeer het. So het Dirk jr. vroeg reeds die lot van die armes leer ken en saam met sy vader opheffingswerk gedoen.

In 1929 gaan Dirk Coetsee na die Hoërskool Helpmekaar en in hierdie depressiejare moet hy ná ure en Saterdae werk om te help met die gesin se behoeftes. Hy word aangestel as kollektant van ’n begrafnisgenootskap en werk op ’n kommissiebasis. Sy inkomste hieruit het gou van 5s. tot £5 per maand aangegroei. Sy lede was hoofsaaklik in die woonbuurte Fordsburg, Vrededorp, Brixton en Newlands, waar groot konsentrasies arm Afrikaners gewoon het. So het hy selfs nouer kennis gemaak met erge armoede.

In 1933 matrikuleer hy en in Junie 1934 begin hy by die Hoofrekenmeester van die Spoorweë as proefleerling te werk. Later doen hy diens in die personeelkantoor en daarna vyf jaar lank in die welsynsafdeling. Hier het hy veral te doen met verslae oor probleemgevalle onder die gesinne van laerbesoldigde spoorwegwerkers. Intussen studeer hy vanaf 1938 deeltyds verder aan die Universiteit van die Witwatersrand en behaal sy B.A.-graad in 1941. Aan die begin van 1945 word hy bevorder tot inspekteur van nie-blanke arbeid op die Spoorweë. Hy word later verplaas na die Spoorwegtaalburo, wat hy help uitbou tot ’n groot afdeling wat bekend is vir sy uitmuntende taalbevordering. Vanaf 1953 tot met sy aftrede in 1980 behartig hy die taalrubriek in die personeelkoerant, die "Salstaff-Bulletin". Hy word later bevorder tot adjunk-hoofbestuurder van die Spoorweë. In 1951 verwerf hy sy Ph.D.-graad aan die Universiteit van die Witwatersrand met ’n proefskrif oor "Die aanwending van Afrikaans in diens van die Suid-Afrikaanse Spoorweë". Hy is in 1956 een van die stigterslede van die Suid-Afrikaanse Vertalersinstituut en word by die stigtingsvergadering verkies tot onder-voorsitter.

Op 17 April 1943 trou hy met Daphne Robertson, ’n onderwyseres aan die Hoërskool Helpmekaar.

Hy skryf veral oor die armblankes, met "Juwele onder die stof" wat oor die lewe in die agterbuurtes van Johannesburg handel.

Werke wat uit sy pen verskyn sluit in:




</doc>
<doc id="114398" url="https://af.wikipedia.org/wiki?curid=114398" title="Hendrik Claudius">
Hendrik Claudius

Hendrik Claudius is ’n sewentiende eeuse Nederlander aan die Kaap, wie se reisverslae belangrike inligting oor die taal, plaaslike inwoners en kultuur van die tyd dokumenteer.

Hendrik Claudius is omstreeks 1655 in Breslau in Silesia gebore. ’n Medikus van Batavia stuur hom na die Kaap om daar vir hom plante en kruie te versamel. Hy beïndruk hier egter met sy bekwaamheid en die Kompanjie neem hom in diens, waarna hy in die Kaap aanbly. Sy waterverfskilderye van inheemse plante en diere word baie bekend en gewild. Hy vergesel vaandrig Olof Bergh in 1683 op sy tog na Namakwaland, met die doel om die bron van die ryk kopererts te vind en is die amptelike joernaalhouer van hierdie reis. Hy vergesel goewerneur Simon van der Stel in 1685 op ’n soortgelyke reis, waartydens hy ook ’n aantal gekleurde sketse van diere en plante van die binneland maak. In 1685 doen die Fransman en Jesuïet Vader Tachard op ’n reis van Siam die Kaap aan en verkry van Claudius sy belangrikste inligting. In Tachard se “"Voyage de Siam"” neem hy tekeninge van Claudius op, terwyl hy in sy “"Second voyage"” in 1687 voorbeelde van Claudius se plantversameling opneem. Hendrik Claudius is omstreeks 1697 oorlede.

Claudius hou twee joernale in die tyd van die vroeë Hollandse besetting van die Kaap, naamlik “"Rapport van den Vaendrich Olof Bergh… op hare reyse na de Cralie van de Namaquas"” (1683) en die “"Dagregister en beschryvinge van de voyagie gedaan naar het Amaquas land, onder het beleid van den Ed.Heer Simon van der Stel, commandeur van Cabo de Boa Esperança"” (1685–1686). Hoewel dit in ’n omslagtige styl geskryf is en te veel vervelige inligting oor hoofsaaklik die weer bevat, is hier tog interessante vertellings oor avonture op hierdie reise.




</doc>
<doc id="114403" url="https://af.wikipedia.org/wiki?curid=114403" title="Pieter Cloete">
Pieter Cloete

Pieter Cloete is ’n agtiende eeuse inwoner van die Kaap, wat in hierdie tyd ’n belangrike reisverslag skryf oor die sedes en gewoontes van die binnelandse inwoners.

Pieter Lourens Cloete is op 18 Julie 1756 in Kaapstad gedoop. Hy is die seun van Hendrik Cloete (1725–1799), die eienaar van die plaas Constantia in die Kaap, en Hester Anna Lourens (1731–1794), dogter van Pieter Lourens, vanaf 1729 tot 1784 landdros van Stellenbosch. Hulle is afstammelinge van die vryburger Jacob Cloete wat in die tyd van Jan van Riebeeck na die Kaap gekom het. Die eerste eiendomsreg wat in die boeke van die landmeter-generaal in die argief van die Kaap voorkom, het betrekking op Jacob Cloete. Sy grond was aan die Liesbeeckrivier geleë en in 1659 het hy nog veertig akkers bygekry, wat daarop dui dat hy ’n bekwame boer was. Na die dood van sy vrou, by wie hy drie kinders gehad het, is hy terug na Europa maar keer gou weer terug en boer weer tot 1693, toe hy op sy plaas vermoor is. Pieter is die tweede oudste van elf kinders, nege seuns en twee dogters. Hy word ’n landmeter. Op 12 September 1779 is hy met Catharina Christina Scheller getroud, maar hulle het nie kinders nie. Hy is omstreeks 1789 oorlede. Na sy dood trou sy weduwee met Johannes Zorn van Kempen.

Op 10 September 1776 vertrek Pieter saam met Hendrik Swellengrebel, seun van die voormalige Kaapse goewerneur, vanaf die plaas Nooitgedacht in die Stellenbosch distrik op ’n reis na die binneland. Hy skryf ’n joernaal wat besonderhede oor die reis meedeel onder die titel “"Journaal van eenen landtogt die den ondergeteekende met den Weledelen heer Mr. Hendrik Swellengrebel in den jare 1776 gedaan heeft"”. Hierin beskryf hy die sedes en gewoontes van die binnelandse volkere, die Khoi en die Xhosa, asook die leefwyse en omstandighede van die koloniste, wat ’n waardevolle kultuur-historiese bydrae tot ons begrip van hierdie tyd in die geskiedenis is. Hulle keer op 26 Desember 1776 na Nooitgedacht terug. Sy reisjoernaal word later in die Ryksargief in Nederland bewaar.




</doc>
<doc id="114404" url="https://af.wikipedia.org/wiki?curid=114404" title="Genius">
Genius

’n Genius (meervoud: geniusse of genii) was in die antieke Romeinse godsdiens ’n onsigbare beskermgees van ’n goddelike aard wat elke mens, plek of voorwerp gehad het. Nes ’n beskermengel het die genius elke mens van sy geboorte tot sy dood gevolg. 

Die Grieke het ’n genius ’n "daimon" ("demon") genoem en van vroeg reeds in hulle geglo, hoewel Homeros hulle nie noem nie.

Die rasionele kragte en vermoëns van elke mens is toegeskryf aan hul siel, wat ’n genius was.Dus, word 'n genie toegeskryf aan elke mens. Die geloof in onsigbare geeste, wat die mens in liefde en hartseer van die wieg tot die graf lei, het nie sterker onder enige ander volk as onder die Romeine ontwikkel nie. Vir geen oomblik van sy lewe is die man geskei van sy genius nie. Oor die algemeen is die genius beskou as 'n soort, welwillend, 'goeie' gees, alhoewel soms, veral later word aan almal twee genii, toegeskryf word. 'n Goeie een en 'n bose genius of in dieselfde genius word albei eienskappe toegeskryf wat hulle verenig. 

Elke plek het ook 'n genius ("genius loci") gehad, en so ook kragtige voorwerpe soos vulkane. Daar was ook spesifieke genii, dié van die teater, wingerde of feeste wat onderskeidelik opvoerings laat slaag, druiwe laat groei en feeste suksesvol gemaak het. Dit was vir die Romeine baie belangrik om die regte genius se guns te wen vir groot gebeure en ondernemings.

By vroue is die genius die "juno"-gees genoem, wat onder verskeie titels vereer is:

Gewoonlik is die genii afgebeeld as beelskone seuns of jongelinge, met vlerke. Die genii van stede en plekke is dikwels in die vorm van slange voorgestel.

Verskeie kunswerke wat genii insluit, is in Pompeji gevind.

Moderne uitbeeldings word ook aangetref.



</doc>
<doc id="114405" url="https://af.wikipedia.org/wiki?curid=114405" title="T.J. Buning">
T.J. Buning

Tj. (Tjaarda) Buning (23 Augustus 1901, Amsterdam, Nederland - † 22 Junie 1996, Suid-Afrika) was 'n letterkundige en professor in Afrikaans en Nederlands aan die Universiteit van Pretoria.

Buning is in Nederland gebore. Sy moeder wyk hierheen uit na die verowering van die Witwatersrand deur die Engelse troepe tydens die Anglo-Boereoorlog. In 1903 keer hulle terug na Suid-Afrika waar sy vader, voor die oorlog stasiemeester van Elandsfontein (wat later Germiston word), reeds oorlede is aan maagkoors opgedoen in die Irene konsentrasiekamp. Sy eerste skoolonderrig ontvang hy van verskeie CNO-onderwysers (onder andere J. van Melle), waarna hy na die dorpskole op Dullstroom en Ermelo gaan. Na matriek studeer hy verder aan die Transvaalse Universiteitskollege en die Pretoriase Normaalkollege. Hy behaal sy M.A.-graad in 1939 aan die Universiteit van Pretoria met ’n verhandeling oor "Die kultuurhistoriese waarde van 'De Goede Hoop' ". Vanaf 1920 is hy onderwyser aan verskillende skole in die distrikte van Lydenburg en Waterberg en aan die laerskool op Rustenburg. In 1934 word hy aangestel as dosent in Afrikaans aan die Universiteit van Pretoria en hy word later professor. In 1937 behaal hy sy M.Ed.-graad met ’n verhandeling oor "Faktore wat ’n voorliefde vir letterkunde bepaal". Sy D.Litt.-graad behaal hy in 1937 aan die Universiteit van Pretoria met sy studie oor "Afrikaanse versbou", wat gepubliseer word.

In sy drama "’n Man van eer" bring hy ’n gewetenskonflik tot oplossing, maar die drama is steeds sielkundig ietwat oppervlakkig. Hierdie is sy enigste oorspronklik skeppende werk, waarna hy hom eerder besig hou met letterkundige kritiek en die samestelling van versamelbundels, veral uit die Nederlandse letterkunde. Veral in die dertigerjare is hy ’n belangrike letterkundige kritikus. Van sy verstegniese artikels verskyn in hierdie jare gereeld in "Ons Tydskrif" wat tussen 1933 en 1937 uitgegee word onder redaksie van M.S.B. Kritzinger. Sy proefskrif oor "Afrikaanse versbou" is vir geruime tyd die toonaangewende werk in Afrikaans oor hierdie onderwerp. Verder lewer hy bydraes tot verskeie boeke, onder andere "Perspektief en profiel" onder redaksie van P.J. Nienaber, waarin hy ’n profiel skryf oor H.A. Fagan. As samesteller is hy veral bekend vir die bloemlesing "Uit ons digkuns – Gedigte vir jong Suid-Afrika", eerste uitgawe in 1935, ’n bundel wat daarna vele herdrukke beleef en gereeld voorgeskryf word. Saam met A.P. Grové stel hy die bundel "Digters uit die lae lande: bloemlesing uit die moderne Nederlandse en Vlaamse poësie" saam en verder is hy verantwoordelik vir die redaksie van "Bloemlesing uit die werke van E. Douwes-Dekker (Multatuli)" en saam met Stephanus Strydom ook van "Jac van Looy, ’n keur uit sy prosa", "Op die voorpunt: ’n bundel Nederlandse kort-kortverhale" en "De Man met de zilveren hoed en andere verhalen".

Hy is ook wetenskaplike en skryf die werk "Temperatuur en voggehalte van die bolug / Upper air temperatures and humidities 1941-1947"” en stel die woordeboek "Tweetalige weerkundige woordelys" saam en saam met A.G.S. Meiring ook "Engels-Afrikaanse woordelys van fotografiese en aptekers-en toiletterme".






</doc>
<doc id="114406" url="https://af.wikipedia.org/wiki?curid=114406" title="David Coetsee">
David Coetsee

David Johannes Coetsee is ’n Afrikaanse skrywer en dramaturg. Hy is op 11 Februarie 1905 gebore en ontgin in sy skryfwerk veral die armblanke-vraagstuk van die dertigerjare.

Die roman “"Armoede en hartkwaal"” skets die bywonerslewe met ’n realistiese uitbeelding van hierdie mense se lewens en taalgebruik, met die “hartkwaal” as die armblanke se gebrek aan moed, wat slegs deur die liefde van sy mede-Afrikaner genees kan word. Oom Kalie Venter is ’n vooruitstrewende boer wat onvermoeid sy plaas bewerk en uitbou. As ouderling voel hy verplig om in sy wyk die evangelie van die arbeid te verkondig. By die Swanepoel-familie kry oom Kalie egter die wind van voor, want hulle het die hartkwaal baie erg. Die vader, Faan Swanepoel, weier om die studiebeurs wat oom Kalie vir sy seun Hans kry te aanvaar, want hy wil nie hê dat sy seun moet leer en hom dan later verag nie. Dan word Oom Kalie getref deur ’n ramp en verloor baie geld. Deur selfondersoek besef hy dat sy doelwit die najaag van rykdom was, eerder as dat hy die Here as anker in sy lewe gehad het. Hy gaan weer hard werk, maar nie net om ryk te wees nie, maar om gelukkig te wees. In sy probleme besef hy ook dat sy armblanke bure nie ’n anker in die lewe het nie en daarom so mismoedig is. Gewapen met nuutgevonde lewenswysheid gaan oom Kalie weer op huisbesoek en los nou die probleme met sy bure op. Die skrywer slaag daarin om die sielkundige en godsdienstige aspek van die armblanke-vraagstuk vas te vat en te beklemtoon. Die drama “"Agterstevoorboerdery"” beeld ook die armblankes uit. In hierdie drama wil ’n jong man moderne boerderymetodes invoer teen sy pa se wense. In 1928 stel hy ’n manuskrip van “"Gedigte"” saam wat hy voorlê vir beoordeling van die Hertzogprys, maar sy gedigte word nooit gepubliseer nie.




</doc>
<doc id="114407" url="https://af.wikipedia.org/wiki?curid=114407" title="Ampie Coetzee">
Ampie Coetzee

Ampie Coetzee is ’n letterkundige en professor in Afrikaans-Nederlands aan die Universiteit van die Witwatersrand en die Wes-Kaap. As medestigter van die Uitgewery Taurus is hy verantwoordelik vir die publikasie van vele belangrike literêre werke waarvoor meer gevestigde uitgewers weens die vrees vir sensuur nie kans gesien het nie.

Abraham Jacobus (Ampie) Coetzee is op 26 Junie 1939 gebore. Hy word groot in Germiston, waar sy pa ’n mynwerker by die Rose Deep-myn was. Na skool studeer hy aan die Universiteit van die Witwatersrand, waar hy vanaf 1960–1967 die B.A.-graad, die B.A. Honneurs-graad en die M.A.-graad verwerf, laasgenoemde met ’n verhandeling oor “"Die digter C. Louis Leipoldt en die Afrikaanse kritiek"”. Sy doktorsgraad (Ph.D.-graad) ontvang hy in 1971 onder leiding van N.P. van Wyk Louw met ’n studie oor “"Ritme en skandering"”, wat later gepubliseer word. Sy verdere studies is aan die Rijksuniversiteit van Ghent in België. Hy begin werk as nagraadse assistent in die Departement Afrikaans en Nederlands aan die Universiteit van die Witwatersrand en is hierna vir agt jaar dosent en later senior dosent aan die Universiteit van Natal in Durban. Hy keer dan terug na die Universiteit van die Witwatersrand, waar hy tot 1986 klas gee en bevorder word tot medeprofessor in Afrikaans en Nederlands. Hy speel ’n beduidende rol in die tydperk van streng sensuur. In 1973 kry hy saam met Chris Barnard, John Miles en Bartho Smit beheer van die Johannesburgse tak van die Afrikaanse Skrywerskring. Met die verbod op André P. Brink se “"Kennis van die aand"” vroeg in 1974 stig hulle ’n fonds vir die verdediging van die boek en reik sterk bewoorde verklarings oor die aangeleentheid uit. Wanneer die ander lede beswaar aanteken teen hulle standpunte, bedank hulle, ’n aksie wat indirek in 1975 lei tot die stigting van die Afrikaanse Skrywersgilde. Saam met Ernst Lindenberg en John Miles stig hy in 1975 die onafhanklike uitgewer Taurus, wat hom ten doel stel om boeke uit te gee wat ander uitgewers weens die streng sensuurwette nie in belang stel nie. Hulle eerste publikasie is “"Oomblik in die wind"” van André P. Brink en hulle gee ook verskeie van Breyten Breytenbach se werke uit. Vanaf die stigting van die uitgewer in 1975 tot met die ontbinding daarvan in 1990 is hy ’n direkteur daarvan.

Vanaf die begin van 1987 is hy senior professor in Afrikaans aan die Universiteit van die Wes-Kaap. Hier lewer hy op 31 Oktober 1990 sy intreerede onder die titel “"Die Afrikaanse letterkunde en ’n nasionale kultuur: Raka as mediëringsmodel"”. In hierdie tyd is hy ook gasprofessor in Duitsland by die Universiteit van Essen en Nederland by die Universiteit van Utrecht. Hy is lid van die afvaardiging wat in 1987 die toe nog verbode ANC in Dakar ontmoet. Die Universiteit van die Wes-Kaap ken in 1995 hulle meriete-navorsingsbeurs aan hom toe vir sy werk ten opsigte van ’n beskrywende teorie vir die letterkundes van Suid-Afrika, wat hom in staat stel om in Nederland verdere navorsing te gaan doen. Periodiek tree hy op as spreker by konferensies, onder ander in 1993 by die Winterforum by die Universiteit van die Witwatersrand en by die Nasionale Leeskringseminaar in Oktober 1993. Sy tweede vrou is die skrywer Karin Cronjé, maar hulle skei later, waarna hy met Annegret trou. Hulle het ’n seun, Kobus. In 2008 trek hy vanaf Mowbray in die Kaap na Wellington.

Sy gepubliseerde proefskrif oor “"Ritme en skandering"” is ’n deeglike ondersoek van hierdie aspek van die poësie. In “"Poësie en politiek"” skryf hy oor politieke betrokkenheid in die poësie en die middels wat die politieke vers gebruik, terwyl “"Marxisme en die Afrikaanse letterkunde"” die impak van hierdie ideologie op die letterkunde ondersoek. “"Letterkunde en krisis"” se onderwerp is die uitwerking van Afrikaner-nasionalisme op die letterkunde. Hy skryf die oorsig oor die Afrikaanse drama vir “"Inleiding tot die Afrikaanse letterkunde"” wat onder redaksie van Ernst Lindenberg verskyn en lewer bydraes tot die boeke “"Race and literature"” en “"Letterkundige terme en teorieë"”. “"Die Toiings-trilogie"” is ’n blokboek oor hierdie romans van Mikro. “"’n Hele os vir ’n ou broodmes"” ondersoek die verbintenis tussen wit setlaars en boerdery, en later tussen die Afrikaner, grond en die plaas, ten einde die impak hiervan vas te stel op die ontstaan van die Afrikaner-identiteit.

As samesteller en redakteur lewer hy ook ’n groot bydrae. Hy stel die bundel met Engelse vertalings van Breyten Breytenbach se gedigte, “"And death white as words"”, saam en skryf vir hierdie bundel ook ’n insiggewende inleiding. In 1981 is hy redakteur van “"Hulsels van kristal"”, ’n huldigingsbundel aan Ernst van Heerden tydens sy 65e verjaarsdag en “"Woorde teen die wolke"”, ’n bundel opstelle opgedra aan Breyten Breytenbach. Met Ernst Lindenberg se sestigste verjaarsdag is hy in 1988 redakteur van die huldigingsbundel “"Woorde open die beskouing"”. Saam met Hein Willemse stel hy in 1989 die bloemlesing van protespoësie, “"I Qabane Labantu"”, saam en in 1990 is hy saam met James Polley die samesteller van die boek “"Crossing borders"”, wat die referate bevat wat gelewer is tydens die historiese samekoms van die toe nog verbode ANC en Suid-Afrikaanse skrywers by die Victoria-waterval in 1989. “"Die hand vol vere"” is ’n bloemlesing met ’n keur uit die gedigte van Breyten Breytenbach. In 1971 stel hy saam met John Miles die heel eerste bundel van “"Drumpel"” saam, ’n publikasie wat daarna vir etlike jare jaarliks verskyn met ’n keur uit die werk van hoërskoolleerlinge.





</doc>
<doc id="114408" url="https://af.wikipedia.org/wiki?curid=114408" title="Henry Jack Cloete">
Henry Jack Cloete

Henry Jack Cloete is ’n Afrikaanse joernalis, musikant en skrywer.

Hy is in 1984 in die Boland gebore. Saam met Wilken Calitz, self ’n skrywer,  is hy lid van die satiriese musiekduo Die Skynmaagde. Hy vertolk ook ’n rol in die rolprent “"Skoonheid"”. As verslaggewer en inhoudsvervaardiger doen hy diens by talle mediapublikasies.

Sy debuutroman is “Draalnoot vir ’n janfiskaal”, waar die janfiskaal van die titel in sekere kringe beter bekend is as die laksman, terwyl die draalnoot onder andere die stadige tempo van die dodemars suggereer. Die onderliggende tema van geweld en dood word dus reeds hier aangedui. Daniël Roberts van Muizenberg skep die webwerf Fermata.com, waarop gebruikers na ander se selfmoordvideo’s kan kyk en hul eie kan oplaai. Die term fermata verwys na ’n noot wat langer aanhou as die normale aanwysing, met implikasie dat die selfmoord van mense wat deelneem aan die program langer duur as normaalweg. Hierdie webwerf word dan wêreldwyd gewild en baie omstrede. Daniël besluit om op ’n televisiekletsprogram daaroor te praat, wat lei tot ’n reeks verstommende gebeure wat sy lewe en dié van vyf ander karakters onherroeplik verander. Hierna moet Daniël vlug van diegene wat wil wraak neem omdat hulle geliefdes op die webwerf verloor het en ook van sy fanatieke ondersteuners, terwyl die lewensverhale van ander karakters met syne ineengevleg word. Ten spyte van die morbiede tema slaag die skrywer daarin om met humor die gegewe te verlig en word ’n sterk spanningslyn regdeur gehandhaaf. Onderliggend aan die begrip van die verhaal is die rol wat tegnologie en sosiale media in die hedendaagse samelewing speel, veral in die mens se lewenslange soeke na erkenning. Baie van die deelnemers aan die webwerf pleeg selfmoord om so erkenning te verkry. Die boek spreek egter kritiek uit teen die voyeuristiese samelewing en is nie ’n verheerliking van selfmoord nie. “"Draalnoot vir ’n janfiskaal"” is in 2015 op die kortlys vir die toekenning van die Universiteit van Johannesburg debuutprys.




</doc>
<doc id="114411" url="https://af.wikipedia.org/wiki?curid=114411" title="J.D. Cilliers">
J.D. Cilliers

J.D. Cilliers (*16 Februarie 1854, Wellington – † 28 Mei 1922, Potchefstroom) is ’n Afrikaanse digter uit die tydperk van die Eerste Afrikaanse Taalbeweging. Hy maak gebruik van verskillende skuilname soos Neef Jan, Neef Jan wat versies maak, Jan die versiemaker, Junior of net sy voorletter C. Meeste van sy gedigte word nog in Nederlands geskryf en sommige van sy Afrikaanse gedigte is uit Nederlands vertaal.

Jan Daniël Cilliers is op 16 Februarie 1854 op die wynplaas Optenhorst in die distrik Wellington gebore as die derde seun van ’n gesin van dertien. Sy hele skoolonderrig ontvang hy in die skool van mnr. M.J. Stucki van Bovenvallei, wat hy slegs vir ’n paar jare kan bywoon. Sy ouers het nie die finansiële vermoë gehad om hom verder te laat leer nie en hy leer homself die ambag van skrynwerker, terwyl hy steeds as wynboer sy pa op die plaas help.

Hy trou in 1877 met Margaretha Retief van Klein Drakenstein en vier seuns word uit die huwelik gebore. Drie van die seuns is jonk oorlede, maar Andries Petrus word volwasse. In 1886 trek hy agter die ontdekking van goud na die Transvaal en keer in 1888 terug om sy familie te kom haal. In 1889 vestig die gesin hulle op Potchefstroom, waar hy eers pagter is van die Masonic Hotel in Kerkstraat en later ’n suksesvolle bouaannemer word. Hy neem deel aan die Anglo-Boereoorlog, maar hy en sy seun word saam met generaal Piet Cronjé by Paardeberg gevange geneem en as krygsgevangenes na St. Helena gestuur. Hier doen hy die gevreesde beri-beri siekte op, wat sy gesondheid ’n gevoelige knou toedien en hom vir die res van sy lewe pla. Vir die laaste elf maande van sy lewe is hy aan die bed gekluister en hy is dan op 28 Mei 1922 in Potchefstroom oorlede.

Hy lewer verskeie stigtelike rympies vir "Di Patriot" in die periode na 1882 en maak gebruik van verskillende skuilname soos Neef Jan, Neef Jan wat versies maak, Jan die versiemaker, Junior of net sy voorletter C. Meeste van sy gedigte word nog in Nederlands geskryf en sommige van sy Afrikaanse gedigte is uit Nederlands vertaal.

Hoewel ’n produktiewe digter, is sy gedigte sonder groot oorspronklikheid en merendeels in konvensionele taal geskryf. In die gedig "Di Goudland" beskryf hy sy ervarings as goudgrawer, terwyl hy in "Aan den lezer" ’n karakterisering van sy digkuns gee.

"Beproef alles en behou die goeie" is ’n didaktiese vers waarin die digter vertel dat sy vader hom geleer het om elke saak grondig te oorweeg en dat alles sy tyd het, as mens net die geduld behou.

"Ou Boet’s alleenspraak" is ’n grappige gedig, waarin Boet sy vrou verwens dat sy vir hom slegs dogters baar en nie ook ’n seun en naamgenoot nie. Gereeld skryf hy ook geleentheidsgedigte, veral met die wisseling van jare, waarin hy dan die jaar wat verby is betrag en wonder oor wat die nuwe jaar inhou.

As baie godsdienstige man skryf hy talle godsdienstige verse, insluitend "Golgotha", "Dit is volbrag", "Het bloed van Jezus Christus" en die loflied "Jezus hemelvaart".

Hy skryf ook die leerdig "’n Paar wenke aan digters", wat in 1883 gepubliseer word en deur D.J. Opperman ’n eerste klein Afrikaanse estetiek genoem is. Van hierdie gedigte word opgeneem in F.W. Reitz se versamelbundel "Twee en sestig uitgesogte Afrikaanse gedigte", wat insluit die gedig "Golgotha", wat ook deur D.F. Malherbe in die versamelbundels "Afrikaanse letterkunde" en "Afrikaanse verse" opgeneem word. Sy oorlogservarings beskryf hy volledig in ’n ongepubliseerde dagboek



</doc>
<doc id="114412" url="https://af.wikipedia.org/wiki?curid=114412" title="Sheugnet Buys">
Sheugnet Buys

Sheugnet Buys (*1 September 1935, Kestell-) is ’n Afrikaanse skrywer en dramaturg. Sy is 'n tweemalige wenner van die RSG/Sanlam radiodrama-kompetisie.

Sheugnet Hugo is op 1 September 1935 op Kestell in die Vrystaat gebore. Haar pa was ’n apteker en oogkundige en haar ma ’n onderwyseres. Sy het ’n ouer broer. Haar kinderjare is traumaties in ’n huis waar die ouers in onmin lewe. Haar ouers skei eindelik en sy en haar broer is daarna na Bloemfontein vir verdere skoolonderrig, maar sy slaag weens persoonlike tragedie slegs standerd agt. Ná skool verpleeg sy vir ’n aantal jare. As volwassene bly sy eers op Hibberdene en later op Mtwalume naby Scottburgh aan die Natalse Suidkus. Sy is getroud en het ’n seun en ’n dogter. Vir ontspanning leer sy om met ’n duikbril en snorkel te duik. Sy slaag ook haar eksamens in Braille, wat sy aanleer nadat die Skool vir Blindes in Worcester vir haar ’n kopie van haar boek "Hitler sterf in die Vrystaat" in Braille stuur.

Nadat sy ’n skryfkursus voltooi, laat sy talle kinderstories vir die radio en tydskrifte die lig sien. Sy skryf ook kortverhale en vervolgverhale wat in tydskrifte verskyn. Haar eerste boek is die spanningsverhaal "Onrus op Excelsior", wat sy onder die skuilnaam Tessa publiseer. Hierna verskyn "Hitler sterf in die Vrystaat", wat die verhaal vertel van hoe kinders in die Vrystaatse dorpie Clocolan die gebeure van die Tweede Wêreldoorlog beleef en interpreteer binne die konteks van ’n verbrokkelende huisgesin. Die verhaal word vertel uit die perspektief van ’n tienjarige dogter, wat toekyk hoe haar apteker-pa hom oorgee aan drank, haar ma ogies maak vir ’n ander man en hoe haar boetie hom al meer met sy held Hitler vereenselwig. Hoewel sy toekyk hoe haar pa haar boetie aanrand en self moet vlug wanneer hy hulle wil skiet, kies sy steeds nie werklik teen hom kant nie. Die boetie se vereenselwiging met Hitler staan in sy begeerte van totale verandering in sy lewensomstandighede en Hitler se werklike val in die oorlog word dan ook voorspel tot sy aflê van hoop en sy besluit om weg te loop. "Hitler sterf in die Vrystaat" is vir lank ’n voorgeskrewe boek vir skole in KwaZulu-Natal. Die skrywer slaag daarin om die verhaalgegewens op twee vlakke vol te hou, die politieke en oorlogstoestande en die intens persoonlike belewenis van die verbrokkeling van ’n huisgesin. Hierdie boek is volgens erkenning van die skrywer outobiografies, soos ook die opvolg, "Dit is koud in die somer ook". Hierin het die huwelik verbrokkel en bly die kinders by die ma. Die jeugdige Sheugnet Hugo vertel weer die verhaal. Daar is die rampspoedige besoek aan haar pa en sy nuwe verloofde en haar ma se oninspirerende nuwe aanhangsel, maar ook haar eie verliefdheid en die hoofseun van Grey-Kollege wat haar na die Grey-dans vra. Haar jong, geskeide ma kom nog op ’n manier oor die weg ten spyte van geldnood, maar haar broer Mickey loop weg. Die eens briljante matriekseun is ná sy terugkeer nie weer dieselfde nie. Die twee tieners is hier vasgevang in die eise van ’n volwasse wêreld, waaruit elkeen op sy eie manier probeer ontsnap. Mickey is egter op ’n afdraande pad en degenereer geleidelik op geestelike vlak. Hierdie boek ondersoek veral die verantwoordelikheid van ouerskap en die impak daarvan op die gesinslewe. In "Die totempaal" word die jeugdige Nelia te vroeg in haar lewe met die harde werklikheid van die volwasse lewe en liefde gekonfronteer. Sy betrap haar ma en haar vriend saam in die bed. Haar reis na haar broer Paul hierna word terselfdertyd die eerste treë op die harde pad na volwassenheid. Nelia word gedwing om die gebeure te verwerk en te besluit oor haar toekoms.

Die kinderroman "Tim-Tam se Afrika-avontuur" word opgedra aan haar kleindogters, Sarah en Caitlin, wat in Melbourne in Australië woon. Die hoofkarakter van die storie is ’n opreggeteelde Australiese miniatuurworshond van Afrikaner-immigrante. Hy moet egter sy trauma van verwerping oorkom, want sy mens-pa Yules het hom op ’n dag uit die draadhok in Joe's Pet Shop kom verlos. As sy mens-sussies Caitlin en Sarah ’n hondebiblioteek in Suid-Afrika erf, reis Tim-Tam saam en op reis gaps Tim-Tam mevrou Drakenstein se sjokolade. In Durban raak Tim-Tam betrokke by die hondebiblioteek se bedrywighede, soos honde wat uitgeneem word na bejaardes en ’n modeparade wat vir poedels gehou word. Mevrou Drakenstein neem egter wraak en ’n hondeontvoering volg. Tussen al die vermaaklike avonture slaag die skrywer ook daarin om die kwessie van emigrasie vir jong lesers aan te spreek.

Nadat sy vir ongeveer drie jaar saam met Wena Naudé toneelspeel byt die drama-gogga haar en sy skryf meer as twintig vollengte toneelstukke. Die dramas wat sy skryf sluit in "Seepsopsonnet", wat in 1990 ’n finalis is tydens die toekenning van die Amstel Dramaturg van die Jaar-toekennings. Sy verwerk "Die totempaal" ook tot ’n drama en hierdie drama is in 1991 ’n finalis tydens die toekenning van die Amstel Dramaturg van die Jaar-toekennings. Haar dramas word in Natal en by die Nasionale Kunstefees op Grahamstad opgevoer.

Haar radiodrama "Volg die gids" wen in 1999 die eerste prys in die beginnerkategorie van Radiosondergrense en Sanlam se Radiodramakompetisie en dit word op 18 April 2000 uitgesaai. Die drama speel hoofsaaklik by die hemelpoort af, waar ’n naamlose gids die pas gestorwe dronklap Bernardus Benade ontvang en toesien dat hy op eg Katolieke wyse deur verpligte stadiums van heiligmaking beweeg. Bernardus besef eers nie dat hy dood is nie en die gebeure ontstel hom, waarop hy in gekruide taal sy misnoeë betuig. Wanneer hy egter oortree, lui daar ’n waarskuwingsklokkie. Bernardus vorder stadig en sukkel om van sy aardse begeertes en gewoontes ontslae te raak. Die gids gee hom eindelik ’n kans om te verbeter deur terug te gaan aarde toe, maar as hy sou droogmaak, moet hy wanneer hy terugkom weer van voor af begin. In 2001 wen sy die Radiosondergrense en Sanlam se Radiodramakompetisie vir gevestigde skrywers met "Te jonk om pa te wees". Die beoordelaars beskryf dit as “’n tong-in-die-kies, onmoontlike, maar geloofbare storie met goeie dialoog en karakterisering”. Die hoofkarakter is ’n man wat sy dogter se verjongingskuur gebruik en dan só jonk word dat hy weer tande kry. Die komiese radiodrama "Teraardebestelling onder die paw-paw boom" word in 2002 uitgesaai.

Sy skryf ook etlike Engelse dramas, onder andere die eerste stuk spesiaal vir blinde akteurs, getitel "The dognappers". Vir hierdie drama se opvoering behartig sy self die spelleiding en vertolk ook ’n rol daarin. Ander Engelse dramas sluit in "Semi-detached"” en "Gutter flowers need love", ’n lewensdrama wat hom onder die karakters by ’n bushalte afspeel. In 1983 kry sy ’n spesiale meriete-toekenning tydens die Amstel Dramaturg van die Jaar toekennings vir "Gutter flowers need love".






</doc>
<doc id="114413" url="https://af.wikipedia.org/wiki?curid=114413" title="Rika Cilliers">
Rika Cilliers

Rika Cilliers is ’n Afrikaanse digter en dosent in die Afrikaanse letterkunde aan die Randse Afrikaanse Universiteit (tans die Universiteit van Johannesburg)

Hendrika Salomina Cilliers is op 6 November 1951 in Oos-Londen gebore as die dogter van ’n landdros-pa. As gevolg van die vader se beroep trek die gesin baie rond en hulle bly in die Klein-Karoo, Aberdeen en Humansdorp in die Oos-Kaap, waar sy aan die Hoërskool Nico Malan matrikuleer. Later vestig die gesin hulle op Stellenbosch waar sy aan die Universiteit van Stellenbosch die B.A.-graad, B.A. Honneurs-graad en in 1975 ’n M.A.-graad in Afrikaanse en Nederlandse letterkunde behaal, laasgenoemde met ’n verhandeling oor “"Aspekte van die vers en dramatiek in die drie versdramas van D.J. Opperman: ‘Periandros van Korinthe’, ‘Vergelegen’ en ‘Voëlvry’"”. Op Stellenbosch is sy lid van Opperman se bekende Letterkundige Laboratorium. Sy aanvaar in 1975 ’n pos as dosent in Afrikaans en Nederlands aan die Randse Afrikaanse Universiteit in Johannesburg. Op 24 Desember 1979 tree sy in die huwelik met Mauritz Herman Otto Gey van Pittius Preller, Afrikaans onderwyser en bekende jeugverhaalskrywer. Op 6 Februarie 1984 word hulle seun Mauritz gebore. Die paartjie vestig hulle in Northcliff, Johannesburg. Vir jare is sy ’n lid van die skakelredaksie van "Tydskrif vir Letterkunde" en ten tye van haar dood is sy besig met haar doktorale studie aan die Randse Afrikaanse Universiteit. Sy is op 27 April 1999 in haar slaap in haar huis in Northcliff aan lewerversaking oorlede, nadat sy lank aan depressie gely het. Sy word in Wespark in Johannesburg begrawe.

As kind teken sy graag en skryf en vertel dan die verhaaltjie van die tekening. Met tyd maak hierdie aktiwiteite plek vir die skryf van gedigte, waarvan sommige in letterkundige tydskrifte soos "Standpunte" verskyn. Haar oeuvre word gekenmerk deur die deurlopende tema van vrouwees met al die implikasies daaraan verbonde, insluitende swangerskap, waaraan sy volgens Kannemeyer ’n nuwe dimensie in die Afrikaanse poësie verleen. Ander deurlopende temas is die inskryf van die ek in haar eie verse en die ruim gebruik van Bybelse figure en gegewens, dikwels om sosiale en politieke kommentaar te lewer. Haar eerste digbundels (veral “"o.a. Debora"”) word nog gekenmerk deur die verliteratuurdheid daarvan en die gebruik van pretensieuse beelde en woorde, hoewel daar reeds in enkele gedigte duidelike blyke is van ’n fyn waarnemingsvermoë. In 1969 wen sy die Toon van den Heever-prys vir haar poësie.

“"o.a. Debora"” is ’n bundel met talryke literêre verwysings en gedigte waarin die digproses vooropgestel word en ruim gebruik gemaak word van Bybelse onderwerpmateriaal. Die titel verwys na die enigste vroulike Rigter, naamlik Debora, wat slegs een is van ’n aantal Bybelse en mitologiese vrouefigure wat in die bundel meespreek. Die bundel bestaan uit sewe afdelings. In die eerste afdeling (“"van voor-af-gespeel"”) is drie mitologiese vrouefigure die onderwerp van die temas van eerstens ’n onvrugbare verhouding, dan ’n gefrustreerde verhouding en laastens ’n onbeantwoorde liefde. Die tweede afdeling (“"zi kwamen bi een gaigenveld; daer sen hing menig vrouwenbeeld"”) het as tema ’n aantal vroue uit die Ou Testament en die derde afdeling (“"…o name, o versugting!"”) bestaan uit ’n enkele gedig waarin die digter se naam ontleed word. Die vierde afdeling het die titel “"dames en here"” en die tema is raaisels in hierdie geslagsverhouding. Afdeling vyf (“"vloervelletjies… áls word vos"”) bevat versfragmente en -uitdrukkings, wat telkens verras met ’n vars siening, terwyl afdeling ses gaan oor “"dogters van Jefta"”. “"Besoektyd"” in hierdie afdeling tree in gesprek met verskeie gedigte van D.J. Opperman, veral na aanleiding van Opperman se ernstige siekte van 1976. Gedigte van Opperman wat betrek word, is onder andere “"Nagwaak by die ou man"” en “"Ballade van die grysland"” uit die bundel “"Negester oor Ninevé"”, terwyl daar ook verwys word na Opperman se dosering van “"Oom Gert vertel"” van Leipoldt en sy advies om nie klakkeloos by ander digters te steel nie. Die versugting van die groot geneesheer wat nie moet ontbreek nie is ’n bede vir sy herstel en ook ’n verwysing na Opperman se gedig “"Botteltjies"” uit “"Edms. Bpk."” Die laaste afdeling behandel die geskiedenis van “"Debora"”. Die geïntegreerde bundelopset beïndruk, al is daar baie individuele gedigte wat nie heeltemal op peil is nie.

“"Opslag"” (met subtitel “"winter op winter"”) bewys groter tegniese vaardigheid en bevat langer verse wat losser van vorm is, waarin die digter op direkte wyse haar sielelewe ontbloot. Hier is ’n groot vordering in haar digkuns te bespeur, maar die bundel is steeds deurtrek met taal- en beeldgesogtheid. Die bundel bevat drie afdelings. “"Kosmos"” bevat gedigte oor vrou-wees en verhoudings, asook betrokkenheid by die stad. “"Neerslag"” besin primêr oor verhoudings, terwyl “"Opslae"” grafskrifte en gebede, laasgenoemde veral verse oor die vrou, bevat. Die bundeltitel kan geïnterpreteer word as die saamvoeg van diverse temas, terwyl die subtitel kan verwys na die enigsins melancholiese toonaard van die bundel.

Vanaf “"Mammoet"” bereik sy groter rypheid in haar digkuns, met ’n afskaling in die intellektuele vertoon en pretensie. Die verse is hier dan ook losser van vorm, met groter gebruik van relativering en ironie. Die eenheid van die bundel beïndruk, ’n resultaat wat bewerkstellig word deur veral die volgehoue mammoet- en slurpbeelde. Die mammoet voer die gedigte terug na ’n oertyd en deur hierdie oerlewe word gepoog om die oorsprongsgeheime na te speur, met daaruit voortspruitende die nuwe geboorte en groei. “"Roos van ’n reus"” bring hulde aan die verteller se man, in vergelyking met hierdie reusediere. Ma- en swangerskapgedigte word geslaagd nuut en vars voorgestel, ten spyte van die vele voorgangers oor hierdie onderwerp in die Afrikaanse poësie. Tydens swangerskap is die verteller baie bewus van lewe en dood en hierdie aspek word uitgebeeld in die primêre kleure van wit en swart. “"Ek maak van ’n muggie…"” beeld die moeder se vrese vir die ongebore kind uit, terwyl “"Vertroulike mededeling"” die ongeborene voorberei vir die (louwarm) ontvangs wat hy van verskillende oorde sal kry. Ander temas wat aandag geniet is die wetenskaplike en die Bybelse gegewe, terwyl daar ook intertekstueel met die werk van ander digters omgegaan word.

“"Vlier"” word in 1990 genomineer vir die Rapportprys. Die bundeltitel kan dui op ’n boomsoort wat gekenmerk word deur wit blommetjies en donker bessies, maar kan ook geassosieer word met vlieër, vlieg en vlerk, laasgenoemde van die doodsengel. Die boomsoort word vanaf die oudheid beskou as ’n afweermiddel teen bose geeste. In hierdie bundel word veral die tema van moederskap verken, maar die bundel spreek ook van lewensangs en vrees vir verganklikheid. Die eerste afdeling van die bundel word gewy aan gedigte vir die kind se eerste verjaarsdag, met die tweede afdeling wat sy verdere groei as hooftema het. “"Woordkordaatjies"” en “"Mauci se reënversies"” gee op bekoorlike wyse die kleuterwyshede weer. “"Kompromis"” is reeds ’n aanduiding van hoe die seun stadig weggroei van die ma af, terwyl “"Klinker"” die moeder se wete van die pyn wat nog kom uitbeeld. Die derde afdeling gee ’n historiese perspektief op moederskap deur gedigte soos “"Opgrawing in Peru"” en “"Arktiese opgrawing"”, waarin die pyn en hoop wat toe reeds deel was van moederskap, weerspieël word. Die slotafdeling bevat korter verse wat minder heg gestruktureerd is en soms die indruk van toevallige insigte wek.

Temas van verganklikheid en frustrasie oorheers in haar laaste bundel, “"Spirakel"”. Die titel verwys na ’n asemhalingsgat of blaasgat van ’n insek en die digkuns word dan hier die enigste metode van asemhaal, waarsonder die digter nie sou kon lewe nie. Die titel suggereer ook ’n vermenging van “mirakel” en “spektakel”. Hierdie bundel se gedigte openbaar aan die een kant en verberg aan die ander, tiperend van mislukte verhoudings en vervreemding in gesinsverband. ’n Aantal verse ondersoek nog die wêreld van die kind (soos in “"Hougoed"”), maar hierdie gedigte is nou in die minderheid. Progressief beweeg die bundel vanaf konflik, ontnugtering en wantroue tot by latere aanvaarding en groter insig. Die dood, pyn en ontnugtering met liefdes- en ander verhoudings, selfs selfvernietiging, staan sentraal in hierdie somber bundel. “"Grasie"” is ’n bitter vers waarin die ontgogeling met die huweliksmaat sterk deurslaan, met slegs die kind wat hulle steeds verbind, terwyl “"Tempeer"” die sleur van die daaglikse lewe, en die frustrasie daaraan verbonde, sterk verwoord. “"Nuwejaar"” gee uiting aan die moontlikheid van selfdood. “"Wesstraat 2A, Mayfair"” temper die verdriet oor die dood van ’n moeder met ironie. In “"Te koop / Verkoop"” word die huis gelykgestel aan ’n huwelik, met die verteller wat in haar stewige fisiese huis algaande al hoe meer aan die elemente blootgestel word, terwyl ander in kaias meer beskut is. “"Opsie"” kontrasteer die begraafplaas Wespark in Johannesburg met die Nasionale Botaniese Tuine wat aan die anderkant van die pad geleë is.

Saam met haar kollega Johan Johl stel sy die bloemlesing “"Bloeityd: Verse oor Kinders"” saam. Haar gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Goudaar"”, “"Digters en digkuns"”, “"Die goue vreugde"” en “"Kraaines"”.Sy skryf ook kortverhale en “"Valdeur"” word in "Standpunte" gepubliseer, terwyl “"Skoonlief en die ondier"” opgeneem word in die versamelbundel “"Vrou: Mens"” saamgestel deur Corlia Fourie.





</doc>
<doc id="114414" url="https://af.wikipedia.org/wiki?curid=114414" title="Werner Nel">
Werner Nel

Werner Gerd Runge Nel (gebore in Stettin, Duitsland) is 'n Suid-Afrikaanse bariton wat by uitstek internasionale erkenning verwerf het as lied- en konsertsanger. Hy word ook algemeen beskou as een van Suid-Afrika se voorste sangleermeesters. 


</doc>
<doc id="114415" url="https://af.wikipedia.org/wiki?curid=114415" title="Nico Coetzee">
Nico Coetzee

N.A. Coetzee (*11 September 1911, Standerton –† 13 Februarie 2003, Pretoria) was registrateur van die Technikon Pretoria en 'n Afrikaanse digter.

Nicolaas Abraham Coetzee is op 11 September 1911 op Platrand naby Standerton gebore as derde van agt kinders van Francois Philippus Coetzee en Margaretha Johanna Coetzee. Sy grootvader was die Boerekryger Gert Coetzee (1850–1901) wat gesterf het in die konsentrasiekamp op Heidelberg, Tvl.. Sy vader was jare lank skoolhoof van die skool op Platrand en word daarna boer op die erfplaas van sy moeder in die distrik Burgersdorp, naby die Oranjerivier. Nico word in die Oos-Transvaal in sy geboortewêreld groot, waar hy bly en skoolgaan tot met sy elfde jaar. Vir ’n jaar is hy in die kosskool op Graaff-Reinet, waar hy by die Voortrekkerbeweging aansluit. Hierna gaan hy na die hoërskool op Bethulie, waar hy in 1928 matrikuleer. Sy verdere studie is vanaf 1929 aan die Universiteit van Kaapstad, waar hy in 1931 die B.A.-graad verwerf met Wiskunde en Ekonomie as hoofvakke, terwyl hy ook ’n jaarkursus in Afrikaans en Nederlands neem. Op universiteit gaan hy tuis in die manskoshuis teen die hange van Duiwelskop. In 1932 behaal hy die Hoër Onderwysdiploma aan die Universiteit van Pretoria.

Sy onderwysloopbaan begin op die plaasskool Anniesdal naby Zastron in die Vrystaat, waar hy loseer by oom Herman en tant Bettie Henning op die plaas Spitskop. In 1935 word hy handelsonderwyser by die Rustenburg Handelskool en deur private studie behaal hy in 1939 sy B.Com.-graad. Vanaf 1945 is hy verbonde aan die Afrikaans Hoër Seunskool in Pretoria as onderwyser in handelsvakke en word later ook deeltydse lektor in Rekeningkunde en Ekonomie aan die Pretoria Tegniese Kollege. Aan die Universiteit van Pretoria behaal hy in 1950 die M.Ed.-graad met ’n verhandeling oor "’n Voorlopige standaardisasie van ’n boekhoutoets vir standerds VII en VIII", wat later gepubliseer word as "Didaktiese beskouinge oor boekhou as middelbare skoolvak en die standaardisasie van boekhoutoetse vir gebruik op die middelbare skool". Sy loopbaan eindig terwyl hy Registrateur is van die Pretoriase Kollege vir Gevorderde Tegniese Onderwys (later die Pretoria Technikon).

Hy is vir lank voorsitter van die Genootskap Oud-Pretoria, wat hom vir die bewaring van die erfenis van die stad beywer en onder andere die blad "Pretoriana" uitgee, terwyl hy ook by geleentheid algemene sekretaris is van die Vereniging van Onderwysers aan Transvaalse Middelbare Skole en in die raad dien van die Nasionale Kultuurhistoriese en Opelugmuseum. Verder is hy lid van die Suid-Afrikaanse Vereniging vir die Bevordering van die Wetenskap, die Genealogiese Vereniging van Suider Afrika, die National Geographic Society en die Afrikaanse Skrywerskring. Sy belangstellingsveld sluit ook die genealogie in en hy is outeur van verskeie familieregisters. Hy is in 1937 getroud met Anna Maria (Annatjie) du Plessis en die egpaar het twee dogters, Emmerenske Margaretha en Francoise Christine. Hulle woon in Waterkloof in Pretoria. Hy is op 13 Februarie 2003 in Pretoria oorlede.

Terwyl hy op Rustenburg onderwys gee, verskyn sy skets "Hoe lieflik is die berge" in die tydskrif "Die Naweek". Hy gee self meeste van sy werke uit. Sy bundel "Uit die skatkamers" bevat gedigte in ’n verouderde idioom, terwyl sy "Jeugherinneringe" opgedra word aan sy kinders. "Die jongosse verdryf die kalwerliefde en ander verhale" is ’n bundel met kortverhale.

Op geskiedkundige gebied skryf hy oor Die "geskiedenis van Rustenburg 1840–1940." Verder is hy verantwoordelik vir verskeie genealogiese boeke en skryf oor die "Die stamouers Coetzee en nageslagte 1679–1979", "Die Du Plessis familieboek 1688–1988" en "Die Heystek familieboek". Op versoek van die Raad vir Geesteswetenskaplike Navorsing verskaf hy biografieë van agtien persone vir die "Suid-Afrikaanse Biografiese Woordeboek" en hy lewer tientalle bydraes vir die "Ensiklopedie van Suider-Afrika" en tydskrifte soos "Familia", "Historia" en "Africana Nuus".

Die toekenning "Uitblinker in Voortreflikheid" vir Pretorianers wat besonder presteer het, is aan hom gemaak.

Werke uit sy pen sluit in:





</doc>
<doc id="114416" url="https://af.wikipedia.org/wiki?curid=114416" title="Christoffel Coetzee">
Christoffel Coetzee

Christoffel Coetzee (1945–1999) was 'n Suid-Afrikaanse joernalis, romanskrywer en dosent in politieke wetenskap aan die Universiteit van die Noorde. Sy debuutwerk, "Op soek na generaal Mannetjies Mentz", het hom in 1998 die eerste prys in die "De Kat"-Sanlam-romanwedstryd besog. Die daaropvolgende jaar het hy die M-Net-prys en die Eugène Maraisprys vir dié boek verower.

Christoffel Coetzee is op 10 November 1945 in die Vrystaat gebore as die oudste van agt kinders, vyf broers en drie susters. Sy broers is Danie, Koos, Etienne en Mauritz en sy susters is Sara, Annabeth en Celeste. Sy vader was Jacobus Hendrik (Kobus) Coetzee, 'n boer van Smithfield en sy ma Susara Elizabeth Bruwer van Wepener. Hy word hier in die Suid-Vrystaat groot, waar sy vader boer in die distrikte Smithfield en Wepener en later ook langs die Caledonrivier in die distrik Rouxville. Sy vader was 'n besproeiingsboer en het ook merinoskape aangehou. Hy matrikuleer aan die Hoërskool Sentraal in Bloemfontein en studeer dan verder aan die Universiteit van Stellenbosch. Hier kry hy die bynaam Chris Kommunis as gevolg van sy dwarstrekkerige geaardheid wat altyd stroomop wil wees. Nadat hy sy graad in Filosofie met lof voltooi, is hy vir 'n tyd lank 'n dosent in Filosofie aan die Universiteit van Wes-Kaapland. As Rhodes-beurswenner doen hy hierna navorsing aan die London School of Economics en studeer verder aan die Universiteit van Oxford waar hy in 1971 gradueer. In 1988 voltooi hy met lof sy M.A.-graad aan die Universiteit van Stellenbosch met 'n verhandeling oor die Amerikaanse filosoof Willard Van Orman Quine, getitel "The received view of scientific theories: the immediate background to the philosophy of Quine".

Na sy oorsese studie vestig hy hom in 1972 in Windhoek, waar hy eers argivaris is by die Staatsmuseum en dan vir lank joernalis is by "Times of Namibia" en daarna "The Windhoek Advertiser", vir wie hy die gereelde rubriek "Devil’s Advocate" skryf. Wanneer hierdie koerant geldelike probleme ondervind, word hy in 1997 afgedank en hy is dan vir ’n ruk verbonde aan ’n konsultasiemaatskappy in Windhoek. Uit sy eerste huwelik met Etta is twee kinders (die tweeling Jacobus en Tharina) gebore en na sy egskeiding is hy op 31 Desember 1998 met sy tweede vrou, Claire, ’n dosent in geskiedenis aan die Universiteit van die Noorde, getroud. Hulle vestig hulle op Pietersburg waar hy in 1998 dosent word in Politieke Wetenskap aan die Universiteit van die Noorde. Op 17 Julie 1999 is hy aan ’n beroerte-aanval in Windhoek, Namibië oorlede terwyl hy op besoek was aan sy kinders.

Sy debuutroman, "Op soek na generaal Mannetjies Mentz", speel tydens die Anglo-Boereoorlog af. Hierin is geskiedenis en fiksie baie nou met mekaar vervleg, wat 'n kenmerkende postmoderne tegniek is. In die inleiding is daar ’n aantal voetnotas met onberispelike historiese gegewens en ook aanhalings uit Deneys Reitz se "Commando", sodat die aanbieding soortgelyk is aan 'n dokumentêre verslag. Daar is egter ook fiktiewe dokumente met dieselfde skyn van outentisiteit. Die verhaal is fiktief en Coetzee verbeel en herinterpreteer die verlede in hierdie boeiende roman. Generaal Mentz is in beheer van 'n wraakkommando wat hulle ten doel stel om Boere te bevry wat deur die Engelse gevang is sodat hulle na die oorlogveld kan terugkeer. Die roman is 'n studie in die boosheid in die mens wat altyd aanwesig is en ten tye van oorlog sterk na bo kom, wanneer wreedheid en ongetemde seksualiteit hoogty vier. Met toenemende wreedheid word Engelse en Boere wat nie meer wil veg nie gemartel en tereggestel. Die karakters is gekweld en onmagtig om hulle drifte in toom te hou, maar tog bedruk deur hulle gewetens. Daar is egter hoop in die verligting wat bekentenis van jou dade bring en ook in die vorm van twee eerbare karakters, Charlie White en Jan Witsie (vergelyk "wit" as simbool van reinheid) wat daarin slaag om ten spyte van omstandighede getrou te bly aan hulle morele oortuigings. 'n Groep vroue soek skuiling in die berge en vind dit onder beskerming van die swart leier Jan Witzie, nadat die moeder onder hulle die Engelse soldate voorgespring het en self haar plaashuis aan die brand gesteek en gevlug het. Hierdie twee groepe word primêr met mekaar verbind deurdat Frans Naudé 'n lid van Mannetjies Mentz se geselskap is en sy ma en suster deel is van die groep vroue. Die gebeure word dan uit verskillende van hierdie karakters se perspektief vertel, sodat elkeen 'n korrektief is op die ander. Met hierdie belangrike roman, wat die leser dwing om die donker dade in eie verlede te konfronteer en te verwerk, as’t ware daarna te "soek", beeld Coetzee die universele staat van die mens teenoor sy verlede uit en hoe die geskiedenis inspraak het op die hede. Mannetjies Mentz (mansmens) se boosheid is nie iewers daar buite nie, maar binne elke mens. Die soektog na hom, soos in die titel, word dan ’n soeke na die self. Hierdie roman wen in 1998 die Sanlam-De Kat-romanwedstryd en ontvang in 1999 die M-Net-prys en die Eugène Marais-prys. Dit word ook deur Chris Vorster vir die verhoog verwerk en is in 1999 by Aardklop opgevoer.

Sy tweede roman, "Toewaaisand", is grootliks onvoltooid by sy sterfte en Piet van Rooyen redigeer en voltooi die roman tot sy gedagtenis. Hierdie roman speel in die dorp Aib in Namibië af, wat omring word deur die woestyn wat deurentyd dreig om dit te oorweldig, soos die titel reeds aandui. ’n Jong man met gemengde bloed (Freddie Chemal), oorspronklik van die Vrystaat, word hier onderwyser en raak verlief op 'n plaaslike dame, wie se ma haar as klein dogtertjie verlaat het. Deur gebruik te maak van 'n veelvoud ek-vertellers word interessante perspektiewe verkry.

Coetzee is ook die skrywer van verskeie akademiese werke en sy "Mathematical logic, a concise introduction to modern logic and its techniques" word lank deur die Universiteite van Durban-Westville en die Witwatersrand voorgeskryf. Sy boek oor die Nguni, "The Cape Nguni peasantry 1850–1890: towards the reconstruction of the self-image of an age", word as 'n gesaghebbende werk oor hierdie volk beskou. Hy was ook 'n kenner van meubels wat besig was met 'n werk oor die meubels van Transvaal voor sy sterwe. In die jare sewentig wen hy die Oxford-poësieprys en hy hou nooit op met dig nie.






</doc>
<doc id="114419" url="https://af.wikipedia.org/wiki?curid=114419" title="Beri-beri">
Beri-beri

Beri-beri is 'n siektetoestand. Dit is veelvuldige senu-ontsteking, ook bekend as "polineutris" of hartversaking, as gevolg van 'n ernstige gebrek aan tiamien (Vitamien B1). Uitgehongerdes, strawwe alkoholiste en suigelinge van uitgehongerde moeders is vatbaar vir die siekte.


</doc>
<doc id="114420" url="https://af.wikipedia.org/wiki?curid=114420" title="Canon T70">
Canon T70

Die Canon T70 was 'n 35mm FD-montering enkellensreflekskamera wat in April 1984 as die tweede in Canon se T-reeks bekendgestel is. Die T70 het begin met die konsepte wat in 1983 se T50 ondersoek is, en verder gevoer en toegepas is in 'n meer gesofistikeerde kamera. Terwyl die Program AE-net T50 slegs bedoel was as 'n beginnerkamera, het die T70 die fotograaf baie meer beheer oor die kamera se werking gegee, terwyl die T-reeks se filosofie van eenvoud in beheer en bedryf ongeskonde gebly het.

Al die filmaangedrywing op die T70 was kraggedrewe: film laai, vorentoe rol en terugwen. Die deurlopende skiettempo van 0.7 raampies per sekonde, was stadiger sy mededingers se motordrywe, maar die drywing was nietemin vinniger as wat mens met die hand kon doen. Na die laai van die kamera, moes die fotograaf slegs die filmleier uittrek tot by 'n oranje punt, en dan die klappie toemaak—die kamera sou die res, die laai van die leier op die spoel en die aanskuif tot by die eerste raampie, outomaties uitvoer.

Al die kamerafunksies wat krag benodig het, het dit uit twee AA batterye in die greep verkry. 'n Ingeboude litiumbattery (BR-1225 of CR-1220) is gebruik om die gebruikersinstellings te stoor; die batterylewe was ongeveer vyf jaar, en moes deur 'n tegnikus vervang word, aangesien die vervanging die gedeeltelike uitmekaarhaal van die kameraliggaam behels het.

Die T70 gebruik 'n LCD-montering regsbo aan die kamera, en is 'n belangrike komponent van die gebruikerkoppelvlak. Twee knoppies bo die skerm gemerk "UP" en "DOWN" is aangepas om die geselekteerde parameter en die resultate te vertoon op die LCD. Knoppies linksbo op die kamera word gekies om die parameter te verander.


</doc>
<doc id="114424" url="https://af.wikipedia.org/wiki?curid=114424" title="J. Albert Coetzee">
J. Albert Coetzee

Dr. J. Albert Coetzee (*22 September 1902, Steynsburg –† onbekend) was joernalis en redakteur van verskeie koerante, asook professor in politieke wetenskap aan die Universiteit van Suid-Afrika. Hy skryf ’n aantal hoofsaaklik geskiedkundige romans asook  verskeie polities-filosofiese geskrifte.

Jan Albert Coetzee is op 22 September 1902 op Steynsburg gebore. Hy ontvang sy vroegste skoolopleiding aan die CNO-skool op sy geboortedorp. In 1910 trek die gesin na Potchefstroom waar hy sy verdere skoolopleiding aan die Potchefstroom Gimnasium ontvang. Deur private lesse behaal hy sy matriek op 21-jarige leeftyd, waarna hy deeltyds werk en verder studeer aan die Potchefstroomse Universiteitskollege. Hy behaal die M.A.-graad in 1932 met ’n verhandeling oor "Afdelingsrade as instellings vir landelike selfbestuur in Suid-Afrika". In 1939 behaal hy sy D.Phil.-graad aan die Universiteit van Suid-Afrika met ’n proefskrif oor "Politieke groepering in die wording van die Afrikanernasie: met besondere verwysing na die tydperk van die  Eerste tot die Tweede Vryheidsoorlog".

Hy is afwisselend werksaam as onderwyser en joernalis. As onderwyser hou hy eers omstreeks 1924 in Angola vir kinders van die Dorslandtrekkers skool, tot die ongesonde klimaat hom dwing om terug te keer na Suid-Afrika. (Jare later, in 1957, sou hy die Volkskomitee vir die Angola-Boere stig om agtergeblewe Afrikaners wat nie in 1928–'29 gerepatrieer is nie, uit Angola terug te bring na die Unie of Suidwes-Afrika.) Hy hou ook skool in die distrikte Hoopstad en Wolmaransstad en vanaf 1935 tot 1941 aan die Hoërskool Grens in Oos-Londen. In 1946 het hy die Slagtersnek-balk ontdek.

As joernalis is hy leerlingverslaggewer by "The Star", redakteur van "Die Weste" in Potchefstroom, redakteur van Die Voorligter in Somerset-Oos, landbouredakteur van "Die Volksblad" in Bloemfontein en redakteur van "Inspan" in Johannesburg. Terwyl hy redakteur is van laasgenoemde blad stel hy homself beskikbaar as Nasionale Party-kandidaat vir die Volksraad in Brakpan, maar word nie verkies nie. Hy moet egter noodgedwonge sy betrekking as gevolg van hierdie besluit neerlê. Dan koop hy in Pietersburg ’n pers en vorm ’n maatskappy genaamd Die Noordelike Pers Bpk. Hiervandaan rig hy in 1946 in Pretoria die Transvaalse Uitgewersmaatskappy op, wat in April 1946 die eerste uitgawe van die maandblad "Voorslag" publiseer. In 1946 word hy aangestel as hoof van die Eksterne Departement van Staatsleer, Staatsadministrasie en Naturelle-administrasie van die Universiteit van Suid-Afrika in Pretoria, met status van senior lektor. Hy is dan ook die eerste lektor in Politieke Wetenskap aan hierdie universiteit en word later professor en hoof van die departement. 

Later begewe hy hom voltyds in die politiek en word in 1958 lid van die Transvaalse provinsiale raad vir Kempton Park.

Coetsee is op 25 Mei 1926 met Anna, dogter van L.C. Steyn, getroud. 'n Seun en 'n dogter is uit dié huwelik gebore.

Gedurende sy verblyf in Angola teken hy die wedervaringe van die Dorslandtrekkers op soos hulle dit self aan hom vertel en daarna doen hy ook navorsing in bestaande bronne om die geskiedenis van die verskillende trekke vas te stel. Die resultaat is verskeie boeke oor hierdie geskiedkundige gebeurtenis.

"Dorsland-Trekkers" is ’n kroniekagtige opsomming van die trekkers se ontberings op die uitgebreide togte. Party het omgedraai en baie het langs die pad aan die koors beswyk, maar die meeste het tog deurgedruk. Hulle eindbestemming was egter nie ’n nuwe paradys nie, maar ’n skaars leefbare bestaan onder onsimpatieke Portugese. Hierdie boek het veral kultuurhistoriese waarde.

"Die Swerwers" is ’n bundel sketse waarin hy veral vir die jeug ’n beeld gee van die avontuurlike lewe van die trekkers. Hoewel dit as fiksie aangebied word, is die verhale op die werklike wedervaringe van die trekkers gegrond. Hierdie sketse word aanvanklik in "Die Huisgenoot" gepubliseer.

"Die Trekgees" is sy derde boek oor dieselfde onderwerp, maar hy doen hier ’n poging om meer lig te laat val op die gedagtewêreld van die trekkers en daarvoor gebruik hy ’n liefdesverhaal. Maria Potgieter moet kies tussen haar minnaar, Manie, wat wil trek, en haar vader, wat op sy plaas wil agterbly. Willem Koekemoer veroorsaak deur sy listige diplomasie moeilikheid tussen die twee geliefdes, maar op die ou end kry die twee mekaar tog weer in die dorswêreld. Die veel later gepubliseerde "Groot avontuur" bevat ook sketse oor hierdie historiese gebeurtenis.

"In die skadu van die guillotine" en "Onder die valbyl" is avontuurverhale uit die tyd van die Franse Revolusie en "Die bloedhond van Nantes" is eweneens ’n historiese avontuurverhaal. "Stompie Kinkelman" is ’n roman wat die ontwikkeling van ’n seun uit die agterbuurte van ’n groot stad skets. Deur bemiddeling van ’n bloedverwant kry hy ’n geleentheid om in die regte te studeer. Hy keer dan na sy geboorteplek terug en word gekies as parlementslid. Die eerste gedeelte van die verhaal is ’n beskrywing van tonele waarin die agterbuurtbewoners se daaglikse lewens geskets word. Die vader is ’n dronklap en een van Stompie se broers is ’n misdadiger. Stompie word uit hierdie omgewing gered deur sy swaer. Die tweede gedeelte van die verhaal is minder geslaag en word oorheers deur karikatuuragtige weergawes van die politieke intriges en bedrywighede van onontwikkelde stedelinge. Die jeugverhaal "’n Verkenner van Generaal De Wet" handel oor die Anglo-Boereoorlog en "Die Ruiters van Slagtersnek" (later grondig hersien en heruitgegee as "Skavot") beskryf die opstand van 1815 teen die Kaapse regering. "Die nooientjie van Kneukelberg" behandel ’n avontuur in Angola en die Kongo en "Die boeiekoning" is ’n toneelstuk vir kinders.

Verskeie politiek-filosofiese werke verskyn uit sy pen, waarin hy sy konserwatiewe politiese beskouings uiteensit. Hierdie werke sluit in "Nasie-wording in Suid-Afrika", "Politieke groepering in die wording van die Afrikanernasie", "Ons Republiek", "Oom Paul en die demokrasie", "Oppergesag van die Unie-Parlement en die Verskanste Artikels", "Nasieskap en politieke groepering in Suid-Afrika 1652–1968", "Volksidee en nasiebou in politieke rekonstruksie 1899–1978" en in Engels "The sovereignty of Rhodesia and the Law of Nations".

"Johannes van der Walt" is ’n biografie van die beroemde stoeikampioen wat later by die Ossewabrandwag aangesluit het. Hy vertaal James Ramsay MacDonald se boek "Wat ek in Suid-Afrika gesien het" uit die Engels in Afrikaans en stel ’n gedenkbundel saam vir die regsgeleerde professor H.L. Swanepoel.

Werke wat uit sy pen verskyn sluit in:




</doc>
<doc id="114425" url="https://af.wikipedia.org/wiki?curid=114425" title="Jannie Coetzee">
Jannie Coetzee

Jannie Coetzee (1920 - 1989) was ’n Afrikaanse digter.

Jannie (J.C.) Coetzee is op 13 April 1920 op Burgersdorp gebore. Hy doseer aan die Departement van Afrikaans en Nederlands aan die Universiteit van die Witwatersrand. Gedurende die vyftigerjare vertoef hy lank in Europa, waar hy onder andere in Frankryk noue kontak het met Jan Rabie en getuie is by die huweliksvoltrekking van Rabie en Marjorie Wallace in Januarie 1955 in Parys. In 1979 voltooi hy dan ook sy M.A.-graad aan die Universiteit van Natal met ’n verhandeling oor Rabie se werk. Hy reis geweldig baie deur alle wêrelddele en behalwe die Europese lande besoek hy onder andere ook Bulgarye, Indië, die Slawiese lande, Iran, Turkye en Griekeland. Om geld in te samel doen hy allerhande los werkies en gee onder andere in Engels skool op ’n klein dorpie in die Franse platteland. Later gee hy beurtelings in Suid-Afrika en Brittanje onderwys vir sowat ses maande en reis dan spaarsamig vir die oorblywende ses maande van die jaar. Tydens die reise het hy vele ervarings en bring onder andere in ’n aantal lande tyd in die tronk deur. In 1987 vestig hy hom meer permanent in Natal. Hy is op 5 Februarie 1989 na ’n lang lyding in Durban oorlede. Hy bemaak al sy besittings aan die Afrikaanse Skrywersgilde om onder andere ’n studiebeurs toe te ken “aan nie-blanke Suid-Afrikaners wat in Afrikaans skryf of die Afrikaanse letterkunde bestudeer”. Hierdie beurs word tans vir studie aan die Universiteit van die Wes-Kaap toegeken.

Van hom word daar reeds in 1946 in “"Stiebeuel"”, ’n versamelbundel uit ongepubliseerde digters se werk saamgestel deur D.J. Opperman en Fred le Roux, ’n aantal verse opgeneem onder die oorhoofse titel “"By die Europese konsentrasiekampe"”. Hierdie verse tref met hulle kommentaar op die barbaarshede van die toe pas afgelope Tweede Wêreldoorlog. Daar word dus veel van hom verwag, maar waar van sy mede-debutante soos G.A. Watermeyer, Sheila Cussons, Barend Toerien en Ina Rousseau veel publiseer en groot name word, verdwyn sy werk in die agtergrond. Hy publiseer slegs enkele kere gedigte in tydskrifte soos "Standpunte". Eers in 1986 verskyn ’n volwaardige debuut van hom, onder die titel “"Reisiger in vlamgebied"”. Hierdie bundel bevat drie afdelings. Die eerste afdeling bevat hoofsaaklik gedigte oor ’n kindertyd in Suid-Afrika, die tweede afdeling beskryf diverse wêreldstede en wêreldfigure en die derde het die dood en verganklikheid as oorheersende tema. Die titel is ’n verwysing na sy vele reise deur vreemde lande, wat veral in die gedigte in die tweede afdeling uiting vind. Die gedigte is goed afgerond en maak ruim gebruik van neologismes, wat somtyds aanwinste is maar tog ook partykeer steurend inwerk op die leser se begrip. Sy gedigte word in talle versamelbundels opgeneem, onder andere “"Groot verseboek"” en “"Die Afrikaanse poësie in ’n duisend en enkele gedigte"”.

Vir die publikasie “"Sestigers in Woord en Beeld: Jan Rabie"” wat by Perskor verskyn het, skryf hy ’n kritiese waardering van Jan Rabie se werk, wat gedeeltelik gebaseer is op die verhandeling vir sy meestersgraad. Ten spyte van sy skrale publikasies skryf hy konstant en is ten tyde van sy dood besig met ’n reisboek oor die piesangbootvaarte tussen Barcelona en die Kanariese Eilande, waar ’n mens snags vaar en bedags ’n ander hawestad verken. Sy kortverhale “"Sy laaste dryfbeurt"” en “"Ou Freek se laaste poging"” word opgeneem in die versamelbundel “"Geseënd is julle"”, onder redaksie van S.J. Malan en W.H. Vos.





</doc>
<doc id="114426" url="https://af.wikipedia.org/wiki?curid=114426" title="Japie Coetzee">
Japie Coetzee

Japie Coetzee is ’n skrywer van Afrikaanse jeugverhale.

Jacob Carel Coetzee is op 12 Junie 1931 in Krugersdorp gebore. In 1948 matrikuleer hy aan Dealesville Hoërskool en studeer dan verder aan die Universiteit van Stellenbosch. Hier bekwaam hy hom as onderwyser en behaal die B.A.-graad in 1951, die Sekondêre Onderwysdiploma in 1952 en die M.Ed.-graad in 1953 met ’n verhandeling oor “"John Dewey se beskouing oor vryheid en dissipline in die opvoeding"”. Met deeltydse studie verwerf hy die D.Ed.-graad in 1980 met ’n proefskrif oor “"Die didaktiese moontlikhede van die skool se jeugweerbaarheidsprogram, met besondere verwysing na kurrikulumbeplanning en onderwyseropleiding"”. Hy is hoof van die Greyton Sekondêre Skool vanaf 1964 tot 1969, Bonnievale Hoërskool vanaf 1970 tot 1972, die Hugenote Hoërskool in Wellington vanaf 1972 tot 1975 en word dan rektor van Paul Roos Gimnasium vanaf 1975 tot 1977. In 1978 sluit hy hom as senior lektor in Didaktiek aan by die Onderwysfakulteit van die Universiteit van Stellenbosch. Hy is getroud met Rina en hulle het vyf kinders, Japie, René, Anet, Ernst en Johan.

“"Bakens na Brandberg"” is ’n boek oor ’n reis deur die Noordweste tot in Namibië. Ander kinder- en jeugverhale uit sy pen is “"Noldus"”, “"Die wit swaan"”, “"Vlugteling André de la Fontaine"” en “"Onheil vir die Meermin"”. Sy kortverhaal “"Matie"” word deur Abraham H. de Vries in die versamelbundel “"Steekbaard"” opgeneem.

Hy skryf veral ’n groot aantal taal, godsdienstige en selfhelp-boeke. Hulp met die taal verskyn in boeke soos “"Tweetalige hulp"”, “"Kom ons praat en skryf korrek"” en “"Ons algemeenste Engelse taalfoute"”. Godsdienstige boeke sluit in “"Ankers vir die dienspligtige"”, “"Twee en vyftig waarhede"” (dagstukke) en “"Fokus op die lewe"” (godsdienstige vraagstukke), terwyl hy in die boek “"Ek en die Bybel – Op soek na die waarheid"” sy geloofstwyfel op skrif stel.





</doc>
<doc id="114427" url="https://af.wikipedia.org/wiki?curid=114427" title="Renata Coetzee">
Renata Coetzee

Renata Marié Coetzee (31 Januarie 1930 - 27 Junie 2018) was ’n kenner van die tradisionele voedselkulture van Suid-Afrikaners van alle ras- en kultuurgroepe en skryf verskeie boeke waarin hierdie kultuurhistoriese erfenis gedokumenteer word

Renata Marié Coetzee is op 31 Januarie 1930 op Reitzburg in die Oranje-Vrystaat gebore. Sy matrikuleer by die Hoërskool Gimnasium op Potchefstroom, waar sy ook die hoofmeisie was. Na skool studeer sy verder aan die Potchefstroomse Universiteit vir Christelike Hoër Onderwys waar sy ’n B.Sc.-graad in Dieetkunde en ’n Onderwysdiploma behaal en verwerf daarna aan die Universiteit Stellenbosch ’n M.Sc.-graad in voeding. Vir verdere studie gaan sy na die Verenigde State van Amerika en behaal ’n Diploma in massa-spyseniering aan die Cornell Universiteit en ’n Diploma in Volume Kombuisontwerp aan die Universiteit van Michigan. Sy beklee onder andere vir vyf jaar die posisie van Direkteur vir Voeding en Etniese Spyseniering by Anglo American Goud- en Uraanmyne, waar sy daagliks in beheer is van die voorbereiding van meer as 250 000 maaltye. Vir tien jaar lank is sy ook senior dieetkundige by die Universiteit Stellenbosch waar sy verantwoordelik was vir spyseniering in 21 koshuise, ses banketsale en twee studentekafeterias.

In 1983 word sy, as lid van die TEBA-droogteverligtingspan, genooi om alle swart state in Suider-Afrika te besoek om hulle te adviseer oor lae koste metodes om hulle voedingsbehoeftes aan te spreek. As konsultant vir nywerheidspyseniering bied sy programme aan oor tradisionele Suid-Afrikaanse disse vir die African Studies Group van die Smithsonian Instituut in Washington, D.C. en aan Suid-Afrikaanse ambassades in China, Oostenryk, Switserland, Swede, Noorweë, Finland, Nederland, die Verenigde State van Amerika, Malawi en Tanzanië. Meermale berei sy in hierdie lande ook tradisionele bankette voor. By die Kasteel in Kaapstad bied sy in die periode 1996 tot 1997 Reënboog-kookkunsspyskaarte aan, wat die diversiteit van die plaaslike kookkuns aan toeriste bekendstel. Sy is as gaslektor verbonde aan die Universiteit van Wisconsin in Amerika en die plaaslike universiteite te Stellenbosch, Pretoria en Potchefstroom en is ’n lid van die Suid-Afrikaanse Akademie vir Wetenskap en Kuns. As navorser stel sy die lewenslange doel om die tradisionele voedselkulture van Suid-Afrikaners van alle ras- en kultuurgroepe te verstaan en aan ’n groter gehoor bekend te stel. Sy was getroud met Johan Marais, hy is reeds oorlede. Sy is oorlede op 27 Junie 2018.

Sy begin as jong student in Amerika om die Khoi-Khoin en die oergeskiedenis van Suid-Afrika na te vors. Dit lei tot ’n doktorale verhandeling oor hierdie onderwerp, waarop sy later die boek "Koekemakranka" (met subtitel "Khoi-Khoin kultuurgoed en kom-kuier-kos") grond. In hierdie boek sit sy uiteen die DNS-navorsing oor argeologiese vondse by Langebaan en Blombos, wat aanduidings gee van die Khoi-Khoin se voorsate sowat 200 000 jaar gelede, die skaapherders wat 2 000 jaar gelede na die suide begin trek het en die kultuur van hierdie mense soos opgeteken deur die eerste Europese ontdekkingsreisigers wat die Kaap in die sewentiende eeu aandoen. Hierdie kultuur sluit in musiek, sang en danse, hulle blyplekke en kombuise, terwyl sy ook hulle kookkuns (met foto’s deur Volker Miros) in detail beskryf. In 2010 word "Koekemakranka" aangewys as die wenner van die Suid-Afrikaanse deel van die internasionale Gourmand-wêreldkookboektoekennings in twee afdelings, naamlik die beste kulinêre geskiedenisboek en die beste kookboek. Sy skryf verskeie ander kookboeke, insluitende "Spys en drank" en "A feast from nature" (subtitel "Food culture of the first humans on planet earth"). Sy publiseer ook die boek "Cost-conscious creative catering for all cultural tastes: recipes for 50 – 1000 portions" en skryf opvoedingsprogramme oor voedselvoorbereiding en voeding vir die plaaslike televisie.

In 2002 word die Kanseliersmedalje van die Universiteit van Pretoria aan haar toegeken. In 2007 ken die Noordwes-Universiteit ’n eredoktorsgraad aan haar toe uit erkenning vir haar volgehoue en innoverende bydrae tot die veld van Afrika-voedingswetenskap en haar dekades lange navorsing oor die eetkulture van die inheemse mense van Suid-Afrika. Sy kry ook eretoekennings vir uitnemendheid in spyseniering van L’Institut Culinaire en ’n Cordon Bleu-toekenning van Silwood Kitchens vir haar navorsing.




</doc>
<doc id="114428" url="https://af.wikipedia.org/wiki?curid=114428" title="J. van Elders">
J. van Elders

J. van Elders (1894–1970) was 'n Afrikaanse skrywer van ontspanningslektuur. Haar regte naam is Ellaline Gray Cason.

Sy is as Ellaline Gray Rhind op 3 Oktober 1894 in Somerset-Oos in die Oos-Kaap gebore, maar haar ouers woon in die Transvaal en haar ma het slegs hierheen gekom om vir die geboorte by haar ouma te wees. Haar ouers is Eric Albert Rhind en Anna Maria van Niekerk.

Later trek die gesin na die Kaapkolonie en sy gaan skool in Somerset-Oos totdat sy twaalf jaar oud is. Hulle trek dan weer terug na die Transvaal, waar sy aan die Heidelberg Volkskool matrikuleer. Sy word onderwyser en nadat sy ’n ruk skoolgehou het, trou sy met die boer William Davidson Cason. Hulle vestig hulle op ’n plaas naby Standerton en later naby Middelburg in die Transvaal. Die egpaar het vyf kinders, naamlik Marguerite Dorothea (wat by geboorte op 12 Februarie 1920 oorlede is), Mavis Joyce (25 Augustus 1921 – 5 Augustus 1994), William Arthur Louis (6 Julie 1923 – 29 Januarie 1965), Charmain Eileen (14 September 1924 – 10 Januarie 1925) en Errol Duncan (1 Desember 1925 – 10 Julie 1998). Haar man is in Februarie 1947 oorlede en sy is op 30 Junie 1970 in Middelburg oorlede.

Sy is van kleinsaf lief vir skryf en opstelle was haar gunsteling skoolwerk. Sy is nege jaar oud toe sy haar eerste “roman” voltooi. Wanneer die kinders groter is, begin sy skryf en stuur etlike verhale en sketse na tydskrifte, wat afgekeur word. M.E.R. skryf egter ’n persoonlike brief aan haar om haar geluk te wens met haar skets wat in "Die Huisgenoot" gepubliseer is, waarna sy nooit weer ophou glo het in haar vermoëns nie.

Van Maart tot Julie 1945 verskyn "Die waternimf" (1950) as vervolgverhaal in "Die Huisgenoot".

"Diepkuil" (1948) is ’n speurverhaal wat hom afspeel op die plaas van oom Giddie du Toit, ’n blinde boer en oujongkêrel met sy drie aangenome seuns Dion Mallory, John van Deventer en Ben Wentzel en sy bekoorlike niggie Baps. Daar is verskeie onverwagte wendinge en geheimsinnige voorvalle wat sersant Van Staden sy kop laat krap. Hierdie boek was eers as vervolgverhaal in "Die Huisgenoot" gepubliseer en word in 1964 heruitgegee in die Tieroog-reeks onder die titel "Bloedspoor op Diepkuil".

"Die brandoffer" (1953) speel af tydens die Prinsloo-trek in die ou Kaapkolonie, wat ’n uitvloeisel van die Slagtersnek-rebellie was. Hierdie liefdesverhaal beeld tegelykertyd die omstandighede en geskiedenis van hierdie relatief onbekende tyd in ons geskiedenis uit.

"Die roekelose hart" (1960) skets die karakter van oom Jan, wat deur sy invloed en toedoen die beste in sy medemens laat uitkom. Selfs die roekelose Susan word naderhand deur hom beïnvloed.

In "Die Indiese tafel" (1962) koop Esmé Botha ’n teetafel op ’n vendusie. ’n Paar maande later word sy egter oorweldig deur belangstelling vir die tafel en sy en haar ouers se lewens word versteur deur inbrake en dreigbriewe. Wanneer meneer Botha die tafel ondersoek ontdek hy die grusame inhoud en is hy nog meer vasberade om dit nie in die verkeerde hande te laat beland nie. Saam met speurder Du Plessis doen hy sy bes om die geheim op te los.

"Paradyspoort" (1966) is reeds vir geslagte in die Versters se besit en behoort nou aan 21-jarige Juliana Verster. Al die bewoners van Paradyspoort is werknemers van die Versters en Paradyspoort het dus deur die jare in ’n gemeenskapsplaas ontwikkel, met sy eie skool, poskantoor en winkels. Niemand anders mag enige grond in Paradyspoort besit nie, en Juliana mag dit ook nie verkoop nie. Die inwoners van Paradyspoort is ’n geslote gemeenskappie, wat nie toelaat dat indringers van buite inbreuk maak op die vrede en jarelange tradisies van hulle afgesonderde paradys nie. Saam met die nuwe onderwyseres kom haar bedorwe jong suster Troedie van Johannesburg en hulle gooi die lewe in Paradyspoort heeltemal omver.

In "Wonderdokter" (1968) is dr. Nic Theron in sy poging om ’n arm seun voor ’n dronk motorbestuurder te red sodanig vermink dat hy nooit weer die volle gebruik van sy bene sou hê nie. Hierna verlaat sy verloofde Hettie hom. Nic gaan soek genesing op Groenhoek, die hersteloord van tant Pieta van Graan. Hier ontmoet hy vir Malie met haar groot liefde vir die natuur, wat sy die Wonderdokter noem. Malie is reeds baie lank hier na ’n moordsaak waar sy weens gebrek aan getuienis vrygespreek is. Die vrede op Groenhoek word versteur wanneer Hettie, Nic se gewese verloofde en ook Roelf Steenkamp, Malie se vriend van wie sy sedert die moordsaak geen taal of tyding gehoor het nie, onverwags op die plaas opdaag. Dit is ’n raaisel hoekom hulle skielik weer in die gebroke verhoudings belangstel.

"Die wortel van alle kwaad" (1971) het die mens se gierigheid as tema. Die susters Blanche Lindeque en Marion le Roux ly ook hieraan. Marion ontsien selfs nie haar eie dogter Hester nie en laat haar soos ’n slaaf werk om haar eie selfsug te bevredig, terwyl Blanche haar oudste kinders, Bella en Tom, tot in die afgrond bederf. Blanche maak ’n aanbod aan Hester om by haar en haar man Pierre op die plaas te kom bly en Hester neem die aanbod aan om van haar ma weg te kom. Hier is dinge egter nie pluis nie, want Blanche en Pierre is duidelik slegs hoflik teenoor mekaar en die twee jongste kinders, Pietman en Steph, word gruwelik afgeskeep deur hulle ma. Bella is vyandig teenoor haar en waarsku haar om van haar verloofde weg te bly, maar Hester werp haar met oorgawe in haar rol as sekretaresse vir Pierre.

"Ankertou van die liefde" en "As die muur kon praat" word uitgegee in die Rooi Masker reeks.

Haar kortverhaal "Silla, waar is jy?" word in die versamelbundel "Lappe en die donkies" onder redaksie van Lauritz Strydom opgeneem.

Die fantasieverhaal "Wandland" is ’n jeugboek.

Sy vertaal ook Shakespeare se "The taming of the shrew" as "Die temming van ’n rissie", wat deur Dalro gepubliseer word.





</doc>
<doc id="114429" url="https://af.wikipedia.org/wiki?curid=114429" title="Anna S. du Raan">
Anna S. du Raan

Anna S. du Raan (*29 Januarie 1913, Vanwyksdorp - † 5 Februarie 2005, Stellenbosch) was ’n Afrikaanse skrywer, wat getroud was met die uitgewer C.F. Albertyn. Die meeste van haar werk is gemik op kinders en die jeug.

Anna Salomina Gelderblom is op 29 Januarie 1913 op Vanwyksdorp gebore. Sy word groot in die bosbougebied op Driefontein in die distrik Franschhoek, waar sy op die dorp skoolgaan en in 1931 matrikuleer. Hierna studeer sy vir twee jaar verder aan die Denneoord Opleidingskollege, waar sy haar as plattelandse onderwyseres bekwaam. Sy gee skool by plaasskole op Onder-Smoordrif (naby Kookhuis) en Somerset-Oos, waarna sy tussen 1937 en 1943 hoof word van die Modelplaasskool Denneoord, wat deur twee onderwysers bedien is. Hier ontwikkel sy haar eie benadering tot onderrig, waardeur elke leerling aktief by die onderrigproses betrek word. Hierdie metode word beskryf as die projekmetode of geïntegreerde onderwys en saam met dr. A. Smuts publiseer sy in 1944 die publikasie "Pionierswerk in die Primêre Skool", waar sy hierdie benadering uiteensit.

Sy trou in 1944 met ds. C.J. du Raan en word dan pastorievrou op Loeriesfontein in die Boesmanland. In 1948 verhuis hulle na Citrusdal, wanneer haar man ’n beroep na hierdie gemeente aanneem. Hy is egter in daardie jaar in ’n skietongeluk oorlede. Sy bekwaam haar dan as algemene verpleegster aan die Carinus-Kollege in Kaapstad. In 1952 doen sy tering op en word vir vyftien maande in die Bruwelskloof-hospitaal op Worcester verpleeg. Hierna keer sy terug na die Carinus-Kollege om haar opleiding as verpleegster te voltooi. Vir ’n jaar gee sy dan klas aan die Denneoord Opleidingskollege. Sy keer in 1958 terug na die onderwys wanneer sy op versoek van die inspektoraat die pos as skoolhoof van die Voorbereidingskool Goodwood oorneem. Hierdie pos beklee sy tot 1969. In hierdie tyd skryf sy die handboeke vir skoolgebruik "Handleiding vir geïntegreerde onderwys standerd 2" en "Handleiding vir omgewingsleer, sub A, B en Standerd 1". In 1969 trou sy met dr. C.F. Albertyn, wat onder meer redaksielid van "Die Burger", hoofbestuurder van die Nasionale Pers en uitgewer was. Saam met hom wy sy haar nou toe daaraan om naslaanmateriaal vir Afrikaanse kinders in hulle moedertaal beskikbaar te stel en sy het ’n groot aandeel in die publikasie van "Die Afrikaanse Kinderensiklopedie" en "Die Ensiklopedie van die Wêreld". Haar man, C.F. Albertyn, is in 1999 oorlede en sy is op 5 Februarie 2005 op Stellenbosch oorlede.

Haar kindertoneel "Die sleutel nommerpas" word vir die eerste keer in 1964 opgevoer. Die toneel is in vier bedrywe, waar elke bedryf een van die vier seisoene voorstel en die handeling gepaardgaan met die sing van ’n aantal liedjies oor die onderwerp.

Van die versies wat sy in haar handboeke vir die skool publiseer, word opgeneem in die versamelbundel "Nuwe Kleuterverseboek".

"Baanbreker van die woord" is ’n biografie oor die vroeë taalstryder Arnoldus Pannevis.

Vir die jeug skryf sy ’n reeks boekies oor die meesters van die klassieke musiek, waarin sy bekende komponiste se lewensgeskiedenis in eenvoudige taal vertel. Hierdie reeks sluit in "Mozart, die wonderkind van Salzburg","Berlioz, vurige meester van die orkes", "Johann Sebastian Bach, die groot orrelspeler", "Beethoven en die lied van vreugde", "George Handel: Die Duitser wat ’n groot Engelse komponis geword het", "Schumann, die komponis wat aan natuurmannetjies geglo het", "Fryderyk Chopin, meester van die klavier" en "Franz Schubert, die man met die lied in sy hart".

Sy lewer ook vier boekies in die "Ons Helde"-reeks. Die eerste boekie in hierdie reeks is "Twee dapper vegters", wat vertel van John Chard en Dick Lang. Daarna volg "Seuns van staal", wat die verhale vertel van John Ross, Dirkie Uys en Japie Greyling;  "Deur water en vuur" en laastens "Drie dapper dogters", wat vertel van Racheltjie de Beer, Klara Majola en Helena Lotri.

"Lammetjie in die trommeltjie" is ’n verwerking van ’n ou volksverhaal, wat geïllustreer word deur Katrine Harries.

Die Burger: http://152.111.1.87/argief/berigte/dieburger/2005/02/19/BY/09/02.html


</doc>
<doc id="114430" url="https://af.wikipedia.org/wiki?curid=114430" title="Baffie Coetzee">
Baffie Coetzee

Baffie Coetzee (*9 Desember 1907, Bethulie – †15 Junie 2003, Kroonstad) was ’n onderwyser en skoolhoof en Afrikaanse skrywer van jeugverhale en romans.

Johannes Coetzee is op 9 Desember 1907 in die distrik Bethulie gebore. Hy matrikuleer in 1926 aan die Hoërskool Edenburg. Hierna werk hy in 1927 vir ’n jaar in die bank en studeer dan vanaf 1928 verder aan die Glen Landboukollege en in 1929 en 1930 aan die Bloemfonteinse Onderwyskollege, waar hy hom as onderwyser bekwaam. In 1931 begin hy sy onderwysloopbaan aan ’n plaasskooltjie in die Marquard distrik, terwyl hy deeltyds verder studeer. Op hierdie wyse verwerf hy verskeie grade en diplomas, soos die B.A.-graad aan die einde van 1938 en later die B.Com.-graad.

In 1942 word hy dan aangestel as Handelsonderwyser aan die Hoërskool Kroonstad. Hy hou ook skool in Harrismith en Steynsrus en is dan vanaf 1953 tot 1972 hoof van die Laerskool Ficksburg. Na sy aftrede hou hy vir ’n jaar lank skool by die Hoërskool Ficksburg en die Hoërskool Clocolan. Vir baie dekades is hy "Die Volksblad" se korrespondent op Ficksburg.

Sedert 1953 is hy voorsitter van die Ficksburg kultuurraad en Oos-Vrystaatse kunswedstrydvereniging, poste wat hy beklee tot met sy aftrede in 1972. Hy is ook hoofouderling in sy gemeente en kommandant van die Voortrekkerbeweging.

Hy ontmoet sy vrou Jacoba (Bessie) Hough in 1935 in Rosendal en hulle trou op 27 Junie 1938. Sy vrou gee ook onderwys en die egpaar het drie kinders, Johan, Japie en Erna. Japie is op 31-jarige ouderdom oorlede. Die gesin woon in Ficksburg in ’n huis tot na aftree-ouderdom, waarna Baffie en Bessie trek na die Imperanipark tehuis vir bejaardes op die dorp. In 2000 verlaat hulle Ficksburg om by hulle dogter Erna in Kroonstad te gaan woon. Wanneer veral Bessie, ’n diabeteslyer, se gesondheid vinnig agteruitgaan, trek hulle in 2002 na Huis Silwerkroon in Kroonstad. Bessie is kort hierna oorlede. Baffie is op Sondag 15 Junie 2003 in Kroonstad oorlede, kort nadat hy ’n operasie ondergaan het.

Hy skryf oor ’n armblanke seun se stryd om bo uit te kom in "Arm maar ryk".

In "Die Bobankers van Malieshoek" is die held die nuwe onderwyser Hercules Clase by die eenmanskool op Petrusverdriet. Hy leer die mense van Malieshoek ken, veral die armoedige maar opregte mense van die Bobank. Met Petrus Erwee en sy dogter Hester word hy gou bevriend en hy deel die Bobankers se lief en leed. Wanneer hy vir Lila uit die rivier red besef hy dat sy die meisie van sy drome is, maar sy behoort aan sy vriend. Hercules gaan met vakansie, maar wanneer hy terugkom konfronteer Petrus Erwee en Hester hom met ’n wandaad wat hy nie gepleeg het nie.  Om sy onskuld te bewys gaan moeilik wees en wanneer die aanklag bekend word, gaan dit die lewe vir hom baie moeilik maak. Die skrywer werk verskeie skoolkwessies soos debatte, rugby en dissipline en ook boerderykwessies soos goeie buurskap en droogtes in die verhaal in.

"Twee pyle aan een boogsnaar" is die verhaal van die jong Adri Besselaar, wat in haar matriekjaar haar ouers deur ’n ongeluk verloor. Sy verloor geloof in God, in haarself en ook haar kêrel Pieter en vlug dan na ’n wildvreemde skool in die stad. Hier is die goddelose Nickey haar kamermaat en Adri raak verlief op die jong onderwyser André Marx. Adri leer hier dat ’n mens nie van jouself en jou probleme kan wegvlug nie en dis eers wanneer sy terugkeer na haar tuisdorp wat sy insig kry oor die lewe en haar ouers se dood kan verwerk.

In  "Spore en sleepsels" doen Fanie Sevenster aansoek vir die pos as skoolhoof by Dreyersrus met sy vrou Alta wat hom ondersteun. Fanie kry die pos maar moet hierdie nuwe uitdaging alleen aanpak, want Alta is nie meer daar om hom te onderskraag nie. Baffie skryf ook sy outobiografie, maar verloor in die vroeë dae van rekenaars die manuskrip wanneer hy per ongeluk die verkeerde knoppie druk en die hardeskyf skoonmaak.

Hy lewer ook ’n belangrike bydrae op die gebed van kinder- en jeugverhale, insluitende "Die ongelukkige koningsdogter", "Hans die reus, of Die verborge skatte", "Jannie en sy ideaal" en "Nieksie en ou Blindjie". "Kinders van die Imperaniberg" word in Engels vertaal as "Children of Mount Imperani."

Die Laerskool Ficksburg vereer hom met ’n erepenning vir sy dekades lange diens aan die kultuur en die onderwys van die dorp.

Werke wat uit sy pen verskyn sluit in:





</doc>
<doc id="114431" url="https://af.wikipedia.org/wiki?curid=114431" title="Frans Coetzee">
Frans Coetzee

Frans Coetzee is ’n Afrikaanse joernalis en skrywer.

Frans Coetzee is ’n joernalis verbonde aan "Die Volksblad", waar hy later aangestel word as nuusredakteur en redakteur vir die "Noord-Kaap-Kontrei". Na aftrede bly hy op Hartenbos, waar hy sy tyd verwyl deur wetenskapfiksie te skryf.

Hy skryf ’n soort rillerversameling kortverhale wat hy in 1985 bundel onder die naam “"Vir onskuldiges"”. In hierdie verhale verbind hy telkens die alledaagse met die magiese in verwantskap met ’n skrywer soos Roald Dahl. Onskuldiges in alle betekenisse van die woord word ondersoek, terwyl die bisarre deurgaans met die reële vermeng word en die verhale dan gelyktydig op twee vlakke beweeg. Een van die hoogtepunte in die boek is “"Skaakmat"”, waar die seksuele fiksasie van die ek-verteller uitgebeeld word, net om totaal onkundig (onskuldig) blyk te wees wanneer die seksuele verhouding tussen twee vroue openbaar word. “"Rikus en die dinge met die Dukse"” is ’n ruimteverhaal vir die jeug. Rikus is op soek na sy pa wat op een of ander planeet moet wees en word gedwing om ’n noodlanding op Duksa te maak. Hier ontmoet hy drie bevolkingsgroepe wat onverdraagsaam totaal apart woon. Hulle is die Deduksiane wat hardwerkend is maar nooit iets voltooi nie, Reduksiane wat meer wetenskaplik werk en Aduksiane wat net lees. Om sy ruimtetuig herstel te kry, roep Rikus die hulp van al drie groepe in, wat sodoende met mekaar versoen raak.




</doc>
<doc id="114433" url="https://af.wikipedia.org/wiki?curid=114433" title="Izak Coetzee">
Izak Coetzee

Izak Coetzee (*12 Mei 1905, Steynsburg–† onbekend) was ’n Afrikaanse joernalis en skrywer.

Izak Jan Hendrik Coetzee is op 12 Mei 1905 op Steynsburg gebore. Op driejarige ouderdom trek hy saam met sy ouers per ossewa Vrystaat toe en na baie rondswerf gaan bly hulle in 1914 op Ladybrand in die Oos-Vrystaat. Hier ontvang hy sy skoolopleiding. Na skool begin hy op die dorp werk deur korrespondensie, vertaling en lees van drukproewe te doen. By ’n plaaslike weekblad behartig hy vir ’n tyd lank ’n gereelde rubriek onder ’n skuilnaam (waarin gesiene inwoners van die dorp gehekel word) en hy skryf ook verskeie radiosketse wat sedert 1936 landwyd uitgesaai word. Hy skryf ook sketse wat onder andere in "Die Vaderland" en "Die Suiderstem" geplaas word. Hy bekommer hom oor die tekort aan gehalte Afrikaanse leesstof vir die ontspanningsmark en is dan medestigter van Vaslek (Vereniging van Afrikaanse Skrywers en Lesers vir Kultuurbevordering), waarvoor hy ook as sekretaris optree. Hulle het ’n keurkomitee wat goeie ontspanningsleesstof aanbeveel deur middel van hulle mondstuk "Brug".

Op skool publiseer die Ladybrandse skoolblad ’n bydrae van hom oor die Kruistogte. Van sy radiosketse word later as toneelstukkies verwerk en as "Droomwolke en Kom-help-my-druppels" gepubliseer. Hierdie toneelstukkies is weinig meer as anekdotes, waar die insident en beskrywing daarvan voorrang geniet en daar weinig sprake is van karakteruitbeelding.




</doc>
<doc id="114434" url="https://af.wikipedia.org/wiki?curid=114434" title="Jan Fick">
Jan Fick

Jan Fick is die skrywersnaam van C.F. Albertyn (*1909, Porterville - †2 Februarie 1999, Stellenbosch) , hoofbestuurder van Nasionale Pers, uitgewer en skrywer. As Jan Fick publiseer hy verskeie fiksie verhale.

Christiaan Fick Albertyn is in 1909 op Porterville gebore. Hy studeer aan die Universiteit van Stellenbosch, waar hy in 1929 ’n B.A.-graad verwerf. Deur deeltydse studie behaal hy later ’n M.A.-graad in Filosofie deur die Universiteit van Suid-Afrika. In 1935 behaal hy die Ph.D.-graad aan die Universiteit van Stellenbosch met ’n proefskrif oor "Jeugmisdaad: ’n sosiologiese studie, met spesiale ondersoek na die verskynsel in die Skiereiland", wat later gepubliseer word. Hy tree in 1930 in diens van die Nasionale Pers as redaksielid van "Die Burger" en is vanaf September 1936 redakteur van "Die Jongspan". In 1944 word hy direkteur van die uitgewery wat in daardie jaar gestig word. Hy word in 1947 bestuurder van die Kaapstad tak van Nasionale Pers en in hierdie hoedanigheid is hy onder andere verantwoordelik vir die stigting van die tydskrif "Sarie Marais" (later net "Sarie").  Vanaf 1954 tot 1958 is hy hoofbestuurder van Nasionale Pers en besturende direkteur van Nasionale Tydskrifte. Na aftrede stig hy die C.F. Albertyn-Uitgewery in Kaapstad op 30 November 1961, wat hom daaraan wy om naslaanmateriaal vir Afrikaanse kinders in hulle moedertaal beskikbaar te stel. Vir baie jare is hy voorsitter van die Helpmekaar-studiefonds, voorsitter van die Suid-Afrikaanse Museum en direkteur van Saambou. Daarbenewens was hy stigterslid en erepresident van die Klub Here XVII. In 1969 trou hy met Anna Salomina du Raan (gebore Gelderblom), wat self ’n gepubliseerde skryfster is. Uit ’n vorige huwelik het hy drie kinders, twee dogters (René en Stefanie) en ’n seun (Stoffel). Hy is op 2 Februarie 1999 op Kleinmond oorlede en sy vrou is op 5 Februarie 2005 op Stellenbosch oorlede.

Onder die naam Jan Fick skryf hy fiksie. "Die grenswag" handel oor die tyd van die grensoorloë op die Oosgrens in die negentiende eeu. Hy wy hom daaraan om naslaanmateriaal vir Afrikaanse kinders in hulle moedertaal beskikbaar te stel en is as redakteur verantwoordelik vir die publikasie van "Die Afrikaanse Kinderensiklopedie", "Die Ensiklopedie van die Wêreld" en "Kinders van die Wêreld". Verder skryf hy "Die eerste eeu van die N.G. Gemeente Porterville".

In 1985 ontvang hy ’n erepenning vir voortreflike wetenskaplike vakbevordering van die Suid-Afrikaanse Akademie vir Wetenskap en Kuns.







</doc>
<doc id="114436" url="https://af.wikipedia.org/wiki?curid=114436" title="E.J.M. Fraser">
E.J.M. Fraser

Eleanor Johanna Moir Fraser (*1902, McGregor Robertson - † 11 September 1971, Uitenhage) was ’n Afrikaanse skrywer, wat onder haar eie naam en verskeie skuilname kinder- en jeugverhale en romans geskryf het. Sy het onder meer onder die skuilname Okkert Bosman en P.J. Rademeyer geskryf.

Eleanor Johanna Moir Fraser is in 1902 op McGregor naby Robertson gebore, waar haar pa (Walter Moir Fraser) die skoolhoof was en sy ook skoolgaan. Haar moeder is Aletta Catharina Rousseau en haar susters S.E. Fraser en A.C. Sparks word ook skryfsters. Op skool in McGregor bedryf sy as redakteur saam met ’n paar skoolmaats ’n skoolweekblad. Sy bekwaam haar as onderwyseres in die opleidingskole op Grahamstad en Stellenbosch en hou skool terwyl sy talle romans skryf. In 1923 trou sy met John William Rautenbach, maar sy skryf vir die res van haar lewe onder haar nooiensnaam. Die egpaar het vier kinders. Sy bly in Uitenhage, waar sy op 11 September 1971 oorlede is.

Reeds in haar kinderjare is sy lief om stories te vertel.

Sy is die skrywer van die heel eerste vervolgverhaal wat in "Sarie Marais" gepubliseer word, naamlik "Die liefde bedek alles, hoop alles…"

Hierna publiseer sy verskeie romans en vervolgverhale, waarvan "Verre horison" ook in "Sarie Marais" gepubliseer word. Sy spits haar hoofsaaklik toe op liefdesverhale, soms gemeng met ’n goeie skeut spanning, aksie en intrige.

Sy skryf ook spanningsverhale onder die skuilname Okkert Bosman en P.J. Rademeyer.

Vir die kinders skryf sy verhale soos "Twee klein vlugtelinge", "Die verlore dogtertjie" en "In die hande van die rampokkers".

Die jeugverhaal "Kinders van die grens" word ook in Engels uitgegee as "Children of the border".




</doc>
<doc id="114437" url="https://af.wikipedia.org/wiki?curid=114437" title="Toast Coetzer">
Toast Coetzer

Pieter Willemse Reino "Toast" Coetzer (gebore 12 September 1977) is 'n Afrikaanse joernalis, musikant, skrywer en digter. Hy is ook 'n lid van die musiekgroep "Buckfever Underground".

Pieter Willemse Reino (Toast) Coetzer is op 12 September 1977 op Cradock in die Oos-Kaap gebore. Hy is die middelste kind en het 'n ouer broer, Wimpie, en 'n jonger suster, Celetje. Sy ma is 'n nooi Dykema, wie se pa vanuit Holland na Suid-Afrika geëmigreer het. Hy het grootgeword op die plaas Rietvlei aan die voet van die Winterberge naby Cradock. Aanvanklik gaan hy na die Voorbereidingskool op Cradock en daarna tot met Standerd 2 na die laerskool. Hierna gaan hy en sy broer na Gill Kollege op Somerset-Oos, waar hy in die koshuis bly en in 1995 matrikuleer. Op skool skryf hy skoolkrieketverslae vir die plaaslike koerant, die "Somerset Budget", en is redakteur van die skoolkoerant, "Die Gisan". Vanaf 1996 studeer hy joernalistiek aan Rhodes Universiteit in Grahamstad en is hier betrokke by die studentekoerant "Activate". Op universiteit word hy 'n platejoggie op die studente radiostasie Rhodes Music Radio en ontmoet so vir Gilad Hockman, saam met wie hy in 1998 die popgroep "Buckfever Underground" stig. Hulle skryf in vir 'n musiekkompetisie van die televisieprogram "Geraas", wat hulle wen met die liedjie "Dink harder". Dit gee hulle die geld om hulle eerste CD, "Jou medemens is dood", in 1998 vry te stel. Hulle volg dit op met "Survival is personal" (2000), "TAFL – Teaching Afrikaans as a Foreign Language" (2003), "Trying to do something about this goddamn terrible bleak winter live" (2005), "Saves"(2007) en "Limbs gone batty" (2009). Die album "Saves" word in 2010 deur "Mail & Guardian" aangewys as een van die top-tien albums van die voorafgaande dekade. Vir Buckfever Underground skryf hy verskeie liedjies, onder andere "Die volk is in die kak", waarmee hulle 'n SABC2-musiekkompetisie wen. Hierdie liedjie word ook in 2007 genomineer as een van die honderd beste versetliedjies ooit in 'n Nederlandse opname. Die liedjie handel oor jong Suid-Afrikaners se ontnugtering in die gemeenskap ná apartheid.

Op universiteit ontmoet Toast ook vir Justin Nurse, wat die "Laugh it Off" (LIO) T-hemde bemark met snaakse en aktivistiese slagspreuke daarop. Toast stel die slagspreuk "Black Labour White Guilt" vir 'n T-hemp voor waarmee daar die draak gesteek word met Suid-Afrikaanse Brouerye (SABMiller) se bier handelsmerk Black Label. Hierdie saak draai in die hooggeregshof voordat LIO eindelik onskuldig bevind word van handelsmerkskending. Toast behaal in 1999 sy B.Journ.-graad met lof, met hoofvakke Joernalistiek, Mediastudies en Afrikaans-Nederlands. In 2000 en vroeg in 2001 is hy steeds by Rhodes-universiteit assistent onder Monty Cooper in die Departement Fotojoernalistiek. Na universiteit word hy 'n vryskutjoernalis en fotograaf en spandeer dan 2003 in Suid-Korea, waar hy Engels onderwys gee. In Januarie 2004 keer hy terug na Suid-Afrika, doen weer vryskutwerk en sluit dan in 2006 by die redaksie van "Weg/Go!" aan. Deur sy werk kry hy die geleentheid om eksotiese plekke te besoek, onder andere die eiland Sint Helena, waar Napoleon oorlede is en die Boerekrygsgevangenes tydens die Anglo-Boereoorlog aangehou is. In 2010 wen hy die Pica-prys as reisskrywer van die jaar.

Aan die Universiteit van Kaapstad skryf hy in vir 'n M.A.-graad in Skeppende Skryfwerk onder leiding van Etienne van Heerden, waar die novelle wat later "Naweek" sou word deel van die vereistes is. Hierdie graad behaal hy met lof in 2008. Hy is saam met Erns Grundling redakteur van die tydskrif "Ons Klyntji", wat letterkundige bydraes publiseer en op ongereelde grondslag verskyn. Wanneer hy nie reis nie, bied hy 'n radioprogram oor Bush Radio aan. As akteur tree hy onder andere by die Klein Karoo Nasionale Kunstefees en elders op in "Smag", Willem Anker se vertaling van Sarah Kane se "Crave". Hy woon eers in Observatory in Kaapstad en verhuis dan later na Simonstad.

Hy skryf gedigte en van sy verse word opgeneem in "Nuwe stemme 2" en in "Groot verseboek", asook in tydskrifte soos "Carapace" en "New Coin" en op die internet op LitNet se webtuiste. Van sy kortverhale, essays en sosiale kommentaar word gepubliseer in "Urban One" (Spearhead 2001), "Sport vs. Art" (Wits University Press 2010), "Sonbrand en braaiboud" (Tafelberg 2009) en in die "Laugh it Off Annuals". In 2009 verskyn sy debuutroman, "Naweek". Dit vertel die verhaal van die rockster Maanhaar Basson se einde en word achronologies aangebied van die Sondag tot die Vrydag. Maanhaar en sy kamerade ry iemand dood onder die invloed van dwelms en drank en probeer besin oor hoe om op te tree in die lig van die grenslose bewondering wat hulle van duisende bewonderaars het. Die dekadente leefstyl van seks, dwelms en los meisies word tot die been oopgevlek en die verkragtingstonele, moordtoneel en ander tonele van geweld staan in die teken van die karakters se morele verval. Hierdie novelle is in 2010 op die kortlys vir die toekenning van die Universiteit van Johannesburg Debuutprys.

Sy werk as reisskrywer spoor hom aan om die reisgids "Key to Cape Town" saam te stel, met foto's deur Samantha Reinders, waarna nog 'n koffietafelboek deur hierdie twee volg, naamlik "South Africa – A visual tour through its regions", wat die hele land se verskillende streke beskryf en met foto's illustreer.




</doc>
<doc id="114438" url="https://af.wikipedia.org/wiki?curid=114438" title="Hester Cornelius">
Hester Cornelius

Hester Cornelius (5 April 1907 – 15 Augustus 1978) is ’n lid en leiersfiguur van die Klerewerkersunie en lewer baanbrekerswerk in hierdie verband. Om die saak van die vakbond te bevorder, skryf sy verskeie werkersklasdramas om die lewe van fabriekswerkers en die probleme wat die gewone werker in die gesig staar uit te beeld.

Hester Elizabeth Cornelius is op 5 April 1907 in Lichtenburg gebore. Sy is een van nege kinders van Pieter Johannes Cornelius en Anna Debora Conradie wat op die familieplaas in die Wes-Transvaal grootword. Die kinders se opvoeding is Afrikaner-nasionalisties van aard. Hulle moeder was in die konsentrasiekampe tydens die Anglo-Boereoorlog en hulle vader veg in hierdie oorlog en neem deel aan die Rebellie van 1914. In die laat twintigerjare gaan sy saam met haar jonger suster Johanna na Johannesburg om die armoede van die platteland te probeer ontvlug en in die stad werk te kry. In November 1930 kry sy werk as tafelwerker by ’n klerefabriek. Saam met haar suster bly sy in ’n kamer in Vrededorp, wat hulle met twee ander vroue deel. By die fabriek raak sy gou betrokke by die werksaamhede van die Klerewerkersunie, ’n hoofsaaklik Afrikaner vakbond met ’n meerderheid van wit vroue lede onder leiding van Solly Sachs, die vader van die latere regter Albie Sachs. Sy bevorder die vakbond deur kulturele aktiwiteite soos drama-opvoerings te reël waarin sy gebruik maak van Afrikaner tradisies en simbole om die werkers se lot bekend te stel.

Hester word in 1934 verkies tot die vakbond se uitvoerende bestuur en word in dieselfde jaar bestuurder van die nuut gestigte takkantoor in Germiston. In Februarie 1936 gaan sy saam met haar suster na Kaapstad om die takkantoor van die vakbond daar te help, waar hulle vergaderings reël en al die werkers toespreek. Hulle organiseer ook ’n staking, wat hoewel dit misluk tog momentum verskaf aan die vakbond se bedrywighede. In die sestigerjare word sy nasionale organiseerder vir die vakbond en redakteur van die vakbond se tydskrif die “"Garment Worker / Klerewerker"”, waartoe sy self vele bydraes lewer. Dit is egter moeilike tye vir die vakbond, want lone daal weens die toetrede van groot getalle swart werkers. Hierdie werkers kon wel lede word van die vakbond, maar as ’n aparte afdeling omdat die apartheidsregering sedert 1953 ras gemengde vakbonde verbied het. Daar moes dus apart onderhandel word vir wit en swart werkers, wat sterk kritiek ontlok van die ANC-geaffilieerde vakverbond SACTU. Sy bedank in 1974 uit die vakbond. Vir ’n ruk is sy getroud met John Peter de Freitas. Geen kinders word uit die huwelik gebore nie en die egpaar is later geskei. Sy is op 15 Augustus 1978 in Honeydew in Johannesburg oorlede.

Van 1938 verskyn die Klerewerkersunie se mondstuk, die “"Garment Worker / Klerewerker"” tweemaandeliks, nadat die eerste uitgawe reeds in 1929 verskyn het. Die Afrikaanse gedeelte bevat gereelde letterkundige bydraes deur lede en Hester is ’n gereelde medewerker. Die werke wat hulle lewer is hoofsaaklik daarop gemik om ’n bepaalde boodskap oor te dra en om die saak van die vakbondlede te  bevorder. Dit is derhalwe grootliks versetliteratuur teen die heersende orde en is werkersklasliteratuur, eerder as letterkundige bydraes om kuns ontwil, wat in interessante kontras staan teenoor die algemene Afrikaanse literatuur van sy tyd. Die vakbond verstaan ook gou die waarde wat dramas en die opvoering daarvan kan hê vir die oordra van inligting en die opleiding van mense. Saam met haar suster Johanna skryf sy die drama “"Slavin van Suid-Afrika"” wat in 1941 opgevoer word. Hierin word die lewe van ses werkersklasvroue uitgebeeld. Na werk kom die jong vroue honger tuis en besluit dan om die volgende dag aan te dring op beter werksvoorwaardes. Hulle eise sluit in grond vir die plaasboere, beter lone en werksomstandighede en ordentlike huise, om so aan werkers en hulle ondervoede kinders ’n menswaardige bestaan te gee. Hester se eie drama “"Die offerande"” het die konflik tussen ryk en arm as tema. Dit beeld die Kommunistiese Sowjetunie uit as ’n werkersparadys en spoor werkers aan om kapitalisme te verwerp om ook so ’n paradys te bekom. Oom Kalie Potgieter boer op ’n plaas saam met sy vrou Sannie en kinders Jan en Lettie. Kalie verloor die plaas as gevolg van skuld. Die buurman, oom Hans, is bereid om sy skuld te delg indien Lettie met hom sou trou. Lettie is aanvanklik gewillig om haar liefde vir Danie ter wille van die behoud van die plaas op te offer, maar verander later van mening. Sy trou met Danie en die gesin beland op ’n delwery waar Jan as gevolg van Hans se toedoen op aanklag van onwettige diamanthandel in hegtenis geneem word. Tussendeur stel Jan se vrou, Werda, die werkers se saak en spreek haar onder andere gunstig uit oor die Sowjetunie se stelsel van gemeenskapsplase. Die familie besef dat hulle plaaslewe onherwinbaar verby is en dat ŉ  nuwe werkersklasbestaan vir hulle aangebreek het. Die onvoltooide drama “"Broers"” beeld die konflik in ’n familie uit waar die broers botsende standpunte het en onderskeidelik Kommunisme en Fascisme ondersteun. Jan de Wet is ’n stakende werker en sy broer Hans ’n polisieman. Jan word tydens polisie optrede erg aangerand, met die gevolg dat Hans hom by die werkersklas aansluit waar hy werklik tuis hoort. “"Eendrag"” het die fabriekwerker se stryd as tema. Die werkgewer Levine beplan om sommige van die klerewerkers af te dank omdat daar nie genoeg werk is nie. Bessie word dan onregmatig ontslaan, maar word weer aangestel  as die res van die werkers dreig om te staak. Hierdie drama is onder andere in 1941 opgevoer. In die vyftigerjare skryf sy die klug “"Tant Mieta," "die Cruet Stand en die Klerewerkersunie van S.A."” Die titel is later verander na “"Bure moeilikhede"”. ’n Buurvrou se kind kom om sout te leen. As teenprestasie vereis tant Mieta dat die lener haar “cruet stand” die komende Sondag aan haar sal leen, want haar dogter wil Johannesburg toe gaan om ’n klerewerkster te word. Hierdie drama was waarskynlik ’n poging om blanke Afrikaanssprekendes na die klerebedryf te lok, met die klugtige aard daarvan wat die klerebedryf as aangenaam voorstel.

Naas dramas skryf Hester Cornelius ook prosa en poësie wat in die “"Garment Worker / Klerewerker"” gepubliseer word. Sy vertaal ook die vervolgverhale “"Noem my Timmerman"” en “"Moord gepleeg in Duitsland"”. Tussen 1946 en 1948 publiseer sy onder die skuilnaam Elizabeth Moller ’n oorspronklike vervolgverhaal getiteld “"Wie se skuld"”.




</doc>
<doc id="114440" url="https://af.wikipedia.org/wiki?curid=114440" title="Antieke Romeinse godsdiens">
Antieke Romeinse godsdiens

Die Antieke Romeinse godsdiens omvat die etniese godsdiens van die stad Rome wat die Antieke Romeine gebruik het om hul as ’n volk te definieer, sowel as godsdienspraktyke wat aangeneem is van die volke wat onder Romeinse heerskappy gekom het. Die Romeine het hulself as baie godsdienstig beskou en hul sukses as ’n wêreldmag toegeskryf aan hul gelowigheid ("pietas") en goeie verhoudings met die gode.

Namate Rome in kontak met ander kulture gekom en hulle verower het, het al hoe meer Romeine ander volke se godsdiens begin aanvaar. In die 5de eeu v.C. is ’n groot deel van die Griekse mitologie geleidelik aanvaar totdat die Romeinse mitologie basies ’n weerspieëling van die Griekse godedom was. Aan die einde van die 3de eeu v.C. het elke Griekse god ’n Romeinse eweknie gehad. Die 12 Olimpiese gode was Jupiter/Zeus, Juno/Hera, Minerva/Atena, Mars/Ares, Neptunus/Poseidon, Diana/Artemis, Vulcanus/Hefaistos, Mercurius/Hermes, Vesta/Hestia, Ceres/Demeter, Apollo/Apollon en Venus/Afrodite. Ander gode het ingesluit Pluto/Hades, Bacchus/Dionisos, Aiskulapius/Asklepios, Proserpina/Persefone, ens.



</doc>
<doc id="114441" url="https://af.wikipedia.org/wiki?curid=114441" title="Darryl Earl David">
Darryl Earl David

Darryl Earl David is die eerste Indiër wat ’n lektor in Afrikaans aan ’n universiteit geword het toe hy in dié amp aangestel word aan die Universiteit van KwaZulu-Natal. Hy organiseer verskeie kunstefeeste, waaronder die Boekbedonnerd-fees op Richmond in die Noord-Kaap.

Darryl Earl David is oorspronklik van Howick in Natal. In 1992 verwerf hy sy M.A.-graad in Afrikaans en later behaal hy ook ’n doktorsgraad in letterkundige toerisme. Hy is die eerste Indiër in Suid-Afrika wat lektor word in Afrikaans wanneer hy in hierdie posisie aangestel word by die Universiteit van KwaZulu-Natal. Hierdie departement is egter later deur die universiteit gesluit. Hy is veral bekend vir die stigting van Richmond in die Noord-Kaap as Boekedorp en organiseerder van die Boekbedonnerd-fees op hierdie dorp. Verskeie ander boekefeeste is ook aan sy inisiatief te danke, soos die Schreiner-fees op Cradock, die Midlands Literary Festival in Howick, die J.M. Coetzee-fees op Richmond, die Breyten Breytenbach-boekefees op Montagu en die enigste Kinderboekfees in Afrika in Pietermaritzburg. Hy neem ook die reëling van die Fugard-fees oor. In 2012 inisieer hy die oprigting van die Zoeloe letterkundige museum in Pietermaritzburg, die eerste letterkundige museum vir ’n swart inheemse taal en naas die museums vir Engels en Afrikaans die enigste in die land. Hy is getroud met Sheritha en hulle het ’n dogter, Kiara.

Hy skryf “"Platteland pilgrimage"”, ’n boek wat ten doel het om toerisme na die argitektoniese erfenis van ons kerke op die klein dorpies in die platteland te bevorder. Hierdie boek volg op “"101 country churches of South Africa"”, wat hy saam met Philip Menache geskryf het. Sy kortverhaal “"The slow gardener"” is in 2008 in die KZN Ware Verhaalkompetisie en hierdie verhaal word later in ’n versamelbundel opgeneem.




</doc>
<doc id="114442" url="https://af.wikipedia.org/wiki?curid=114442" title="Datei">
Datei

Datei was die skuilnaam van die Afrikaanse skrywer Pieter Jordaan (*1924 – †1953).

Pieter Cornelius Johannes Jordaan is op 7 November 1924 op die Roggeveldse rante (naby Sutherland) gebore as een van vyf kinders. Die skrywer Anna Jordaan (wat onder andere "Iemand soos Tant Breggie" geskryf het) is een van sy susters. Hy skryf onder die skuilnaam Datei. Hy is ’n tengerige seun wat eers op vyfjarige leeftyd begin loop en regdeur sy kort lewe baie las het met sy gesondheid. Hy het skool gegaan aan die Hoërskool Sutherland. Die laaste jare van sy lewe bly hy weer op sy geboortedorp. Hy is op 3 Julie 1953 op Sutherland oorlede.

Sy eerste verhaal, "Maak oop daardie deur", word in 1951 in "Huisgenoot" gepubliseer en verwerf ook die toekenning as die beste verhaal van die maand. Daarna verskyn daar gereeld verskeie tydskrifverhale van hom en ook die gewilde "Ure"-reeks, wat in "Sarie Marais" gepubliseer word. Na sy dood word sy sketse in twee bundels versamel onder die titels "Ure met horings" (’n dag in die lewe van ’n vrou) en "Ure vol seesand" (’n dag in die lewe van ’n gesin). Dit is veral die lewensvreugde in hierdie sketse wat tref.




</doc>
<doc id="114443" url="https://af.wikipedia.org/wiki?curid=114443" title="Daan Coetzer">
Daan Coetzer

Daan Coetzer (gebore 1 Desember 1933 in Rustenburg) is ’n Afrikaanse skrywer. Hy is bekend vir sy roman "Bravo Oscar Pappa."

Daniël Johannes Coetzer is op 1 Desember 1933 op die plaas Lennoxkraal in die Rustenburg distrik gebore. Hierdie plaas is sowat 20 kilometer wes van Northam. Hy word groot op die plaas Rietfontein 927, wat sowat 50 kilometer noord van Swartruggens geleë is. Sy hele laerskoolopleiding (tot met standerd ses) ontvang hy aan die plaasskool Holfontein Laerskool en gaan dan in 1948 na die Hoërskool Rodeon op Swartruggens, waar hy standerd agt voltooi. Op skool blink hy uit in sport en stel onder andere ’n onder 17 Wes-Transvaalse rekord vir hoogspring op, terwyl hy ook rugby speel vir die skool se eerste span. Weens langdurige siekte herhaal hy standerd sewe en in 1950 verloor sy ouers feitlik al hulle besittings in ’n brand. Hy is genoodsaak om daarvandaan vir homself te sorg en sluit dan aan die begin van 1951 by die polisiediens in Pretoria aan. Hy is ongelukkig met die werk wat hy by die polisie moet doen en koop homself na sy opleiding uit. Op 1 Junie 1951 aanvaar hy dan ’n pos by die Universiteit van Pretoria, waar hy as leerling tegnikus begin werk in die Departement Anatomie van die Fakulteit Veeartsenykunde. Op 2 Julie 1955 trou hy met Anna Johanna Maria Ferreira en uit die huwelik word vier seuns gebore.

In 1961 behaal hy deur deeltydse studie die Nasionale Senior Sertifikaat by die Pretoria Tegniese Kollege en in 1962 kwalifiseer hy as navorsings-tegnikus in vergelykende Anatomie by die Fakulteit Veeartsenykunde. In 1984 verwerf hy ’n goue diploma in Laboratoriumbestuur by die Suid-Afrikaanse Instituut vir Mediese Navorsing. Hy beklee die pos van Beheertegnoloog by die Fakulteit Veeartsenykunde.

Sy roman "Bravo Oscar Pappa" word in 1992 eervol vermeld tydens die toekenning van die ATKV-prys vir goeie gewilde prosa. Dit is ’n spanningsvolle aksieroman wat tydens die bosoorlog afspeel, waar lokval en teen-lokval mekaar vinnig opvolg en alles opbou tot ’n verrassende einde. Hy gebruik die interessante tegniek om uiters geheime teleksboodskappe tussen polisiemanne onderling en die Minister van Polisie te gebruik om hulle rol te verduidelik en die noodsaaklike agtergrond te verskaf.




</doc>
<doc id="114444" url="https://af.wikipedia.org/wiki?curid=114444" title="Hint Hyman">
Hint Hyman

Hint Hyman (*16 November 1912, Machadadorp - †20 Julie 1998, Bloemfontein) was 'n joernalis en later uitgewer en hoof van Republikeinse Pers, wat op sy dag die leeue-aandeel in die tydskriftemark in Suid-Afrika gehad het. Hy is ook skrywer van verskeie aksieverhale onder skuilname. Hy skryf onder meer onder die skuilname Anton Gewers en Dewald Brink, as laasgenoemde gee hy verskeie werke saam met Len Anthony (skuilnaam van Derick Jacobs) en Braam le Roux uit.

Hugh Winston Hyman is op 16 November 1912 op Machadodorp gebore, waar hy grootword en matrikuleer. Na skool delf hy vir ’n ruk goud by Barberton, waarna hy as joernalis by die redaksie van "Die Vaderland" in Pretoria aansluit en saam met hulle kantore verwissel van Pretoria na Johannesburg. Hy word later as nuusredakteur aangestel, waarna hy onderhoofredakteur word by "Brandwag". In hierdie tyd begin hy om ontspanningsverhale te skryf. Hy is getroud met Wilhelmina Magdalena, alom bekend as Baby, wat op 20 September 1913 gebore is en die egpaar bly in Johannesburg. Hulle het ’n seun, William Charles, en ’n dogter, Christine Cato.

Aan die begin van 1950 nader Blaar Coetzee van Goeie Hoop Uitgewers vir Hyman met die aanbod om die maandelikse tydskrif "Keur" by hom te koop vir ’n bedrag van £700. Die sirkulasie van die tydskrif was op daardie stadium sowat 8 000 eksemplare per maand. Die egpaar trek uit Johannesburg en vestig hulle op Baby se erfplaas Onverwacht in die Luckhoff-distrik in die Vrystaat. Hier begin hulle om die tydskrif te bemark. Hint moet alles behartig, want hy is nie net eienaar van die tydskrif nie, maar ook uitgewer, redakteur, subredakteur, vervolgverhaalskrywer, kortverhaalskrywer, advertensiebestuurder, skrywer van artikels en rubrieke en ook sirkulasiebestuurder. Baby was sy proefleser en gee raad oor wat vroue van ’n tydskrif verlang. Hul drukkers was die "Diamond Field Advertiser" in Kimberley, nagenoeg 160 km van Onverwacht af, ’n afstand wat hulle gereeld ter elfder ure op swak paaie moes aflê om die inhoud betyds by die drukker te kry.  Die sirkulasie het aanhou groei en Hint besef hy het hulp nodig. Hy nader sy broer Boet en Sep Smidt (skrywer van vele boeke onder skuilname soos Johann van der Post, Adriaan Roodt en Donald Fouché), wat in April 1952 by hom aansluit. Hulle stig Keur Uitgewers, met Hint as hoofdirekteur met 50% aandele en Boet en Sep Smidt elk met 25% aandele. Hulle verskuif dan vanaf Onverwacht na die dorp Koffiefontein naby Luckhoff, waar hulle woon en uit die huis uit werk.

Wanneer die drukkers na Johannesburg verskuif, trek hulle in 1957 na Parys in die Vrystaat en in 1962 verskuif hulle en die drukkery na Bloemfontein. Die besigheid groei vinnig en hulle koop die tydskrif "Fyngoud" van Blaar Coetzee. Dit was so ’n effense stoute tydskrif met foto’s van jong meisies met vol baaiklere daarin, wat hulle later met "Keur" laat saamsmelt as "Keur en Fyngoud". Op Hint se inisiatief begin hulle ook met die weeklikse fotoverhaalboekie "Kyk", wat op sy hoogtepunt sowat dertigduisend eksemplare per week verkoop. Hulle dupliseer hierdie sukses met die soortgelyke "See" in Engels. Intussen het "Keur" "en" "Fyngoud" se vlammetjie getaan, waarskynlik weens "Fyngoud" se “ongure” reputasie vir gewaagde foto’s. Hulle hou ’n landwye kompetisie vir ’n nuwe naam vir die tydskrif, waarna "Ster" gebore word, waarby "Keur" "en" "Fyngoud" ingelyf is. Die drukkoste neem nou drasties toe weens al die nuwe tydskrifte op die mark, terwyl dit ook baie duur was om papier van die kus af te vervoer. In die sestigerjare koop hulle dan ’n gevorderde drukpers uit Duitsland wat teen veel groter spoed die drukwerk van die tydskrifte kan doen. Hulle verskuif dus in 1963 hulle kantore na Durban, met die nuwe drukkery wat geleë is in ’n groot dubbelverdiepinggebou in die voorstad Mobeni. ’n Deel van die gebou is in kantore omskep sodat alles onder een dak was.

In Durban stig hulle Republikeinse Pers, wat fotoverhale soos "Kyk", "See", "Mark Condor", "Ruiter in swart", "Dr. Conrad Brand", "Die saboteur", "Grensvegter" en talle ander uitgee. Tydskrifte wat onder hulle vaandel uitgegee word, sluit in "Keur", "Ster", "Rooi Rose", die omstrede "Scope", "Garden and Home" en "Your Family". Nadat Hint Argus-tydskrifte oorgeneem het, kry hy "Personality", "Femina" en "Farmers Weekly" by. Teen 1979 trek Republikeinse Pers sowat 61% van Suid-Afrika se advertensiebegroting. Een van sy tydskrifte, "Bona", is in verskeie tale gepubliseer en het op sy dag die grootste tydskrifsirkulasie in die land gehad. Hy verkoop voor sy aftrede Republikeinse Pers aan Perskor, wat later weer baie van hierdie drukname verkoop aan Caxton-Uitgewers. In 1983 tree hy af en gaan boer op sy vrou se erfplaas Onverwacht. Sy vrou is op 12 September 1985 oorlede en Hint Hyman is op 20 Julie 1998 in Bloemfontein oorlede.

Onder die naam Dewald Brink skryf hy ontspanningslektuur. Saam met Braam le Roux skryf hy verskeie boeke in die "Woeste Laeveld" reeks. Al die verhale in hierdie reeks speel af in die omgewing van Barberton in die destydse Oos-Transvaal tydens die goudstormloop tydperk van 1885–1887. Johan Grimbeek is die held in "Vlam van die Laeveld", "Poort van trane" en "Vonnis van die berge", terwyl Len van Staden die held is in "Spore in die dou", "Beminde verraaier" en "Geen vergiffenis".

Hy skryf ook hoofsaaklik speurverhale onder die naam Anton Gewers. In "Bose hart" is ’n reeksmoordenaar op soek. Hy teiken elke keer ’n jong, donkerkopmeisie wie se pa ’n dokter is. Die lyke los hy in ’n tas in bagasievertrek op Johannesburg se stasie. Die jong speurder, kaptein Van Staden, kry die taak om die moordenaar te vang, maar die moordenaar bly gereeld ’n stap voor die polisie.




</doc>
<doc id="114445" url="https://af.wikipedia.org/wiki?curid=114445" title="Andries Cornelius">
Andries Cornelius

Andries Cornelius (1935 – 18 Januarie 1993) was ’n Afrikaans omroeper en skrywer.

Andries Cornelius is in 1935 gebore. Hy word aangestel as omroeper by die Suid-Afrikaanse Uitsaaikorporasie SAUK, waar hy gereeld die nuus lees en as sportkommentator van verskeie sporte, insluitende rugby, stoei en snoeker, optree. Vir twee jaar doen hy ook diens by Radio Nederland se Wêreldomroep in Hilversum, waar hy veral help met Afrikaanse programme. Hy word bekroon vir verskeie van sy hoorbeelde. In die vroeë jare sewentig kwalifiseer hy as prokureur en werk vir ’n ruk as regsadviseur vir die Mynwerkersunie, terwyl hy steeds vryskutwerk doen vir die radio. Hy sluit later weer voltyds by die SAUK aan, maar word aan die einde van 1987 afgedank weens ’n arbeidsdispuut met die SAUK.

Vir geruime tyd het hy probleme met sy gesondheid. Na ’n oogoperasie wat onsuksesvol was, eis hy ’n groot bedrag geld van die Garden City-kliniek in Pretoria. Vroeg in Januarie 1993 word sy been afgesit weens swak bloedsomloop, maar die trauma van hierdie behandeling lei daartoe dat hy op Maandag 18 Januarie 1993 aan ’n hartaanval oorlede is. Hy was voorheen getroud en het drie kinders, Willem, Andries en Rebecca.

“"Die vloek van Lamondo"” is ’n jeugverhaal wat eers vir die radio geskryf en uitgesaai word, waarna dit ook in boekvorm verskyn. Die verhaal speel hom af tydens ’n skoolvakansie op Lamondo, die Cronjé’s se uitgestrekte wildplaas waar die Republiek en twee buurlande se grense ontmoet. Die sestienjarige Corrie Cronjé se nuwe maat Hennie Fourie is een oggend met die perd en sy geweer weg om ’n luiperd te gaan skiet, maar slegs die bloedbevlekte perd keer teen skemer terug. Die mense wonder of sy verdwyning iets te doen kan hê met die onverklaarbare verdwyning van die inwoners van die twee toordokters se statte hoog teen die berge van Lamondo. Daar het in die onlangse verlede nog op hierdie heilige grond van die voorvaders rituele moord plaasgevind. Corrie en Louis Fourie ontdek die eerste leidrade van wat moontlik met Hennie kon gebeur het, maar die spoor lei hulle na doodsgevaar.Spanningsverhale vir volwassenes is “"Bloed op die papawer"”, “"Nagtrein na L.M."” en “"Staatsprokureur Lafras du Preez"”.




</doc>
<doc id="114446" url="https://af.wikipedia.org/wiki?curid=114446" title="Iblis">
Iblis

Iblis of Iblies (Arabies: إبليس) is die duiwel in Islam. Hy is ook bekend as Sjaitan (شيطان, "Shayṭān"). Hy is ’n djin wat geweier het om voor Adam neer te kniel en toe uit die Paradys gewerp is.

Die belangrikste doel van Satan is om mense en djins aan te moedig om bose dade te verrig deur hulle te verlei; dit word in die Koran "bose influisteringe" genoem. Satan en sy gevolg is die helpers van dié wat nie in Allah glo nie: "Ons het waarlik die duiwels vriende gemaak van die ongelowiges."

Die naam "Iblis" kan van die Griekse woord διάβολος ("diábolos") stam, wat ook die aanvanklike bron van die Afrikaanse woord "duiwel" is. Dit kan ook afgelei wees van die Arabiese werkwoordstam بَلَسَ ("balasa", "hy het gewanhoop"). Die naam Sjaitan het dieselfde oorsprong as die Hebreeuse שָׂטָן ("Sātān"), ook die bron van "Satan" in Afrikaans.

In die Islam word Sjaitan dikwels bloot as "die duiwel" vertaal, maar die term kan ook verwys na enige djin wat God nie gehoorsaam nie en Iblis volg.

Volgens basiese Islamitiese leerstellings het God drie soorte intelligente wesens geskape: engele, djins en mense, van wie die laasgenoemde twee ’n vrye wil het om tussen goed en kwaad te kies. Volgens die Koran is daar ook ander, onbekende wesens: "En Hy het ook "dinge" geskape waarvan julle nie weet nie."

Die engele, wat rein en sonder dierlike drange is, sondig nie. Nadat God vir Adam geskape het, het hy al die engele en Iblis (wat God saam met die engele mag aanbid het danksy sy hoë rang) opdrag gegee om voor Adam neer te kniel (prostreer). Al die engele het dit gedoen, maar Iblis het geweier. Hy was trots en het homself hoër as Adam geag omdat Adam uit klei gemaak is en Iblis uit "rooklose, vlammende vuur". 

Daarna is hy van God se genade ontneem weens sy arrogante ongehoorsaamheid. God het hom hierna uit "Djanna" (die paradys) na "Djahannam" (die hel) verban en hom Satan genoem. Hy wou hom ook straf, maar Iblis het God gesmeek om die straf uit te stel tot die Oordeelsdag. Sy versoek is toegestaan. 

Satan het toe gesweer hy sal dié tyd gebruik om alle mans en vroue na die hel te lei. So sal hy die mens se minderwaardigheid bewys en sy eie ongehoorsaamheid regverdig. In soera 17:65 van die Koran waarsku God hom egter: "My dienaars – oor húlle het u voorwaar geen gesag nie. En u Heer is voldoende as Beskermer."




</doc>
<doc id="114450" url="https://af.wikipedia.org/wiki?curid=114450" title="Albert Crafford">
Albert Crafford

Albert Crafford (2 November 1932 – 2 Februarie 2001) was ’n joernalis en politieke kommentator by "Die Burger" en "Rapport". Hy skryf ook spanningsromans en vertaal verskeie boeke in Afrikaans.

Albert Crafford is op 2 November 1932 op Carnarvon gebore. Hy is vir 22 jaar ’n joernalis by "Die Burger" en daarna vir agtien jaar assistentredakteur en politieke kommentator van "Rapport" tot met sy aftrede in 1992. Hierna vestig hy hom op Franskraal in die Wes-Kaap. Hy is getroud met Carien Pretorius en die egpaar het twee seuns (’n tweeling) en twee dogters. Op Maandag 2 Februarie 2001 is hy op Franskraal aan kolonkanker oorlede.

Hy is veral bekend vir sy vertalings van Heinz Konsalik se boeke in Afrikaans. Hy skryf ook die spanningsromans “"Onheil op Wolwedans"” en “"Spel met die dood"”. In laasgenoemde roman is Henk Basson  die teaterbestuurder van die nuwe Teater van die Jeug. Wanneer hy mense laat in die aand in die halfvoltooide teater sien, deel hy sy vermoedens met majoor Lourens van die Veiligheidspolisie. ’n Strik word vir die vermeende saboteurs gestel, maar majoor Lourens is in ’n botsing betrokke na ’n gevaarlike jagtog en word bewusteloos in die hospitaal opgeneem. Intussen gaan die voorbereidings vir die groot première voort, met die hele kabinet wat daarnatoe genooi is.




</doc>
<doc id="114452" url="https://af.wikipedia.org/wiki?curid=114452" title="B.K. de Beer">
B.K. de Beer

B.K. de Beer (25 September 1916 – 12 Oktober 1982) is ’n Afrikaanse skrywer van veral streeksgeskiedenisboeke.

Bertus Klaas de Beer is op 25 September 1916 gebore. Hy is ’n boer langs die Krokodilrivier net ’n paar kilometer aan die onderkant van die Hartbeespoortdam. Benewens boerdery het hy baie ander uiteenlopende belangstellings. Hy is getroud met Makkie de Beer, wat na sy dood self begin skryf en die “"Stories van die Riemland"”-reeks publiseer, waarvan “"Gees van die Labrador"” die eerste was. Hy is op 12 Oktober 1982 oorlede.

Hy publiseer self die letterkundige studie “"Reël, rym en ritme"”. “"Agter die Magalies"” is ’n boek oor die geskiedenis van Brits en omgewing vanaf die oertyd tot die hede. Die skrywer werk langer as dertig jaar aan hierdie boek en gebruik hoofsaaklik die getuienis van mense wat self die gebeure meegemaak het. Daar is ook kort Stamregisterlyste van verskeie families. Hierdie boek word later ook in elektroniese formaat vrygestel. “"Hartbeespoortdam"” is die publikasie van hoofstuk agtien uit “"Agter die Magalies"”, waarin hy die geskiedenis van die dam uiteensit en beskryf hoe afhanklik die boere was van die water uit die dam.



</doc>
<doc id="114454" url="https://af.wikipedia.org/wiki?curid=114454" title="Piet Uithalder">
Piet Uithalder

Piet Uithalder (*18 Desember 1872, Wellington -† 20 Februarie 1940, Kaapstad) is die skuilnaam van Abdullah Abdurahman, wat in die tydperk 1909–1922 in sy rubriek "Straatpraatjes" in die A.P.O. tydskrif Afrikaans as politieke versettaal gebruik en ook ’n belangrike rol speel as baanbreker met die gebruik van Afrikaans as satire

Piet Uithalder is die skuilnaam van ’n Kaapse rubriekskrywer wat tussen 1909 en 1922 die rubriek “"Straatpraatjes"” in "A.P.O.", die tydskrif van die African Political (later: People’s) Organisation (APO), behartig. Die APO was ’n nasionale politieke party wat in 1902 gestig is en die belange van die bruinmense van Suid-Afrika verteenwoordig het. Hoewel die identiteit van die rubriekskrywer nooit amptelik bekend gemaak is nie, word daar aanvaar dat Abdullah Abdurahman, leier van die APO, hierdie rubriek geskryf het, hoewel die moontlikheid ook bestaan dat die rubriek deur meer as een medewerker geskryf is. Ten spyte van die rubriek is Abdurahman nie ’n ondersteuner van Afrikaans nie en is hy gekant teen die pogings om Afrikaans ’n amptelike taal te maak. Die rubriek word dus nie soseer gebruik om die taal te bevorder nie, maar wel om indringende kommentaar te lewer oor die politieke posisie van bruinmense in die Kaap.

Abdullah Abdurahman is op 18 Desember 1872 in Wellington in die Kaap gebore. Sy vader, Abdullah, was ’n grondeienaar en sy moeder, Kadija, ’n naaldwerker. Sy grootouers was voorheen Maleise slawe wat deur die Verenigde Oos Indiesche Companjie (VOC) na die Kaap gebring is en later vrygekoop is. Abdullah gaan skool aan sendingskole en dan aan die South African College in Kaapstad, waar hy die eerste bruin leerling was. In 1888 vertrek hy na Glasgow in Skotland om verder te studeer in die medisyne en hy behaal die MB.ChM.-graad in Julie 1893.

Hy trou met die Skotse vrou Helen Potter, wat hy  ontmoet terwyl hy besig is om te studeer. Hulle het twee dogters, Waradea (later ’n suksesvolle geneesheer) en Zainnunnisa (Cissie) Gool, wat self groot spore in die politiek trap en munisipale raadslid in Kaapstad word. Nog twee van sy familielede studeer later ook in Glasgow, naamlik sy broer Ismail, wat in 1915 gradueer, en sy dogter Waradea, wat in 1927 as geneesheer gradueer en daarna ’n leidende vrouedokter in Suid-Afrika word. Abdullah skei van sy eerste vrou in 1923 en trou dan in 1925 met Margaret May Sansfield. Hulle het ’n dogter, Begum, en twee seuns, Abdul en Nizam.

Abdullah open met sy terugkeer na die Kaap ’n suksesvolle dokterspraktyk, maar dit is veral in die politiek waarin hy hom onderskei. In 1904 word hy verkies tot die Kaapse Stadsraad, die eerste bruin verteenwoordiger binne hierdie Raad. Die ontvangs deur blankes binne in die raad is aanvanklik glad nie tegemoetkomend nie en sommige weier selfs om langs hom te sit. Hy word egter geleidelik meer invloedryk en is tussen 1923 en 1937 voorsitter van die Stadsraad se Straat- en Dreineringskomitee. Intussen is die African Political Organisation (APO) in 1902 in Kaapstad gestig om bruin mense landwyd polities te mobiliseer. Abdullah sluit in 1903 by die APO aan en word dan in 1905 tot president verkies, ’n pos wat hy tot met sy dood beklee. Hy staan aan die hoof van twee delegasies wat Londen besoek voor Uniewording in 1910 om voorbrand te maak vir stem- en ander regte vir die bruinmense, maar sonder veel sukses. Onder sy leierskap groei die APO tot ’n organisasie van etlike duisende lede met teen 1910 meer as honderd takke landswyd. In 1914 word hy ook die eerste bruin lid van die Kaapse Provinsiale Raad, ook ’n posisie wat hy tot met sy dood beklee. In die Provinsiale Raad fokus hy veral op kwessies aangaande gesondheid en opvoeding.  Hy is instrumenteel in die stigting van Trafalgar High School in 1911, die eerste hoërskool vir bruinmense in die land en volg dit in 1934 op met die stigting van die soortgelyke Livingstone High School.

Sy volgehoue pogings om ’n beter politieke bedeling vir die bruinmense te beding, werp tydens sy leeftyd nie veel vrugte af nie. Daarvoor was die bruinmense te veel gemarginaliseer en het hulle ook ’n te klein deel van die kieserskorps uitgemaak. Hy was egter versiende genoeg om te besef dat ’n verenigde front van nie-blankes nodig was om blanke oorheersing te beveg en tussen 1927 en 1934 is hy betrokke by die reëling van vier konferensies van nie-blanke politieke organisasies, waar sake van gemeenskaplike belang bespreek is. Hy word ook in 1935 deur die South African Indian Congress (SAIC) versoek om aan die spits van ’n delegasie te staan wat die Indiese regering versoek om op te tree teen beoogde anti-Asiatiese wetgewing van die Unie-parlement. Hierdie delegasie is deels verantwoordelik vir ’n reeks samesprekings wat hierna tussen hierdie regerings plaasvind en lei tot die verbetering van Indiese burgers se posisie in Suid-Afrika.

Abdullah is op 20 Februarie 1940 in Kaapstad aan ’n hartaanval oorlede, waarna die APO spoedig tot niet gaan en plek maak vir meer radikale politieke organisasies

Hy behartig die rubriek "Straatpraatjes" in die tydskrif van die African People’s Organization (APO) tussen 1909 en 1922, wat die eerste satiriese  rubriek in Afrikaans is, ruim vyftien jaar voordat Langenhoven hom met sukses tot die satire gewend het. Die tydskrif self is meertalig en oorwegend Engels, met ’n kwart daarvan wat in Afrikaans of sy variasies (Nederlands, Kaaps-Hollands) is. Uithalder daag in die rubriek die dubbele koloniale oorheersing van Engels en Hollands uit en vestig Afrikaans terselfdertyd as versettaal, die eerste voorbeeld in Afrikaans van verset teen blanke oorheersing in die land. Die rubriek is geskryf in die spreektaal van die Kaapse bruinmense en is ’n vroeë en belangrike geskrewe voorbeeld van hierdie spreektaal. Dit sentreer rondom twee karakters, die kamtige skaapwagter Piet Uithalder wat slegs werkersklas Afrikaans kan praat en met ’n klein bietjie geleerdheid van Katrivier na Kaapstad trek, en Stoffel Francis, wat ’n eiesoortige Engels praat wat hom op ’n hoër sosiale vlak plaas. Ten spyte van sy sogenaamde gebrek aan geleerdheid is Uithalder wel berese en was hy selfs in Engeland met ’n APO-deputasie en besoek hy gereeld APO-takke op afgeleë plekke. Deurlopende temas in die rubriek is politieke kwessies, sosiale omstandighede, onderwys en politieke opponente. Die rubriek draai nie doekies om nie en is baie krities teenoor die blankes, veral die Afrikaners, en die onregverdige politieke bestel wat blanke oorheersing bestendig. Maatskaplike kwessies soos alkoholmisbruik (veral die berugte dopstelsel) en gebrekkige opleidingsgeriewe word ook betrek. Die bruinmense word aangespoor om nie voor die witmense te buig nie en om fier en regop hulle plek in die samelewing in te neem. Benewens die satiriese aard van die rubriek is dit ook opvallend dat die destyds oorheersende gebruik van Kaaps om slegs die spot te dryf met die spreker en die taal, hier afwesig is en inderdaad aktief teengewerk word. Baie later sou Adam Small hom hierby aansluit en Kaaps doelbewus gebruik as digterlike taal. In 1996 verskyn onder redakteurskap van M. Adhikari by Van Schaik-Uitgewers die bundel "Straatpraatjes: Language politics and popular culture in Cape Town, 1909–1922", waarin die bydrae wat hierdie rubriek gemaak het tot die skepping van ’n sosiopolitieke bewussyn by die bruinmense en die taalgebruik deur kenners onder die loep geneem word. Hierdie boek sluit ook as bylae verskeie van die rubrieke in soos hulle destyds verskyn

In 1999 ken president Nelson Mandela postuum aan Abdullah Abdurahman die Orde vir Voortreflike Diens  (Goud) toe ter erkenning van die groot rol wat hy gespeel het tot die totstandkoming van ’n meer regverdige bestel in Suid-Afrika.







</doc>
<doc id="114456" url="https://af.wikipedia.org/wiki?curid=114456" title="Kunsgeskiedenis">
Kunsgeskiedenis

Kunsgeskiedenis is die studie van kunsvoorwerpe aan die hand van hulle historiese ontwikkeling en stilistiese kontekste, i.e. genre, ontwerp, formaat, en styl.

Die kunshistorikus gebruik historiese metodes om vrae te beantwoord soos: Om watter rede het die kunstenaar die werk geskep? Wie was die gehoor?, of Watter historiese kragte het die kunstenaar se oeuvre gevorm?

Kunsgeskiedenis is nie slegs tot biografiese studies beperk nie. Kunshistorici wortel hulle studies dikwels in die bestudering van individuele voorwerpe.

Kunshistorici gebruik verskeie metodes in hulle navorsing oor die ontologie en geskiedenis van voorwerpe.

Hulle ondersoek werke dikwels binne die konteks van die wêreld waarin dit geskep is.

Kunshistorici maak ook dikwels van vormontleding gebruik om kunswerke te ondersoek: met ander woorde, die kunstenaar se gebruik van lyn, vorm, kleur, tekstuur en komposisie. Afhangende van die manier waarop hierdie individuele elemente gebruik is, is die kunswerk representatief of nierepresentatief. Is die kunstenaar se werk 'n nabootsing van 'n voorwerp of figuur? Indien wel, is dit representatief, realisties. Of het die kunstenaar van simbolisme gebruik gemaak en die natuur se essensie probeer vasvang in plaas daarvan om dit direk "af te teken"? Indien wel, is dit nierepresentatief, abstrak.

'n Ikonografiese ontleding fokus op die spesifieke ontwerpelemente van 'n voorwerp. Deur 'n studie van hierdie elemente te maak, is dit moontlik om hulle afkoms na te spoor en om gevolgtrekkings rakende die oorsprong en ontwikkeling van hierdie motiewe te maak.

Baie kunshistorici gebruik kritiese teorieë om hulle navrae oor voorwerpe te formuleer. Kritiese teorie in kunsgeskiedenis word dikwels by ander letterkundiges geleen en behels die toepassing van 'n nie-artistiese raamwerk om kunsvoorwerpe te bestudeer.

Die vroegste oorgeblewe geskrifte oor kuns wat as kunsgeskiedenis geklassifiseer kan word, is die gedeeltes in Plinius die Ouere se "Natuurgeskiedenis" (c. AD 77-79) wat oor die ontwikkeling van Griekse beeldhou en skilderkuns handel. Uit hierdie tekste is dit moontlik om die idees van Xenokrates van Sicyon (c. 280 BC), 'n Griekse beeldhouer wat waarskynlik die eerste historikus is, na te spoor.

Dit was Giorgio Vasari, die Toskaanse skilder, beeldhouer en skrywer van die "Lewens van die Skilders" wat die eerste ware "kunsgeskiedenis "geskryf het. Hy het die vooruitgang en ontwikkeling van kuns beklemtoon. Sy tekste, wat biografieë van individuele Italiaanse kunstenaars bevat, is verhelderend, maar plek-plek subjektief.

Vasari se idees oor kuns was geweldig invloedryk en het as 'n model vir ander historici gedien.

Geleerdes soos Johann Joachim Winckelmann (1717–1768) het geredeneer dat die ware klem in die studie van kuns op die beskouings van die geletterde toeskouer behoort te wees, en nie op die unieke oogpunt van die charismatiese kunstenaar nie. Winckelmann se geskrifte was dus die begin van kunskritiek. Sy vernaamste werke waarin hy die konsep van kunskritiek bekendgestel het, was "Gedanken über die Nachahmung der griechischen Werke in der Malerei und Bildhauerkunst", gepubliseer 1755, en "Geschichte der Kunst des Altertums". (Kunsgeskiedenis in die Oudheid), gepubliseer in 1764 (Dit was die eerste keer dat die woord "kunsgeskiedenis" in die titel van 'n boek voorgekom het.)  Jacob Burckhardt (1818–1897) het opgemerk dat Winckelmann die "eerste persoon was wat tussen die tydperke van antieke kuns onderskei het en wat kunsgeskiedenis met wêreldgeskiedenis in verband gebring het".

Heinrich Wölfflin (1864–1945) is die "vader" van moderne kunsgeskiedenis. Wölfflin het aan die universiteite van Berlyn, Basel, München en Zürich gedoseer. Hy het 'n wetenskaplike benadering tot kunsgeskiedenis gevolg wat op drie konsepte gefokus het. Eerstens wou hy kuns studeer deur van sielkunde gebruik te maak. Hy het beweer dat kuns en argitektuur slegs goed is indien dit ooreenkomste met die menslike liggaam toon. Huise was byvoorbeeld goed as hulle fasades soos gesigte gelyk het. Deur individuele skilderye met mekaar te vergelyk, kon hy tussen style onderskei. Uiteindelik het hy sy studie van kuns op idees van nasieskap gebaseer. Hy was besonder geïnteresseerd in die idee dat daar moontlik 'n inherente "Italiaanse" en 'n inherente "Duitse" styl was.

Gelyklopend met Wölfflin se loopbaan het 'n vername skool van kunshistoriese denke aan die Universiteit van Wene ontwikkel. Die eerste geslag van die Weense skool is deur Alois Riegl en Franz Wickhoff gedomineer en is gekenmerk deur 'n neiging om verwaarloosde of onderskatte tydperke in die kunsgeskiedenis te hersien.

Die volgende geslag professore in Wene het Max Dvořák, Julius von Schlosser, Hans Tietze, Karl Maria Swoboda en Josef Strzygowski ingesluit. Die term "Tweede Weense Skool" verwys gewoonlik na die volgende geslag Weense geleerdes, insluitend Hans Sedlmayr, Otto Pächt, and Guido Kaschnitz von Weinberg. Hierdie kenners het in die 1930's begin om na die werk van die eerste geslag terug te keer, en het gepoog om dit in 'n volwaardige kunshistoriese metodologie te ontwikkel. Veral Sedlmayr het die noukeurige studie van ikonografie, beskermheerskap en ander benaderings wat op historiese konteks gebaseer is, verwerp. Hy sou eerder op die estetiese kwaliteite van 'n kunswerk konsentreer. Gevolglik het die Tweede Weense Skool 'n reputasie van onbeteuelde en onverantwoordelike formalisme verkry.

Ons 21ste eeuse begrip van die simboliese inhoud van kuns het by 'n groep kundiges ontstaan wat in die 1920's in Hamburg byeengekom het. Onder hulle was Erwin Panofsky, Aby Warburg, en Fritz Saxl. "Ikonografie" verwys na die inhoud in kunswerke wat uit geskrewe werke afgelei is – veral uit die Skrif en mitologie.

Panofsky was veral geïnteresseerd in ikonografie, en in die besonder temas wat uit die klassieke Oudheid na die Middeleeue en Renaissance oorgedra is.

In die 1930's is Panofsky, 'n Jood, gedwing om Hamburg te verlaat. Hy het in Princeton aan die Instituut vir Gevorderde Studies 'n tuiste gevind. In hierdie opsig was hy deel van 'n buitengewone toevloei van Duitse kunshistorici in die Engelssprekende akademie. Hierdie kundiges was hoofsaaklik verantwoordelik vir die vestiging van kunsgeskiedenis as 'n erkende studieterrein in die Engelssprekende wêreld.

Psigoanalis Sigmund Freud het 'n boek oor die kunstenaar Leonardo da Vinci geskryf waarin hy Leonardo se skilderye gebruik het om die kunstenaar se psige en seksuele oriëntering te analiseer. Uit sy ontleding het Freud afgelei dat Leonardo waarskynlik homoseksueel was.

Alhoewel die gebruik van postume materiaal vir psigoanalise kontroversieel is, veral aangesien Leonardo en Freud in verskillende tydperke met verskillende seksuele sedes gelewe het, word dit dikwels ingespan. Een van die bekendste psigoanalitiese kenners is Laurie Schneider Adams wat 'n gewilde handboek "Art Across Time", en 'n boek "Art and Psychoanalysis "geskryf het.

Ook Carl Jung het psigoanalitiese teorie op kuns toegepas. C.G. Jung was 'n Switserse psigiater, 'n invloedryke denker en die vader van analitiese sielkunde. Sy vernaamste bydraes sluit die konsep van die psigologiese argetipe, die kollektiewe onbewuste en sy teorie van sinchronisiteit in. Sy idees was besonder gewild onder die Amerikaanse Abstrakte ekspressioniste in die 1940's en 1950's. Sy werk het die surrealistiese konsep geïnspireer waarvolgens beelde van drome en die onbewuste geteken word.

Die nalatenskap van psigoanalise in kunsgeskiedenis was merkwaardig, en strek verder as Freud en Jung. Die prominente feminis en kunshistorikus Griselda Pollock het in haar bestudering van kontemporêre sowel as moderne kuns van psigoanalise gebruik gemaak. Franse feminisme en psigoanalise het 'n sterk invloed op die herkontekstualisering van mans sowel as vroue in kunsgeskiedenis gehad.

Gedurende die middel 20ste eeu het kunshistorici hulle op die maatskaplike geskiedenis toegespits deur van kritiese benaderings gebruik te maak. Hulle doel was om die wisselwerking tussen kuns en magstrukture in die samelewing aan te toon. Een van hierdie kritiese benaderings was Marxisme. Marxistiese kunsgeskiedenis was daarop gemik om aan te toon hoe kuns aan sekere klasse gekoppel word, hoe die inhoud inligting oor die ekonomie bevat en hoe die inhoud die status quo normaal laat lyk (ideologie).

Linda Nochlin se essay "Why Have There Been No Great Women Artists?" het gehelp om die feministiese kunsgeskiedenis in die 1970's te laat ontvlam en bly een van die gewildste essays oor vroulike kunstenaars. Nochlin gebruik 'n feministiese kritiese raamwerk om die sistematiese uitsluiting van vroue uit kunsopleiding te beskryf, en redeneer dat dit die gevolg van kulturele toestande was wat die kunswêreld vir vroue ontoeganklik gemaak het. Griselda Pollock was nog 'n feministiese kunshistorikus wie se gebruik van psigoanalitiese teorie hierbo beskryf word.

In teenstelling met ikonografie wat daarop gemik is om betekenis te identifiseer, handel semiotiek oor die manier waarop betekenis geskep word. Roland Barthes se konnotatiewe en denotatiewe betekenisse is van die hoogste belang in hierdie ondersoek. By enige spesifieke kunswerk berus die interpretasie op die identifisering van denotatiewe betekenis – die herkenning van 'n visuele teken, en die konnotatiewe betekenis – die onmiddellike kulturele assosiasies wat herkenning vergesel.

In semiotiese kunsgeskiedenis word daar gepoog om die gekodeerde betekenis of betekenisse in 'n estetiese voorwerp te ontsyfer deur die kunswerk se verbondenheid met 'n kollektiewe bewustheid te ondersoek.

Semiotiek gaan van die teorie af uit dat 'n beeld slegs uit die kyker se perspektief verstaan kan word. Die kunstenaar word deur die kyker vervang as die verskaffer van betekenis, in so 'n mate dat die interpretasie geldig bly, ongeag of die skepper dit so bedoel het of nie.

Museumstudies, insluitend die geskiedenis van die versameling en uitstalling van werke, is vandag 'n gespesialiseerde studieveld.

Wetenskaplike vooruitgang het dit moontlik gemaak om die materiale en tegnieke wat in kunswerke gebruik is, baie meer akkuraat te ondersoek. X-straal- en infrarooi fotografiese tegnieke word vandag veral gebruik om ondertekeninge van skilderye na vore te bring. 'n Meer akkurate ontleding van die pigmente wat in verf gebruik is, is ook moontlik. Danksy dendrochronologie en radiokoolstofdatering is daar vandag wetenskaplike metodes vir die datering van voorwerpe ten einde datums wat uit stilistiese ontleding of dokumentêre bewyse afgelei is, te bevestig of weerlê. Die ontwikkeling van goeie kleurfotografie het die studie van baie soorte kuns, soos versierde manuskripte, Persiese miniatuurskilderye en allerlei argeologiese kunswerke, getransformeer.

Samevallend met hierdie tegnologiese vooruitgang het kunshistorici 'n groeiend belangstelling in nuwe teoretiese benaderings tot die aard van kunswerke as voorwerpe begin toon.

Die verdeling van verskillende spesialisasies in Kunsgeskiedenis is tradisioneel op eras en streke gebaseer, met verdere onderverdelings gebaseer op medium. 'n Kunstenaar het dus in "19de eeuse Duitse argitektuur" of in "16de eeuse Toskaanse beeldhou" gespesialiseer.

Nie-Westerse kuns is 'n relatief onlangse toevoeging tot die Kunshistoriese versameling. Kenners wat in Afrika, antieke Amerika en Asië spesialiseer, is 'n groeiende minderheid.

"Kontemporêre kunsgeskiedenis" verwys na navorsing oor die periode van die 1960's tot op hede.





</doc>
<doc id="114458" url="https://af.wikipedia.org/wiki?curid=114458" title="Ben Conradie">
Ben Conradie

Ben Conradie (*23 Oktober 1913, De Aar – †13 Maart 1990, Strand) was 'n Afrikaanse skrywer van jeugverhale, romans vir volwassenes, dramas en godsdienstige boeke.

Barend Jacobus Conradie is op 23 Oktober 1913 op De Aar in die Noord-Kaap gebore, waar sy pa aan die Suid-Afrikaanse Spoorweë verbonde was. Vanaf 1916 tot 1927 woon die gesin op die spoorwegstasie Paardevlei sowat 13 kilometer noord van De Aar, waar sy pa toe stasiemeester was.

Ben begin sy skoolloopbaan op De Aar en gaan elke dag met die trein skool toe. Vanaf Mei 1926 tot Mei 1927 woon hulle op Moorreesburg en trek dan terug na De Aar, waar hy in 1931 matrikuleer. Hy studeer vanaf 1932 verder aan die Universiteit van Stellenbosch, maar slaag nie in sy eksamens nie en is in 1934 verplig om die universiteit te verlaat. In 1934 is hy dan vir ’n paar maande reisende sekretaris van die Christelike Studentevereniging (CSV) in die Vrystaat, waarna hy terugkeer na die Universiteit van Stellenbosch en nou meer sukses behaal met sy studies.

Op universiteit is hy lid van die Studenteraad, kaptein van die hokkieklub en neem ’n leidende rol in die CSV. Hier ontmoet hy ook vir Elizabeth Malherbe (Esmé) Loubser (gebore 17 Julie 1916), met wie hy op 4 Februarie 1939 in die Strand getroud is. Hy en sy vrou het twee kinders, Jac en Elsabé. Op Stellenbosch behaal hy ’n B.A.-graad, ’n Senior Onderwysdiploma en ’n M.A.-graad in Sosiologie in 1941 met ’n verhandeling oor "’n Sosiologiese studie van die Christelike Studenteverenigingbeweging".

In 1938 is hy dosent aan die Lovedale Opleidingskollege vir swart onderwysers en vir die eerste ses maande van 1939 is hy as onderwyser verbonde aan die Verbeteringskool te Tokai in Kaapstad.

Vanaf Julie 1939 tot Desember 1945 is hy as dosent verbonde aan die Opleidingskollege vir Kleurlinge te Soutrivier in die Kaap. In 1943 reis hy weer vir die CSV, besoek al die Kleurlingskole in die Kaapprovinsie en bring ook ’n Kleurling CSV tot stand. Vanaf 1946 tot 1956 is hy onderwyser in Afrikaans en geskiedenis aan die Hoërskool Nassau in Mowbray en vanaf 1956 tot 1973 is hy verbonde aan die Hoërskool J.J. du Preez in Parow. In hierdie tyd word hy voorsitter van die Kaapse tak van die Suid-Afrikaanse Onderwysersunie en hy dien op verskeie komitees. Hy woon tussen 1944 en 1948 in Pinelands en vanaf 1949 tot 1974 in Durbanville.

Tydens sy skoolhoujare stig hy in 1951 die onderneming Saamtrek-Toere en in vakansietye bied hy toere aan na bestemmings soos Europa, die Verre Ooste, die naburige lande (Rhodesië, Suidwes-Afrika en Swaziland) en ook in die binneland. Twee kere (1960 en weer in 1970) is hy self die leier van groot toere na Europa. Hy begin ook die Dapper en Stapperklub sodat hy meer tyd saam met die jeug kan deurbring. Na sy aftrede in 1975 vestig hy hom in die Strand waar hy aktief deelneem aan die gemeenskapslewe en onder andere hoof is van die Sondagskool van die NG Kerk Strand-Noord en betrokke is by die Kultuuraksie op die dorp.

Hy is op 13 Maart 1990 in sy huis in die Strand oorlede. Sy vrou is op 4 Februarie 2008 in die Strand oorlede.

In Oktober 1944 begin hy skryf aan ’n verhaal oor die onbekommerde dae in die Karoo met sy windbuks, met die hoop dat hy met sy skryfwerk ekstra inkomste sal kan verdien. Die manuskrip word egter afgekeur. ’n Tweede manuskrip word beter ontvang en hierdie aanmoediging laat hom voortgaan met sy skryfwerk.

Sy vernaamste werk is jeugverhale, maar hy skryf ook boeke vir volwassenes, dramas en godsdienstige boeke.

Hy skryf die drama "Ons vir jou, Suid-Afrika", wat in 1657 afspeel tussen vier kinders van Vryburgers, terwyl hy ook "Die stigtingsvergadering van die Genootskap van Regte Afrikaners" dramatiseer. Uit die tyd van Jan van Riebeeck lewer hy ’n aantal dramatiese werke, waaronder "Die Goeie Hoop" (wat aan skole voorgeskryf word), "Aantree Sekunde" (wat oor die radio uitgesaai word en deur Dalro gepubliseer word), die ongepubliseerde versdrama "Die voorste voorstes" en die ongepubliseerde "Journal Intimé". "Die Strooidak preek in Het Afrikaans" is ’n radiodrama wat hy vir die Afrikaanse eeufeesjaar in 1975 skryf, maar dit word nie uitgesaai nie.

In 1983 hanteer hy self die publikasie van ’n digbundel, getiteld "Ode aan die Strand."

Na sy aftrede gee hy privaat sonnetbundels uit, wat hy aan sy vriende skenk.

Hy skryf ook ’n biografie oor "Andrew Murray na honderd jaar" en twee woordeboeke, een vir hoërskole in 1959 en een vir laerskole in 1967.

"Heloise" is ’n roman waarin die hoofkarakter wonder oor die gevoel wat sy kry dat sy reeds iewers in die verlede geleef het. Hierdie gewaarwordings bots met haar lewensbesluite en liefdeslewe. Sy het reeds jare ’n standvastige verhouding met ’n betroubare jong man, maar nou het sy enkele dae tevore iemand ontmoet wat haar voete onder haar uitgeslaan het.

Ben se kortverhaal, "Spore op die bergpad", word opgeneem in die versamelbundel "Geseënd is julle", onder redaksie van S.J. Malan en W.H. Vos.

Hy is egter veral bekend vir sy talle werke vir die jeug. "Goue voete" handel oor ’n swart sokkerspeler van Soweto wat groot sukses behaal.

"Boomsingertjie, sing!" speel af teen die agtergrond van die Groot Griep van 1918, waar Loffie se ouers beide platgetrek word deur hierdie siekte en hy die boomsingertjie vra om te sing, sodat hy van die siekte en alles wat hom bang maak, kan vergeet.

In "Die wit Zaida" moet ’n gesin uit die Vrystaat vir vier maande in die natuurtuin Disakloof naby Kleinmond in die Overberg vertoef. Die negejarige hoofkarakter Zaida ontdek die enigste wit disa in die tuin. Die kurator vra die kinders om op die uitkyk te wees vir plantdiewe en hulle betrap dan ook ’n man wat die disas steel. Die disa word dan na haar vernoem. Die boek het ’n duidelike natuurbewaringsboodskap en verskaf heelwat interessante inligting oor plante, veral disas.

"As oom Markus weer kom" bevat jeugherinneringe, waarin ervarings en die omgewing en natuur van vervloë dae opgeteken word.

In "Die duiwe en die spreeu" is Kanarie en sy maats in standerd nege. Kanarie wil dokter word, Prof predikant en Dawid het besluit om eers sy militêre opleiding te voltooi. Net so is Joana, Hester, Maryna en Frikkie ook reeds aan’t planne maak vir die toekoms. Die onderwysers en ds. Jansen maan, gee raad, skrobbeer en help so vorm en rigting gee aan elk van die jongmense se drome en ideale. Dan gebeur iets wat die maats tot stilstand ruk en hulle opnuut laat besef dat God alleen beskik.

"Kogmatien" is die verhaal van ’n prehistoriese dier wat oorleef het in die tyd toe die Karoo ’n waterryke en dig begroeide wêreld vol wonderlike gediertes was. In die Maart vakansie gaan Gertjie-hulle na Flinkfontein, die plaas in die Groot Karoo waar sy pa groot geword het. Sy pa praat voortdurend van die meerkatte en otters en dasadders wat daar hou. Gertjie het nooit regtig geglo dat dasadders bestaan nie, maar die voorlaaste aand vang hy iets in sy mandjie-wip. Hy waag nie om die mandjie oop te maak nie en gaan sit dit stilletjies agter in die motor. Terug in die Strand vind hulle uit Gertjie het ’n dasadder gevang, wat niemand eintlik geglo het werklik bestaan nie. Gertjie kan nie besluit of dit reg of verkeerd is om Kogmatien aan te hou nie, maar sy verlamde vriendinnetjie Lelia raak elke dag meer en meer geheg aan die rare wesentjie met sy grillerige stert.

"Die skyngeveg" is die verhaal van die jaarlikse skyngeveg op De Aar tussen die vyf skoolkadetpelotons. Dit is ’n hoogtepunt in die jaar waarna almal uitsien. Fasie en Riaan is in standerd sewe, maar Fasie se geesdrif word gedemp deur sy ouma se ernstige siekte en Riaan se pa wil nie hê dat hy ’n kadet moet wees nie, want dit maak die kinders mak vir oorlog, wat verkeerd is. Een van die pelotons het vanjaar ’n geheime wapen en die skyngeveg loop dan lelik verkeerd.

Hy skryf ook ’n paar reekse vir die jeug. Die "Speurdersbloed-reeks" het die drieling André, Arndt en Arnold Grobbelaar as hoofkarakters. Wanneer die reeks begin is hulle in standerd sewe, hulle ouer broer Theo in standerd nege en hulle ouer suster Lisa op universiteit. In "Die drieling op die spoor" (later in verwerkte vorm heruitgegee as "Speurders op die spoor") kom André op die lyk van ’n man af, maar die lyk verdwyn dan op geheimsinnige wyse. Die ander is skepties oor sy verhaal, wat André genoodsaak om self verder ondersoek in te stel. Hy beland egter in verskeie vreemde situasies, want daar is ander mense wat ook op die spoor van hierdie geheim is.

Conradie skryf ook die "Nagwolwe-reeks", wat met die "Speurdersbloed"-reeks oorvleuel en dieselfde karakters het.

Saam met ’n skoolhoof skryf hy ook ’n reeks skoolboekies vir standerds 3 en 4, onder andere "Frederick Boer, Spoorwegman", wat deur Nasionale Opvoeding bekroon word.

Werke wat uit sy pen verskyn sluit in:




</doc>
<doc id="114461" url="https://af.wikipedia.org/wiki?curid=114461" title="Roelof Uytenbogaardt">
Roelof Uytenbogaardt

Roelof Sarel Uytenbogaardt (Kaapstad, 23 Junie 1933 – 22 Junie 1998) was ’n Suid-Afrikaanse argitek.

Nadat hy in 1950 aan die Hoërskool Voortrekker in Kenilworth, Kaapstad, gematrikuleer het, ontvang hy sy voorgraadse opleiding in argitektuur aan die Universiteit van Kaapstad. In 1957 is die Koninklike Instituut van Argitekte (Riba) se beurs vir verdere studie in Rome aan hom toegeken. Ná twee jaar in Italië se hoofstad, het hy onder Louis Kahn en David Crane aan die Universiteit van Pennsilvanië studeer en opgetree as besoekende dosent aan verskeie Amerikaanse argitektuurskole, onder meer aan die Harvard-universiteit, die Massachusetts Institute of Technology en ander universiteite. Van 1961 tot '63 was hy die hoofbeplanningsontwerper van die Boston Redevelopment Authority. 

Nadat hy in 1963 na Kaapstad teruggekeer het om sy eie praktyk op te rig, het hy in 1967 by die UK se fakulteit van argitektuur aangesluit en in 1970 is hy bevorder tot professor in stads-en-streekbeplanning. Hierna het hy ’n ateljee by sy huis gehad. In 1985 het hy ’n vennootskap met Norbert Rozendal betree en later met Ian Macaskill. 

Moontlik sy bekendste werk is die Werdmuller-sentrum in Claremont, Kaapstad. Die Suid-Afrikaanse Akademie vir Wetenskap en Kuns het sy erepennings op die gebied van argitektuur en verbandhoudende dissiplines in 1998 postuum aan Uytenbogaardt toegeken. Die eerste ontvanger, in 1936, was Gerard Moerdijk, en die tweede, in 1940, Wynand Louw.



</doc>
<doc id="114462" url="https://af.wikipedia.org/wiki?curid=114462" title="Museum van Filistynse Kultuur">
Museum van Filistynse Kultuur

Die Museum van Filistynse Kultuur (Hebreeus: המוזיאון לתרבות הפלשתים ע"ש קורין ממן - "Corinne Mamane Museum of Philistine Culture") is 'n argeologiese museum in Ashdod, Israel. Dit is toegewy aan die kultuur van die Filistyne, wat in die omgewing van die stad gewoon het. Dit is die enigste museum ter wêreld wat aan die Filistynse kultuur gewy is. Dit is ook die eerste museum wat in 1990 in Ashdod geopen het.



</doc>
<doc id="114463" url="https://af.wikipedia.org/wiki?curid=114463" title="Islamitiese mitologie">
Islamitiese mitologie

Die Islamitiese mitologie is die versameling tradisionele vertellings wat met die Islam verbind word uit ’n mitografiese oogpunt.

Baie gebeure en helde in die Bybel is ook in die Islamitiese mitologie opgeneem. Verhale oor Moesa (Moses) en Ibrahim (Abraham) vorm deel van Islamitiese geskrifte. Die Koran vertel in besonderhede die storie van Joesoef (Josef), wat aan ’n Egiptenaar verkoop is, en van Marjam (Maria), die moeder van Isa (Jesus). In albei gevalle voeg dit besonderhede en ’n Islamitiese vertolking by: Jesus praat volgens die Islam byvoorbeeld as ’n baba, en hy is ’n profeet, nie die Seun van Allah (God) nie.

Volgens die Koran was die hemele en die aarde aan mekaar vas as een skepping, waarna hulle "weer oopgemaak" is. Daarna was dit ’n "soort wasem". In sommige dele van die Koran word gesê die skepping het ses dae geneem; in ander dele word besonderhede oor die skepping gegee: twee dae vir die aarde, twee dae vir die berge en nog twee dae vir die voedingsmiddele, en toe nog twee dae vir die sewe hemele en die sterre. Die Afrikaanse Koran gebruik hier die woord "tydperke", nie "dae" nie

Volgens die Koran het God die wêreld en die heelal geskape, en "uit water alles gemaak wat lewendig is". Hy het die engele asook die son, maan en sterre gskape. Hy het reën afgestuur en die grond opgebreek om die graan, druiwe en ander plante voort te bring: dadelpalms en graan, olywe en granate.

God het daarna die mens uit klei gemaak; dit was Adam. Hy het al die engele en die djin Iblis opdrag gegee om voor Adam neer te kniel. Die engele het dit gedoen, maar Iblis het geweier. Daarvoor is hy uit die Paradys gestuur.

God het Adam en Eva in ’n Paradys laat woon. Hulle mag van alles in die Paradys geëet het, behalwe die vrugte van ’n verbode boom. Iblis het hulle in die versoeking gelei om van die vrugte te eet. God het hulle toe uit die Paradys gestuur. Moslemse geleerdes verskil of dié Paradys die een in die hemel is wat op die Oordeelsdag aan alle gelowiges gegee sal word, en of dit ’n paradys op aarde is.

Volgens Islamitiese tradisie het God aan Adam opdrag gegee om ’n gebou op te rig wat die aardse weergawe van die hemelse Huis sou wees. Dit is die vierkantige gebou wat die Kaäba genoem word, die heiligste plek in die Islam. Die Kaäba is in die vloed van Nuh (Noag) verwoes. Later het Ibrahim en Ismail (Ismael) opdrag van God gekry om die Kaäba op sy ou fondament te herbou. Terwyl Ismail ’n klip gesoek het om ’n hoek mee te merk, het hy die engel Jibrail (Gabriël) teengekom. Dié het vir hom die Swart Steen gegee. Volgens hadit was die steen wit nadat dit uit die hemel geval het, maar dit het later swart geword weens die sondes van die mense wat daaraan geraak het.

Ná Ibrahim se dood het die mense die Kaäba met afgode gevul. Toe Mohammed Mekka verower, het hy van die afgode ontslae geraak en die Kaäba weer aan God gewy. Dit is nou ’n belangrike plek in bedevaarte wat elke Moslem wat daartoe in staat is, minstens een keer in sy of haar lewe moet besoek. Moslems bid ook vyf keer per dag terwyl hulle in die rigting van die Kaäbla (genoem die kiebla) draai.






</doc>
<doc id="114467" url="https://af.wikipedia.org/wiki?curid=114467" title="Gesonde dieet">
Gesonde dieet

'n Gesonde dieet dra daartoe by om algehele gesondheid in stand te hou of te verbeter.

'n Gesonde dieet voorsien die liggaam van noodsaaklike voeding: vloeistof, voldoende essensiële aminosure afkomstig van proteïen, essensiële vetsure, vitamiene, minerale, en voldoende kalorieë. 'n Gesonde dieet se behoeftes kan verkry word uit 'n verskeidenheid van plant-gebaseerde en dier-gebaseerde voedsel. 'n Gesonde dieet ondersteun energiebehoeftes en voorsien menslike voeding sonder blootstelling aan toksisiteit of oormatige gewigstoename as gevolg van oormatige hoeveelhede kos. Waar 'n tekort aan kalorieë nie 'n kwessie is nie, word 'n goed-gebalanseerde dieet – saam met oefening - belangrik geag vir die verlaging van gesondheid risiko's, soos vetsug, hartsiektes, tipe 2 diabetes, hoë bloeddruk en kanker.

Verskeie voedingsgidse word gepubliseer deur mediese en staatsinstellings om die publiek op te voed oor wat hulle moet eet om gesondheid te bevorder. Voedingsetikette is verpligtend in sommige lande en stel verbruikers in staat om kos te kies gebaseer op die bestanddele wat ter sake is vir gesondheid.

Die idee van dieetterapie (om deur dieetkeuses jou gesondheid in stand te hou en swak gesondheid te verbeter) is baie oud. Dit bevat dus beide die moderne wetenskap (mediese voedingsterapie) en voor-wetenskaplike vorme van terapie (bv. dieetterapie in tradisionele Sjinese medisyne).

Die Wêreldgesondheidsorganisasie maak die volgende 5 aanbevelings met betrekking tot populasies en individue:
Verdere aanbevelings sluit in:

Die dieetriglyne van die Verenigde State Departement van Landbou  beveel drie gesonde dieetpatrone aan vir 'n 2000 kalorie dieet. "n Opsomming hiervanverskyn in die onderstaande tabel.

Dit beklemtoon gesondheid maar ook omgewingsvolhoubaarheid. Die komitee wat dit saamgestel het, het geskryf dat diëte wat hoog was in plantkosse, en laer in kalorieë en diereprodukte, gesondheid bevorder het en 'n kleiner omgewingsimpak het as die huidige Amerikaanse dieet. Hierdie eetpatroon kan gehandhaaf word deur 'n verskeidenheid van dieetpatrone, wat insluit die “"Healthy U.S.-style Pattern",” die “"Healthy Mediterranean-style Pattern",” en die “"Healthy Vegetarian Pattern"”. Voedselgroepe is per dag bereken, tensy dit  as weekliks aangedui word.
Die Amerikaanse Hartstigting, Wêreld Kankernavorsing Fonds en Amerikaanse Instituut vir Kankernavorsing  beveel aan dat 'n dieet hoofsaaklik uit onverwerkte plantkosse bestaan, met die klem op 'n groot verskeidenheid volgrane, peulgewasse en styselvrye vrugte en groente.  Hierdie vrugte en groente voorsien verskillende kleure voedsel, bv. rooi, oranje,wit, geel, pers en groen. Hulle wys daarop dat tamaties wat in olie gaargemaak word met knoffel,  asook kruisdraende groente soos blomkool, beskerming bied teen kanker. Hierdie gesonde dieet is laag in energie-digtheid wat gewigstoename kan beperk en beskerming bied teen siektes. Dis ook gebaseer op beperkte inname van suikerdrankies, wegneem-etes, rooivleis en verwerkte vleise ten einde gesondheid te bevorder en die risiko van chroniese siekte te verlaag.

VIr kinders word minder as 25 gram bygevoegde suiker per dag aanbeveel. Verdere aanbevelings sluit in dat kinders onder 2 jaar geen ekstra suiker inneem nie en minder as een gaskoeldrank per week.

""The Nutrition Source" " van Harvard se Skool vir Openbare Gesondheid maak die volgene 10 aanbevelings vir 'n gesonde dieet:
Hierdie gids beveel ook aan dat  daar, buiten voeding,  ook gereelde fisieke aktiwiteit en oefening moet wees en dat 'n gesonde liggaamsmassa gehandhaaf moet word.

Bykomend tot dieet aanbevelings vir die algemene bevolking, is daar ook baie spesifieke diëte wat ontwikkel is om beter gesondheid te bevorder in spesifieke bevolkingsgroepe, soos mense met hoë bloeddruk (lae-natrium dieet of die meer spesifieke DASH dieet), of mense wat oorgewig of vetsugtig (gewigsbeheerdiëte). Sommige van hierdie diëte sal ook voordelige uitwerking op normale mense hê.

'n Lae-natrium-dieet is voordelig vir mense met hoë bloeddruk. 'n Cochrane oorsig van 2008  het bevind dat 'n langtermyn (meer as 4 weke) lae-natrium-dieet 'n nuttige effek het om bloeddruk te verlaag, beide in mense met hoë bloeddruk en die met normale bloeddruk.

Die DASH diet ("Dietary Approaches to Stop Hypertension") is gemik op die beheer van hoë bloeddruk. 'n Belangrike kenmerk van die plan is die beperkte inname van natrium.  'n Algemene riglyn is die gebruik van neute, volgraan, vis, pluimvee, lekkers,  suiker, vrugte en groente, terwyl die inname van rooi vleis verlaag word. Dit is ook "ryk aan kalium, magnesium en kalsium, sowel as proteïen". Navorsing bewys dat die Mediterreense dieet  kardiovaskulêre uitkomste verbeter.

Gewigsbeheerdiëte het ten doel om gekontroleerde gewig te handhaaf. In die meeste gevalle word die dieet in kombinasie met fisiese oefening gedoen om gewig te verloor in diegene wat oorgewig of vetsugtig is.

Diëte wat gewigsverlies bevorder word in vier kategorieë verdeel: lae-vet, lae-koolhidraat, lae-kalorie, en baie lae-kalorie. 'n Meta-analise van ses ewekansige gekontroleerde proewe het bevind dat daar geen verskil is tussen die belangrikste dieet-tipes (lae-kalorie, lae koolhidraat, lae vet) nie, met 'n 2- 4 kilogram gewigverlies in alle studies.

Die Westerse dieet wat tipies gevolg word deur Amerikaners, en toenemend aangeneem word deur mense in die ontwikkelende wêreld, is ongesond: dit is "ryk aan rooivleis, suiwelprodukte, verwerkte en kunsmatig versoete kosse, sout, met 'n minimale inname van vrugte, groente, vis, peule, en volgrane."

'n Ongesonde dieet is 'n groot risikofaktor vir n aantal chroniese siektes insluitend hoë bloeddruk, diabetes, abnormale bloed lipiede, oorgewig/obesiteit, kardiovaskulêre siektes en kanker.

Die WGO skat dat 2.7 miljoen sterftes elke jaar toegeskryf kan word aan 'n dieet wat laag is in vrugte en groente . Wêreldwyd veroorsaak dit na raming sowat 19% van maagkanker, 31% van iskemiese hartsiekte, en 11% van beroertes, wat dit een van die leidende voorkombare oorsake van dood wêreldwyd maak.

Vanuit 'n sielkundige en kulturele perspektief kan dit vir mense met slegte eetgewoontes moeilik wees om 'n gesonde dieet te handhaaf  . Dit kan wees as gevolg van aangeleerde smake wat tydens kinderjare ontwikkel het  en as gevolg van voorkeure vir soet, sout en/of vetterige kos.


</doc>
<doc id="114475" url="https://af.wikipedia.org/wiki?curid=114475" title="Zeno van Citium">
Zeno van Citium

Zeno van Citium (Grieks: Ζήνων ὁ Κιτιεύς; Citium in Siprus, ca. 335 v.C. – Athene ca. 262 v.C.), was die stigter van die stoïsisme, die mees prominente filosofiese skool in die laat Hellenisme en die Romeinse Ryk.

In Citium op Siprus was daar 'n aantal inwoners van Fenisiese afkoms, insluitende moontlik Zeno. Hy studeer in Athene as leerling van die Sinikus Crates en die Platoniste Xenocrates en Polemo. Hy word ook geïnspireer deur Sokrates, omdat hy ook aandag vestig op die tasbare. Daar is nie veel bekend oor sy lewe nie, behalwe dat hy soos met die Sinici 'n voorkeur vir skokkend gedrag deel en geen gemaklike leermeester was nie. Zeno hou nie van groot groepe mense nie, en gee voorkeur aan eenvoud bo rykdom. Hy stig 'n skool, maar kon sy skuld nie betaal nie. Hy word deur die Atheners as slaaf verkoop. 'n Vriend koop hom vry.

Zeno wil 'n filosofie ontwikkel, die stoïsisme, vir die konkrete, materiële en ligaamlike mens. Hy beweer dat alles gebeur volgens streng natuurwette en sệ dat toeval nie bestaan nie. Volgens hom bestaan alles oorspronklik uit vuur, lug, water en aarde. Hierdie siklus keer terug en duur 3 942 000 jaar, na elke byna 4 miljoen jaar word alles weer vuur (Kosmiese determinisme). Hierdie proses word bestuur deur die wetgewer (God) en dit verloop bykans volledig in diens van die mens, met andere woorde alles wat bestaan is deel van één omvattend geheel; naamlik die natuur. Die uitdaging vir die mens bestaan daarin om in harmonie te lewe.

Volgens Zeno om gelukkig te wees, moet jy in harmonie lewe aan die hand van dié harmoniewette. "Alles in die natuur gebeur volgens bepaalde wette", "Jy moet wil hê wat is!". Hierdie wette het te maak met die stand van die planete (Kosmiese Determinisme). Alles is verklaarbaar deur materiële prosesse. Elke mens is vry (vry wees is om te wil hê wat die natuur aan jou voorskryf) in die mate dat hy homself kan losmaak van konkrete omstandighede. Zeno pleeg selfmoord in ongeveer 335 v.C.

Van Zeno kry ons die volgende aanhaling: "Waarom het ons twee ore en maar één mond? Om meer te kan luister en alleen dit te sê wat nodig is".



</doc>
<doc id="114477" url="https://af.wikipedia.org/wiki?curid=114477" title="Wilhelm Arndt">
Wilhelm Arndt

Wilhelm Friedrich Carl Arndt (8 Junie 1889 – 17 Junie 1951) was hoogleraar in wiskunde en toegepaste wiskunde aan die destydse Grey-universiteitskollege (vandag die Universiteit van die Vrystaat) vanaf 1919 tot met sy dood in 1951.

Arndt het in 1905 aan Grey Kollege in Bloemfontein gematrikuleer. Hy het in 1909 'n B.A.-graad van die Universiteit van die Kaap die Goeie Hoop ontvang met ’n onderskeiding in wiskunde. ’n Regeringsbeurs vir buitelandse studie is aan hom toegeken.

Hy het in Duitsland aan o.a. die universiteite van Halle, Berlyn en Göttingen gestudeer, en in 1916 onder C. Runge gepromoveer.

Prof. Arndt het tydens sy loopbaan baanbrekerswerk gedoen om wiskundige terminologie in Afrikaans te skep.

Hy het verskeie ampte aan sy alma mater beklee, o.a. Dekaan van die Fakulteit Natuurwetenskappe, ondervoorsitter van die senaat en president van die konvokasie. Hy was ’n gerespekteerde en geliefde persoon op die kampus en dekades na sy dood is daar nog staaltjies oor hom vertel.

Sy liefde vir musiek was alom bekend. Hy was orrelis van die Duitse gemeente in Bloemfontein en ook die eerste voorsitter van die Musiekvereniging van die UKOVS.

Wilhelm Arndt is in 1921 met Mathilde Maria Gertrude Brune getroud. Hulle het drie seuns en twee dogters gehad.



</doc>
<doc id="114478" url="https://af.wikipedia.org/wiki?curid=114478" title="2013 Aboe Dhabi Grand Prix">
2013 Aboe Dhabi Grand Prix

Die 2013 Formule Een Aboe Dhabi Grand Prix het op 3 November 2013 op die Yas Marina-renbaan in Aboe Dhabi plaasgevind. Dit was die sewentiende wedren van die kampioenskapseisoen.


</doc>
<doc id="114479" url="https://af.wikipedia.org/wiki?curid=114479" title="2012 Aboe Dhabi Grand Prix">
2012 Aboe Dhabi Grand Prix

Die 2012 Formule Een Aboe Dhabi Grand Prix het op 4 November 2012 op die Yas Marina-renbaan in Aboe Dhabi plaasgevind. Dit was die agtiende wedren van die kampioenskapseisoen.


</doc>
<doc id="114482" url="https://af.wikipedia.org/wiki?curid=114482" title="Gabriël">
Gabriël

In die Abrahamitiese godsdienste Judaïsme, Christendom en Islam is Gabriël (Hebreeus: גַּבְרִיאֵל, "Gawri'el", "God is my krag"; Grieks: Γαβριήλ, "Gabriel"; Kopties: Ⲅⲁⲃⲣⲓⲏⲗ; Aramees: ܓܒܪܝܝܠ; Arabies: جبريل, "Djibril" of جبرائيل, "Djibrail") ’n engel wat boodskappe van God aan sekere mense oorgedra het.

Hy word in die Ou en Nuwe Testament van die Bybel genoem. In eersgenoemde verskyn hy aan die profeet Daniël. In die Evangelie volgens Lukas verskyn hy aan Sagaria en Maria om die geboorte van onderskeidelik Johannes die Doper en Jesus aan te kondig. In Daniël word na hom verwys as "iemand wat soos ’n man lyk", terwyl hy in Lukas "’n engel van die Here" genoem word. Hy word nie in die Bybel ’n aartsengel genoem nie, maar wel in bronne uit die intertestamentiese tydperk, soos die boek Henog.

In Rooms-Katolieke, Oosters-Ortodokse en Anglikaanse kerke word Migael, Rafael en Gabriël ook heiliges genoem.

In die Islam word Gabriël ("Djibril" of "Djibrail") beskou as ’n aartsengel wat Allah as boodskapper na verskeie profete gestuur het, onder andere Adam en Mohammed. Moslems glo God het die Koran deur Gabriël aan Mohammed geopenbaar, waarvan die 69ste soera, Die Gestolde Bloed, die eerste was. Die nag toe dit gebeur het, staan bekend as Laylat al-Qadr, maar die presiese datum is onbekend en word nie eens in die Koran genoem nie.

Gabriël word verskeie kere in die Koran genoem In soera 2:98 word hy en Migael (Migiel) engele en boodskappers van Allah genoem. Nes in die Christendom het Gabriël die geboorte van Johannes die Doper en Jesus geopenbaar. Hy was ook een van drie engele wat die geboorte van Isak aan Abraham bekendgemaak het.




</doc>
<doc id="114486" url="https://af.wikipedia.org/wiki?curid=114486" title="Mikat">
Mikat

’n Mikat (Arabies: ميقات) is ’n punt waar pelgrims op die hadj of oemra na Mekka die gewyde toestand bekend as ihram binnegaan en hul ihram-klere aantrek. Vyf van die ses aangewese plekke is deur die profeet Mohammed vasgestel, terwyl die sesde een later bygekom het vir mense uit Indië en die Verre Ooste. Die mikats is soos volg:




</doc>
<doc id="114494" url="https://af.wikipedia.org/wiki?curid=114494" title="Richard Liversidge">
Richard Liversidge

Richard Liversidge, natuurkundige, ornitoloog en museumdirekteur, is gebore op 17 September 1926 in Blantyre, Njassaland (later bekend as Malawië), en is oorlede op 15 September 2003 in Kimberley, Suid-Afrika.

As kind het Liversidge vir verskeie tydperke in Indië, Tanzanië, Zambië en Zimbabwe gewoon, en dit was as skoolseun dat sy belangstelling in voëls ontstaan het. Sy aanvanklike opleiding was egter in ingenieurswese, wat begin het tydens 'n passer-en-draaier-vakleerlingskap. Hy het sy studies in ingenieurswese aan die Universiteit van Kaapstad, in 1946, begin. Terwyl hy voltyds in diens van die universiteit as tegnikus was, het hy dierkunde en plantkunde begin bestudeer, een vak per jaar, en uiteindelik in 1955 gegradueer. Hy het 'n aanstelling as ornitoloog by die Port Elizabeth-Museum aanvaar, waar hy sy navorsing oor die ekologie van die Kaapse tiptol begin het. Dié studie het gekulmineer in 'n PhD.

Daarna het Liversidge by die Natalse Parkeraad as 'n natuurbewaarder gewerk.

Liversidge was die eerste kurator by, en leidende gees agter, die Tsitsikamma Nasionale Park langs die Suid-Kaapse kus.

In Junie 1966 is Liversidge aangestel as die direkteur van die McGregor-Museum in Kimberley. Dié posisie het hy beklee tot met sy aftrede in 1986, waarna hy aangebly het as navorsingsgenoot. Hy het ook as lid van die Raad van Trustees gedien.

Tydens Liversidge se direkteurskap het die McGregor-Museum ongekende groei beleef. Dit was in hierdie tyd dat die museum twee belangrike historiese huise in Kimberley bekom het, nl. Die Bungalow (Rudd-Huis) en Dunluce, terwyl hy ook instrumenteel was in die ontwikkeling van die Magersfonteinslagveld-Museum en die Pioniers van Lugvaart-Museum aan die buitewyke van Kimberley. Die mees beduidende projek van hierdie tydperk was ongetwyfeld die verskuiwing van die museum se hoofkwartier van Chapelstraat in Kimberley se stadskom (waar die oorspronklike 1907-gebou en 'n anneks, wat in die 1950's bygevoeg is, omring was deur geboue wat geleenthede vir uitbreiding beperk het) na die Sanatorium, 'n ou gebou in Belgravia, aangrensend aan die Duggan-Cronin-Galery, waar daar baie ruimte vir toekomstige uitbreidings was. Die museum het toenemend kantore en laboratoriums benodig, soos wat personeel vermeerder en bergplek vir groeiende versamelings nodig geword het.

Die skuif vanaf Chapelstraat het van 1973 tot 1974 geduur. Op 22 November 1976 is die Sanatorium amptelik geopen as die McGregor-Museum se hoofkwartier.

Liversidge se belangstelling in die geskiedenis het ook verseker dat, dit wat aanvanklik hoofsaaklik as 'n natuurhistoriese museum beskou is, later ook erken is vir sy talle belangrike historiese dokumente, foto's en tekstiele.

Liversidge het meer as 80 wetenskaplike artikels en 40 artikels publiseer in 'n verskeidenheid van joernale oor plantkunde, ekologie, ornitologie, soogdiere en geskiedenis. As mede-skrywer, saam met Geoff McLachlan, het hy 'n reuse-bydrae gelewer tot die eerste (1957) en die daaropvolgende drie weergawes van "Birds of South Africa", wat oorspronklik in 1940 deur Austin Roberts gepubliseer is.

Later het hy "A Rapid Bird Guide" (1978) en "The Birds Around Us "(1990) geskryf, en gebruik gemaak van die Kimberleyse kunstenaar, Jill Adams, se delikate waterverfskilderye. "The Birds Around Us" bestaan uit byna 'n duisend akkuraat gedetailleerde en realisties gekleurde skilderye van voëls wat sit, staan, swem en vlieg. Die boek is onverdeel in 15 habitatte.

Hy was ook mede-outeur van verskeie ander boeke oor die geskiedenis en die bestuur van wildspesies.

'n Groot prestasie in Liversidge se loopbaan as ornitoloog, was die identifisering en beskrywing van twee nuwe Koester-spesies, die Langstert-Koester ("Anthus longicaudatus") en, saam met Gary Voelker, die Kimberley-Koester ("Anthus pseudosimilis").

Hy het ook oor 'n lang tydperk die ekologie van die springbok bestudeer, en het die merkwaardige vermoë gehad om reën te voorspel, byna tot op die dag, gegrond op sy waarnemings van die springbok se gedrag.

Sy veld van belangstellings was wyd. Hy was 'n lid van verskeie historiese- en wildboerverenigings.

Liversidge was 'n stigterslid en groot gees in die totstandkoming van die Historiese Vereniging van Kimberley en die Noord-Kaap (hy sou later dikwels hierna verwys as die Histeriese Vereniging), en het vir baie jare as voorsitter gedien. Verskeie van die vereniging se publikasies het onder sy aansporing die lig gesien.

Liversidge was passievol oor ou geboue. Hy het dan ook vir 14 jaar, vanaf 1977, op die Raad vir Nasionale Gedenkwaardighede gedien. In 1990 was hy die ontvanger van die Cape Times Eeufees-Medalje vir uitstaande prestasie in die bewaring van historiese geboue.

Hy het ook op die rade van die Dierkunde-Vereniging van Suid-Afrika en die Vereniging vir die Bestuur van Natuurlewe gedien. Hy was ook die laaste oorlewende stigterslid van die Kaapse Voëlklub, asook die Wes-Kaapse tak van BirdLife South Africa.

As erkenning van sy bydrae tot die natuurgeskiedenis is hy in 1994 'n genoot van die Linnean Society of Londen gemaak. Hy het in 1974 'n korrespondentgenoot van die American Ornithologists' Union geword en in 1991, 'n ere-lid. In 1996 is hy as genoot van die Suid-Afrikaanse Museums-Vereniging aangewys. Hy het ook 'n toekenning vir Wildbewaring in die Kaapprovinsie (1976) ontvang, 'n meriete-toekenning van die Noord-Kaap-Wildboere-Vereniging (1990), 'n Lewenslange Prestasie-toekenning van die Kimberley Publisiteit-Vereniging (2002) en 'n Jaarlikse Oorkonde en (postuum) 'n goue medalje van die Natuurlewe-en-Omgewingsvereniging van Suid-Afrika (2002).

Liversidge was vir 'n lang tydperk 'n gewaardeerde lid van Kimberley se Rotariërklub (deel van die wêreldwye diens-organisasie Rotary International), en het in 1967/77 as president gedien. Deur middel van die Rotariërs het hy beduidende bydraes gelewer aan die Kimberley, Suid-Afrikaanse en Internasionale gemeenskappe en bekend gestaan as 'n uitstekende impromptu spreker. In 1991 het hy 'n Paul Harris-genoot geword, as erkenning van sy diens aan die Rotariërs en die gemeenskap.

'n Spesiale gedenkuitgawe van "Ostrich: the Journal of African Ornithology ("Volume 75 No 4") "het in Desember 2004 tot eer en ter nagedagtenis van Liversidge verskyn. Dit is geredigeer deur Mark Anderson en het ook 'n huldeblyk van De Beers se Nicky Oppenheimer bevat.

'n Klip met 'n inskrywing vorm die middelpunt van die Richard Liversidge-gedenktuin by die McGregor Museum.

Die Kimberley Historiese Vereniging het ook 'n jaarlikse Richard Liversidge-Gedenklesing tot stand gebring. Dit word gelewer op die vereniging se Algemene Jaarvergadering.


</doc>
<doc id="114495" url="https://af.wikipedia.org/wiki?curid=114495" title="Ella Eloff-van der Walt">
Ella Eloff-van der Walt

Ella Eloff-van der Walt (distrik Rustenburg, Transvaal, 12 Oktober 1906 – 25 Desember 2000) was ’n vrugbare skrywer van Afrikaanse romans en ’n Gereformeerde pastoriemoeder.

Elsje Magdalena Van der Walt is gebore op Waterkloof, die erfplaas van pres. Paul Kruger, haar oupagrootjie, in die Rustenburgse distrik. Haar vader was Stephanus Johannes Paulus (Paul) Eloff (5 Julie 1881 – 4 Februarie 1948), wat na sy oupa genoem is. Uit sy huwelik met Elsje Magdalena Steenkamp (20 Junie 1884 – 1 September 1957) is nog ses kinders gebore: dr. prof. Gerhardus Eloff, Anna Johanna Maria Aletta Eloff, Hilgaard Petrus Steenkamp Eloff, Hester Agnes van Breda en Stephanus Johannes Paulus Eloff. Ella se ouma aan vaderskant was Anna Johanna Maria Aletta Kruger (18 Maart 1859 – 4 Februarie 1937), ’n dogter van pres. Kruger by sy tweede vrou, Gezina Susanna Frederika Wilhelmina du Plessis. Sy was getroud met Gerhardus (Gert) Eloff. Haar groottante Elsie Eloff-Kruger was ook met ’n Eloff getroud, Ryk Freek, na wie die Pretoriase voorstad Eloffsdal genoem is. Deur dié kant van die familie was Ella verwant aan Jan Eloff, die tweede mynkommissaris van Johannesburg, na wie Eloffstraat genoem is en ’n jonger broer van Ryk Freek, en dié se seun kmdt. Sarel Eloff en dogter Elsie van Broekhuizen.

Reeds op skool het Ella Eloff belanggestel in letterkunde en het sy kortverhale geskryf. Haar vader wou dit laat publiseer, maar sy het geweier. Destyds het haar Engelsonderwyser aangemoedig om te skryf en voorspel dat sy nog eendag ’n skrywer sou word. Terwyl aan die Normaalkollege op Potchefstroom studeer het, het dié onderwyser haar dikwels geterg wanneer hy haar vakansies op haar tuisdorp raakgeloop het en gevra wanneer die boek dan verskyn. (In "Hier is ons skrywers!" van P.J. Nienaber het sy egter verklaar: "Niemand het my ooit aangemoedig om te skryf terwyl ek op skool was nie.")

Ná voltooiing van haar onderwysdiploma het sy ’n paar jaar lank skoolgehou voor sy in Desember 1929 met ds. S.J. van der Walt (1906–1987) getroud is. Hy was van 1930 tot 1961 agtereenvolgens leraar in vier Gereformeerde kerke: Molteno-kombinasie 1930–1941, Burgersdorp 1941–1946, Brakpan 1946–1952 en Krokodilrivier 1952–1961, en daarna tot sy aftrede in 1970 hoogleraar aan die Teologiese Skool van dieselfde kerkverband op Potchefstroom. Twee dogters is uit dié huwelik gebore en teen 1960 was daar twee kleinkinders. Van haar dogter Elsa Briel het reeds meer as vyf liefdesromans verskyf. Dis haar mikpunt om aan te hou skryf tot sy haar ma se 22 romans kan ewenaar. 
As pastoriemoeder het Ella Eloff-van der Walt haar man getrou in sy vier werkkringe bygestaan en leiding een raad aan die susters (vrouelidmate) gegee. Gedurende die drie dekades van predikantsvrouwerk het sy gedien as tesouriere, sekretaresse en voorsitter van die Kaaplandse Gereformeerde Sustersbond. Sy was as jong predikantsvrou teenwoordig met die stigting van dié Bond in 1932. As lid van die Vrouelandbou-unie het sy talle demonstrasies gee. Sy was besonder lief vir blomme en het ’n pragtige blomtuin gehad by die pastorie op Brakpan, maar waarskynlik ook in die ander drie gemeentes.

Eloff-van der Walt het tot haar dood 10 jaar lank in Huis Herfsblaar in Queenswood, Pretoria, gewoon. Sy is twee maande en 13 dae ná haar 94ste verjaardag oorlede en is oorleef deur twee dogters, Elsa Briel (ook 'n skrywer van liefdesromans) en Annemarie Jacobs, twee skoonseuns, 10 kleinkinders en sewe agterkleinkinders. Sy op Vrydag 29 Desember 2000 vanuit die Gereformeerde kerk Krokodilrivier op Pansdrift begrawe, haar en haar man se laaste standplaas.

Ná haar troue het haar man haar aangemoedig om te skryf en ’n vulpen het die deurslag gegee. Terwyl ds. Van der Walt op ’n keer op kerklike werk moes weggaan, het hy ’n pragtige vulpen vir sy vrou as verjaardagpresent met die wens "dat die pen ’n boek sal skrywe". Toe hy terugkom, was die boek reeds halfpad geskryf. Dit was "Tussen die tuine", wat die Nasionale Pers in 1939 uitgegee het en waarvan binne ’n maand 8 000 eksemplare verkoop is. Net ses maande later het "Tersia" verskyn. Ná dié twee boeke het Aletta du Plessis (mev. dr. J.A. du Plessis), ’n suster van die skrywer-predikant ds. Willem Postma, skoonsuster van die digter en Psalmberymer Totius en dogter van ds. Dirk Postma, herstigter van die Gereformeerde Kerk, ’n kaartjie aan Ella Eloff-van der Walt gestuur om gesê "dat die boeke mooi beskrywende taferele bevat en dat sy die romans baie geniet het". 

Op hierdie tydstip het sy en haar dogtertjie van 15 maande haar eggenoot op 'n studiereis na Nederland vergesel. Weens die uitbreek van die Tweede Wêreldoorlog in 1939 moes hulle gouer terugkom as wat aanvanklik bedoel was. Die teleurstelling en die rowwe en onstuimige terugreis op see wat baie spanning en angs meegebring het, het "Die ankers van die lewe" in 1941 laat verskyn, die jaar waarin haar man ’n beroep na Burgersdorp aangeneem het. 

Op uitnodiging van die Welvaartsvereniging van Johannesburg besoek sy die agterbuurtes daar en skryf toe "Donker Skaduwees" (1943). Hierop het sy soveel briewe van waardering (en met die versoek om 'n vervolgboek te skryf) ontvang dat die "Westergloor" in 1944 die lig sien. Gedurende die volgende drie jaar het uit haar pen verskyn: "Weerklank van die klowe", "Verkeerde liefde", "Najaarsrose" en "Die twee weë", terwyl hulle in die Burgersdorp werksaam was (tot 1946). 

Terwyl hulle in die gemeente Brakpan gearbei het van 1946 tot 1952 het "Op 'n vinnige wolk" en "En die nagwind waai" verskyn, asook "Skugtere bloeisel" toe haar tweede baba 'n jaar oud was. Sy het so vinnig geproduseer dat sy 12 romans binne 13 jaar laat verskyn het. Elke keer dat 'n boek klaar was, het sy gedink dis die laaste een, maar wanneer die skrywersdrang haar beetgepak het, is 'n nuwe verhaal gebore wat eindelik in boekvorm verskyn. 

As predikantsvrou het sy baie ervaring opgedoen van menslike karakters en geaardheid sodat sy altyd nuwe karakters vir haar nuwe roman kon vind. Vanaf 1953 tot 1959 het die volgende romans van haar die lig gesien: "Dwaalligte in die vleie", "Die lelies van Lelievlei", "Waterlose fonteine" en "Waar die veldduiwels dans". Daarna het onder meer ook nog "In die greep van die skim" verskyn. Daarna het onder meer ook nog verskyn "Maar die lem slaan toe" en "Thaba ya Moya/Berg van die wind". 

Behalwe liefdesromans (altesaam 22 in haar leeftyd), het uit haar pen tussen 1939 en 1959 altesaam 50 kortverhale en artikels van haar in 12 verskillende tydskrifte verskyn, naamlik "Die Huisgenoot", "Die Brandwag", "Rooi Rose", "Ons Kleintjie, Die Vroue-Wêreld, Fleur, Voorslag, Die Gereformeerde Vroueblad, Die Kerkblad, Die Landbouweekblad, Rooi Rose" se "Gedenkalbum" en "Uit Vroueharte", saamgestelde werk. 'n Novelle, "Dit was my Hand" het in "Fleur" Augustus 1946 verskyn; die vervolgverhaal "Twee Vroue in Swart" in "Die Brandwag" Maart 1956; die vervolgverhaal vir kinders "Die Granaatmannetjie" in "Voorslag" April 1948.

Eloff-van der Walt was besonder lief vir kinders en het dit as 'n groot voorreg beskou dat sy veral vir die jeug kon skryf; daarom was haar boeke almal liefdesromans. Dit was haar grootste strewe om met haar boeke die "moderne sedebederwende sensualistiese liefdesbeskrywings" teë te werk. Sy het steeds gewerk om "die liefde in sy verhewenheid en skoonheid te teken as die heerlikste van God se gawes aan die mens en so die jongmense te besiel om ware geestelike liefde te soek om sodoende hulle toekoms op 'n hegte fondament te bou" (aangehaal ’n "Die Gereformeerde Vrou", 1956). Haar man was haar grootste kritikus en wie se kritiek sy ook dankbaar aanvaar het. In 1949 skryf P.J. Nienaber "Hier is ons skrywers!": Vandag is haar eggenoot haar vernaamste kritikus en voordat sy ’n boek die wêreld instuur, moet hy eers sy goedkeuring daaraan heg."

Die Afrikaanse Pers Boekhandel het haar boeke bemark as "romans met reine onbaatsugtige liefde as tema". Op ’n keer het 'n skoolhoof aan die Oos-Rand van haar romans gesê: "Die feit dat sy 'n predikantsvrou en 'n moeder van die volk is, verklaar die strekking van haar boek. Mev. Van der Walt skryf met 'n spesiale doel, naamlik om met haar kuns iets te bring – sy skryf vir haar volk en haar volk se kinders – nie vir kritici nie. Haar taal is eenvoudig en beeldryk en haar boeke is skoon. Jy hoef nie te aarsel om haar romans aan te beveel nie." J.M. du Plooy skryf in 1959 in gemelde gedenkboek: "Waar dit nog altyd die kenmerk van haar romans was, is ons as Gereformeerde vroue dankbaar dat sy 'n besliste teëvoeter bied teen die snert en sedebederwende lektuur wat orals te koop aangebied word en wat wel, ongelukkig, deur baie moeders gekoop en gelees word."

Ná haar dood het die volgende berig op 27 Desember in "Beeld" onder opskrif die “Skrywer van romans, verhale sterf op Kersdag” verskyn: “Mev. Ella Eloff-Van der Walt (foto), romanskrywer en agterkleinkind van oudpres. Paul Kruger, is op Kersdag in die ouderdom van 94 jaar ná 'n kort siekte dood. Eloff-Van der Walt, wat op 12 Oktober 94 geword het, was die afgelope tien jaar 'n inwoner van Huis Herfsblaar in Queenswood, Pretoria. Altesame 22 romans, talle vervolg- en kortverhale, novelles en leesboekies vir kinders, het uit haar pen verskyn. Sy was ook vroeër jare musiekonderwyseres en sy het gereeld as spreker by volksfeeste opgetree. Eloff-Van der Walt was getroud met prof. Eppie van der Walt, wat verbonde was aan die Gereformeerde Kerk se teologiese skool in Potchefstroom. Hy is in 1987 dood. Die egpaar was ook pastoriepaar op verskeie plekke waaronder Molteno, Brakpan en Pansdrift in die Brits-omgewing. Eloff-Van der Walt sal volgens geliefdes onthou word vir haar sonnige geaardheid en innemende persoonlikheid. Sy laat twee dogters, Elsa Briel en Annemarie Jacobs, twee skoonseuns, tien kleinkinders en sewe agterkleinkinders agter. Sy word Vrydagoggend om elfuur uit die Gereformeerde kerk Krokodilrivier by Pansdrift begrawe.”



</doc>
<doc id="114499" url="https://af.wikipedia.org/wiki?curid=114499" title="Nagreis">
Nagreis

Die Nagreis van Isra en Mi'raj (Arabies: الإسراء والمعراج, "al-’Isrā’ wal-Mi‘rāj") is ’n reis in twee dele wat die profeet Mohammed volgens die Islam omstreeks 621 n.C. in een nag afgelê het. Dit word beskryf as beide ’n fisieke en geestelike reis. ’n Kort beskrywing van die verhaal kom voor in soera 17 ("Al-Isrâ‘", "Die Israeliete") van die Koran, en ander besonderhede uit hadit-geskrifte, versamelings wat vertel van die leringe, dade en mededelings van Mohammed.

In die Isra-deel reis Mohammed op die ros Boerak na die Verre Moskee, waar hy ander profete in gebed lei. Hy vaar dan op na die hemel in die Mi'raj-deel van die reis waarin hy met Allah praat. God gee Mohammed opdrag om aan die gelowiges die besonderhede van gebed te vertel. Die herdenking van dié reis is een van die belangrikste gebeure in die Islamitiese kalender.

In die Koran is die soera "Al-Isrâ‘" na die Isra genoem. Die eerste vers beskryf die Isra kortliks. Daar is ook inligting in ’n latere vers, in soera 53, wat volgens sommige geleerdes verband hou met die Nagreis.

In verskeie hadit-geskrifte kom meer besonderhede voor. Die Isra is die deel van Mohammed se reis van Mekka na Jerusalem. Dit het begin toe Mohammed in die Al-Masdjid al-Haram was en die aartsengel Gabriël (Djibrail) na hom gekom het. Hy het Boerak, tradisioneel die hemelse ros van die profete, saamgebring. Boerak het Mohammed na die Verre Moskee geneem, volgens baie in Jerusalem. Mohammed het Boerak aan die Tempelberg vasgemaak en gebid, waar hy in opdrag van God deur Gabriël getoets is. Volgens Anas ibn Malik, ’n metgesel van Mohammed wat in dié tyd ’n jong seun moes gewees het, het die profeet gesê: "Djibrail het vir my ’n vat melk, ’n vat wyn en ’n vat water gebring, en ek het die melk gekies. Jibrail het gesê: 'Jy het die "Fitra" (natuurlike instink) gekies.'"

In die tweede deel van die reis, die Mi'raj (’n Arabiese woord wat letterlik "leer" beteken), het Boerak hom na die hemele vervoer, waar hy deur die "sewe hemele" gereis het en met vroeëre profete gepraat het, onder andere Ibrahim (Abraham), Moesa (Moses), Johannes die Doper en Isa (Jesus). Mohammed is toe na Sidrat al-Muntaha, ’n heilige boom, geneem. Volgens die Islamitiese tradisie het God vir Mohammed opdrag gegee dat Moslems 50 keer per dag moet bid; Moses het egter vir Mohammed gesê dit sal moeilik vir die mense wees en het Mohammed aangeraai om dit te probeer verminder. Dit het toe eers tien keer en eindelik vyf keer geword.

Die plek wat in die Koran die "Verre Moskee" genoem word (Arabies: المسجد الأقصى, al-Masjidu 'l-’Aqṣá), word histories beskou as die terrein van die hedendaagse Masdjid al-Aksa in Jerusalem. Die moskee was egter nog nie gebou in Mohammed se tyd nie. Die Jerusalemse vertolking is aangevoor deur die vroegste biograaf van Mohammed, Ibn Ishaq (omstreeks 704-761/770) – en word deur verskeie hadit-geskrifte ondersteun. Die term vir moskee (Arabies: "masdjid") beteken letterlik "plek van neerknieling" en dui dus op plekke van aanbidding en nie noodwendig ’n gebou nie. Soos Mohammed gesê het: "Die aarde is vir my (en vir my volgelinge) ’n plek gemaak om te bid." Nadat die Rasjidoen-kalief Omar Jerusalem ná Mohammed se dood verower het, is ’n gebedshuis op die terrein gebou. Dit is tydens die bewind van die Omajjadiese kalief Abd al-Malik ibn Marwan begin vergroot en in 705 n.C. deur sy seun, al-Walid I, voltooi. Die gebou is herhaaldelik deur aardbewings verwoes en herbou, totdat dit in 1033 die laaste keer deur die Fatimidiese kalief ʻAlī az-Zāhir herbou is. Dit is die gebou wat vandag nog staan.

Baie Westerse historici, soos Heribert Busse en Neal Robinson, stem saam dat Jerusalem die plek is wat oorspronklik bedoel is. Moslems het destyds na Jerusalim gedraai wanneer hulle gebid het. Volgens die volgende verse uit die Koran het God die rigting (kiebla) later na Mekka verander:

Moslems vier die herdenking van Mohammed se Nagreis – sommige deur ekstra te bid, en ander deur stede met elektriese ligte en kerse te verlig. Sommige mense kan vir ander die verhaal vertel van hoe Mohammed se hart deur Gabriël rein gemaak is en hoe die engel hom met kennis en geloof gevul het ter voorbereiding van sy reis na die sewe hemele. Ná salaah word kos en versnaperinge voorgesit.

Die Masdjid al-Aksa dui die plek aan van waar Mohammed volgens die Islam na die hemele opgevaar het. Die presiese datum van die Nagreis is nie bekend nie, maar word gevier asof dit voor die hidjra en ná Mohammed se besoek aan die mense van Taif plaasgevind het.




</doc>
<doc id="114501" url="https://af.wikipedia.org/wiki?curid=114501" title="Susanna du Plessis">
Susanna du Plessis

Susanna du Plessis (Burgersdorp, Kaapkolonie, 18 April 1884 – 21 Junie 1973) was ’n predikantsvrou in een gemeente van die Gereformeerde Kerk.

Haar ouers was ds. L.P. Vorster (1862–1934) en Abrahama Johanna Coetzee (27 Januarie 1865, Reddersburg – 19 Mei 1943, Pretoria), dogter van ds. A.A.J. de Klerk Coetsee, leraar van Philipstown (1869–1872) en Reddersburg (1872–1903). Ds. Vorster was die oudste seun van Casper Jan Hendrik Vorster en sy vrou, Lasya Susanna van der Walt, 'n dogter van Tjaart van der Walt, eienaar van die plaas Grootfontein, die huidige landboukollege by Middelburg, waarop die Gereformeerde kerk Middelburg, Kaap, in 1860 gestig is. Sy vader was predikant van die Gereformeerde Kerk van 1880 tot 1899: Fauresmith 1880–1882, Bethulie 1882–1894, Humpata 1894–1897 en eindelik Ventersburg 1897 tot sy dood in die amp op 20 Mei 1899.

Twaalf kinders is uit Susanna se ouers se huwelik gebore (van wie een kleintyd oorlede is), onder wie dr. Steyn Vorster, regspraktisyn in Pretoria en een van die vier manne wat prof. H.P. Lamont, skrywer van die berugte boek "War, wine and women", geteer-en-veer het. Die voorval het 'n groot opskudding veroorsaak en was aanleiding tot 'n strafsaak in die magistraatshof en 'n siviele geding in die hooggeregshof. 'n Suster van haar, Martha, was getroud met ds. Dirk du Plessis en so 'n skoonsuster van prof. J.A. du Plessis.

Susanna Vorster is op 8 April 1904 in die eg verbind met ds. H.J.R. du Plessis. Uit dié huwelik is vyf seuns en twee dogters gebore. Die oudste dogtertjie en die jongste seuntjie is op jeugdige leeftyd oorlede. Op 9 Februarie 1907 is haar eggenoot as predikant van Erasmus bevestig, tans die Gereformeerde kerk Bronkhorstspruit. Destyds was dit 'n klein dorpie, tussen Pretoria en Witbank geleë aan die spoorlyn en die hoofpad na die ooste waarvan die eindpunt Lourenço Marques (Maputo) was. Net drie Gereformeerde gesinne het indertyd op die dorpie met sy sowat 40 inwoners gewoon. Dit was 'n stil en eensame lewe vir die jong predikantsvrou, te meer nog aangesien haar eggenoot die grootste gedeelte van die tyd weg van die huis af met huisbesoek was. Hy was net die sesde predikant in Transvaal, en in 1908 die vyfde, nadat ds. W.J. de Klerk die beroep na Aliwal-Noord aangeneem het. 

Ds. Du Plessis het in 1908 onder 'n boom op plaas nr. 1 die eerste Gereformeerde erediens in Kenia gehou. Dis nie bekend of sy vrou hom daarheen vergesel het nie.

Die opvoeding van die kinders, die behartiging van al die huislike pligte en selfs ook klein kerklike sake was die werk van die pastorievrou. Die naaste geneesheer was in Pretoria. Vervoer was 'n probleem, want motorkarre was skaars en die trein ver. Dit was dus geen kleinigheid vir die moeder om met siektes te worstel en dit terwyl haar man byna altyd weg van die huis af was nie. Aan die begin van sy dienstyd, toe daar net ses Gereformeerde predikante in Transvaal was, moes hy 32 keer per jaar Nagmaal bedien, waarskynlik op agt verskillende plekke.

Maar Susanna du Plessis was moedig en 'n ware steun sodat sy die werk van haar man ligter gemaak het. Weens die groot afstande, die swak vervoermiddels en die armoede (kort ná die Driejarige Oorlog) en byna geen lidmate op die dorp nie, was daar aan die begin van 'n sustersaksie geen sprake nie. Toe die susters begin werk, was die hoofdoel geldinsameling vir 'n orrel en toe die nuwe kerkgebou klaar was, kon die susters kort daarna 'n orrel koop en ten volle betaal. 

Van dié kerk het prof. J.A. du Plessis die hoeksteen op 9 November 1929 gelê. Dit is ontwerp deur die vermaarde argitek Gerard Moerdijk, wat soortgelyke kerke vir onder meer die NG gemeentes Queenstown, Louis Trichardt en Salisbury ontwerp het en 'n identiese kerk vir die Gereformeerde kerk Waterberg. Die kerkgebou is op 11 Oktober 1930 ingewy. Twee jaar ná die ingebruikneming is elektriese ligte aangebring met geld wat die vrouelidmate onder mev. Du Plessis se leiding ingesamel het, en reeds teen 1937 was die skuld op die gebou afbetaal. Selfs nog in 1940 het mans en vroue afsonderlik in die kerk gesit en was die manslidmate in ’n deftige swart manel geklee. 

Die egpaar Du Plessis het 46 jaar in hierdie gemeente gearbei, hul enigste, en het ná sy emeritaatsaanvaarding in Pretoria gaan aftree.



</doc>
<doc id="114502" url="https://af.wikipedia.org/wiki?curid=114502" title="Boerak">
Boerak

Boerak (Arabies: البُراق, "al-Burāq", "weerlig") is in die Islamitiese mitologie ’n ros van die hemel wat profete vervoer het. Hy is die bekendste daarvoor dat hy Mohammed op sy Nagreis van Mekka na Jerusalem vervoer het en daarna na die hemel.

In kunswerke van die Nabye Ooste en Persië word Boerak amper altyd met ’n menslike gesig uitgebeeld. Geen hadit of vroeë Islamitiese verwysings dui egter daarop dat hy ’n menslike gesig gehad het nie. Dit kom moontlik van die verkeerde vertaling van Arabiese tekste in Persies waar die ros beskryf word as "’n wese met ’n pragtige gesig". Volgens die Islamitiese geloof kon Boerak so ver spring as wat hy kon sien. 

Die Nagreis het volgens Moslems in die 7de eeu plaasgevind, 10 jaar nadat Mohammed ’n profeet geword het. Mohammed was in die Al-Masdjid al-Haram toe Gabriël met Boerak aan hom verskyn. Mohammed het op die ros na die "Verre Moskee" gereis – daar word geglo dit is die Masdjid al-Aqsa in Jerusalem. Hierna het Boerak hom na die sewe hemele geneem, waar hy Allah en verskeie profete ontmoet het, onder andere Ibrahim (Abraham), Moesa (Moses), Johannes die Doper en Isa (Jesus). Hier het hy opdrag gekry dat Moslems vyf keer per dag moet bid. Boerak het Mohammed daarna teruggeneem na Mekka.

In die Koran word kortliks van die Nagreis vertel:

Hadit-geskrifte gee meer besonderhede oor die reis.

Volgens die Arabiese Moslemhistorikus Ibn Ishaq het Boerak Abraham vervoer wanneer hy sy vrou Hagar en seun Ismael besoek het. Volgens dié tradisie het Abraham by sy een vrou, Sara, in Sirië gewoon, maar Boerak sou hom soggens na Mekka bring om sy gesin daar te besoek en hom saans terugneem na Sara.



</doc>
<doc id="114505" url="https://af.wikipedia.org/wiki?curid=114505" title="Christina Kruger">
Christina Kruger

Christina Susanna Kruger (gebore Bingle, distrik Queenstown, Kaapkolonie, datums onbekend) was as die eggenote van ds. Jan Hendrik Kruger (oorlede op 3 September 1963) 38 jaar lank Gereformeerde predikantsvrou van Postmasburg, naamlik van 1914 tot 1952.

Christina Bingle is op die plaas Flinkfontein gebore. Sy het haar opleiding as onderwyseres aan die Steynsburgse CNO-skool ontvang en daarna skoolgehou. In 1914 is sy met ds. Kruger, predikant van Postmasburg, getroud op Sterkstroom. Hy was voorheen, van 1907 tot 1911, predikant van Molteno. Ná hulle wittebroodsdae in Oos-Londen kom hulle per trein in Kimberley aan en vertrek daarvandaan per Ford-motorkar na Daniëlskuil en vandaar per perdekar na Postmasburg, 'n vermoeiende reis vir 'n jong bruid. Die gemeente was hoogs tevrede met die keuse van die dominee, want "mev. Kruger was nie alleen mooi nie, maar ook baie vriendelik en gasvry", luidens ’n onbekende bron. 

Haar eggenoot het ’n wye arbeidsveld gehad: Postmasburg, Kimberley, Kuruman, Daniëlskuil en Olifantshoek waar op al vier laasgenoemde plekke later selfstandige gemeentes gestig is. Huisbesoek moes eers met 'n kar en perde gedoen word en later met ’n ou Ford-motortjie in die snikkende hitte en sanderige paaie. Weke aaneen moes mev. Kruger alleen tuisbly met die kindertjies. Dokters was ver en het baie geld gekos. Maar sy was 'n moedige vrou en jonk en oud het na haar opgesien. Sy was 'n krag, nie alleen in die gemeente nie, maar ook in die samelewing. 

In 1925 stig sy 'n Dorkasvereniging en met haar hulp het hierdie vereniging vir siekes gesorg, want daar was nog geen hospitaal nie. Ook met die skool en die oprigting en instandhouding van die koshuis het sy die leiding geneem. Basaars is gehou om geld in te samel. Later het sy ook gehelp met die opbou en instandhouding van 'n hospitaal wat eers onder beskerming van die twee Afrikaanse kerke (die Gereformeerde en die Nederduitse Gereformeerde gestaan het. Siekes en armes is gereeld deur haar besoek en opgebeur. Agt en dertig jaar het sy as predikantsvrou daar gearbei en op die dorp bly woon nadat haar man sy emeritaat in 1952 aanvaar het. In sy lang dienstyd het hy meer as die helfte van die huidige (2016) kerke in die Klassis Griekwaland-Wes gestig.

Uit hul huwelik is vyf dogters gebore wat almal getroud is. 


</doc>
<doc id="114506" url="https://af.wikipedia.org/wiki?curid=114506" title="Zoelfikar">
Zoelfikar

Zoelfikar of Zulfikar (Arabies: ذو الفقار "Ḏū-l-Faqār" of "Ḏū-l-Fiqār") was ’n tweepuntige swaard wat Mohammed volgens die Islamitiese mitologie van die engel Gabriël gekry en aan sy skoonseun, die kalief Ali ibn Abi Talib, gegee het. Dit is een van die bekendste simbole van die Islam, en vir die Moslems net so belangrik as die swaard Excalibur vir die Britte. 

Zulfikar word al eeue lank in die ikone van Islamitiese lande uitgebeeld en is veral deur die Abbasidiese kalief en die Ottomaanse Ryk gebruik. Dit word dikwels uitgebeeld met twee lemme om die mite te verduidelik. Volgens die Sjiiete, wat glo imam Ali was die eerste opvolger van Mohammed, was die swaard ’n magtige wapen. Hul spreekwoord "La fata illa Ali, la saif illa Zulfikar", wat beteken "daar is geen man soos Ali, daar is geen swaard soos Zulfikar nie", word dikwels op swaarde gegraveer. 

Zulfikar is ook ’n Islamitiese voornaam – bekende mense met die naam is die Pakistans-Engelse skrywer Zulfikar Ghose en die Pakistanse politikus Zulfikar Ali Bhutto. 



</doc>
<doc id="114510" url="https://af.wikipedia.org/wiki?curid=114510" title="Tempelberg">
Tempelberg

Die Tempelberg (Hebreeus: הַר הַבַּיִת "Har HaBáyit", Arabies: الحرم الشريف "al-Ḥaram al-Šarīf") is ’n heuwel in Jerusalem en een van die belangrikste godsdiensterreine in die wêreld. Dit word al duisende jare in die Judaïsme, Christendom en Islam as ’n heilige plek beskou.

Die huidige terrein word oorheers deur drie groot geboue uit die vroeë Omajjadiese tydperk: die al-Aqsa-moskee, Rotskoepel en Kettingkoepel, sowel as vier minarette. Herodiaanse mure en poorte is later aangevul met strukture uit die laat Bisantynse en die vroeë Islamitiese tydperk. Dit kan bereik word deur 11 poorte, 10 vir Moslems en een vir nie-Moslems, en word deur die Israeliese polisie beheer.

Die Tempelberg is die heiligste terrein in Judaïsme. Volgens dié geloof is dit die plek op aarde waar God se teenwoordigheid die duidelikste is. Sedert minstens die 1ste eeu n.C. word die berg verbind met Moriaberg (Hebreeus: הַר הַמוריה, "Har HaMōriyā"). Dit is waar Abraham opdrag gekry het om Isak te offer.

In verskeie verse in die Ou Testament word aangedui dat die Tempelberg ook verbind word met Sionsberg. Sionsberg word onder meer genoem in Jesaja, die Psalms en die eerste boek van die Makkabeërs (omstreeks 2de eeu n.C.) en verwys vermoedelik na die Tempelberg.

Volgens die Bybel het albei Joodse tempels in Jerusalem op die Tempelberg gestaan, hoewel daar net argeologiese bewyse van die tweede een is. Daar word egter wyd geglo daar is ’n verband tussen Salomo se tempel en die Tempelberg. Volgens die Bybel moet die plek dien as ’n sentrum vir alle nasionale lewe – dus ’n regering-, reg- en godsdienssentrum. Tydens die tydperk van die tweede tempel het dit ook gedien as ’n ekonomiese sentrum.

Volgens die Joodse tradisie en geskrifte het Salomo die eerste tempel in 957 v.C. gebou en is dit in 586 v.C. deur die Babiloniërs verwoes. Die tweede tempel is onder beskerming van Zerubbabel in 516 v.C. gebou en in 70 n.C. deur die Romeinse Ryk verwoes. In die 2de eeu is die terrein gebruik vir ’n tempel vir Jupiter Capitolinus. Dit is herontwikkel ná die Arabiese verowering.

Jode glo ’n derde en laaste tempel sal ook hier gebou word. Baie Jode sal nie op die berg self loop nie omdat hulle bang is hulle betree per ongeluk die plek waar die Allerheiligste gestaan het, want op dié terrein is steeds ’n goddelike teenwoordigheid. Die Klaagmuur is ook op die heuwel.

In die Nuwe Testament was dit steeds die plek waar verskeie gebeure in Jesus se lewe plaasgevind het. Ná die vernietiging van die tempel in 70 n.C., wat deur die vroeë Christene beskou is as goddelike straf vir die sondes van die Joodse volk, het die Tempelberg sy belangrikheid vir Christene verloor.

Bisantynse Christene het, ondanks tekens van ’n mate van herbouing op die esplanade, die Tempelberg verwaarloos, veral nadat ’n Joodse poging om die tempel te herbou, in 363 deur ’n aardbewing verwoes is. Dit het daarna ’n afgeleë puinhoop geword, dalk buite die stadsgrense, toe Christene in die Heilige Grafkerk begin aanbid het en die sentraalheid van Jerusalem deur Rome vervang is.

Feitlik onmiddellik ná die Moslemse verowering van Jerusalem in 638 het kalief Omar die terrein goed laat skoonmaak en Jode toegang daartoe gegee. Onder Soenni-Moslems word die berg beskou as die derde heiligste terrein in die Islam. Hulle glo dit is die plek wat Mohammed op sy Nagreis besoek het en van waar hy na die hemel opgevaar het. Dit word verder verbind met Joodse profete wat ook in die Islam vereer word.

Omajjadiese kaliefs het die al-Aqsa-moskee en Rotskoepel op die heuwel laat bou. Die koepel is in 692 voltooi en dit is dus een van die oudste bestaande Islamitiese strukture ter wêreld. Die moskee staan aan die verre suidelike kant van die Tempelberg en kyk in die rigting van Mekka. Die Rotskoepel is in die middel, op of naby die plek waar die heilige tempel eens gestaan het.

In die lig daarvan dat die heuwel vir beide Jode en Moslems heilig is, is dit een van die mees betwiste godsdiensterreine ter wêreld. Sedert die Kruistogte beheer die Moslemgemeenskap van Jerusalem die terrein sonder onderbreking as ’n Waqf. Omdat dit deel van die Ou Stad is wat sedert 1967 deur Israel beheer word, maak beide Israel en die Palestynse Owerheid aanspraak daarop en dit bly steeds ’n groot fokuspunt van die Arabies-Israeliese konflik.

In ’n poging om die status quo te handhaaf, dwing die Israeliese regering ’n omstrede verbod af op aanbidding op die Tempelberg deur nie-Moslems.


</doc>
<doc id="114511" url="https://af.wikipedia.org/wiki?curid=114511" title="Grangerbaai">
Grangerbaai

Grangerbaai is 'n inham in Tafelbaai tussen Mouillepunt en die Victoria & Alfred Waterfront. By Grangerbaai is die Groenpunt-stadion, 'n gholfbaan en 'n kampus van die Kaapse Skiereiland Universiteit van Tegnologie met die hotelskool. Vroeër was daar ook 'n kollege waar offisiere opgelei is vir die handels- en vissersvlote.

Die baai is vernoem na kapt. Robert Augustus Granger, 'n Kaapse sekeman en skeepseienaar, wat betrokke was by die ghwanobedryf by Ichaboe en die walvisvangs. By 'n skeepsramp in die baai het hy verskeie opvarendes se lewens gered.



</doc>
<doc id="114513" url="https://af.wikipedia.org/wiki?curid=114513" title="Sy klink soos lente">
Sy klink soos lente

Sy klink soos lente is 'n Afrikaanse rolprent wat op 30 September 2016 vrygestel is. Die rolprent is in Johannesburg verfilm. Stiaan Smith vertolk een van die hoofrolle, maar het ook die draaiboek geskryf.

Die rolprent is 'n romantiese komedie. Dit het 'n ouderdomsperk van 10 tot 12 OL (ouerleiding vir gekruide taal). Die film is van Engelse onderskrifte voorsien.


Ben is ’n werktuigkundige by ’n motorhandelaar in Johannesburg, en Linda 'n beeldskone, slim rooikop, wat mekaar een aand in 'n kroeg ontmoet. Ben herken haar dadelik en weet dat dit die baas se dogter is, maar sy weet nie wie hy is nie. Hulle is dadelik aangetrokke tot mekaar. In ’n waansinnige en onsekere poging om sy identiteit te verdoesel, jok Ben vir Linda en vertel haar dat hy die hoofsanger van ’n musiekgroep is.

Ben en Linda se liefde blom onverwags en hy besluit dat hy sy woord gestand sal moet doen. Hy begin 'n groep saam met ’n paar medewerkers en skryf vir 'n kompetisie in. Dit blyk egter vinnig dat ’n musiekloopbaan nie in elke man se broek sit nie. En wat gaan gebeur as Linda uitvind dat hy vir haar gejok het?



</doc>
<doc id="114519" url="https://af.wikipedia.org/wiki?curid=114519" title="Sewebalk-nooientjie">
Sewebalk-nooientjie

Die sewebalk-nooientjie ("Abudefduf septemfasciatus") is 'n vis wat voorkom in die westelike Stille Oseaan en die Indiese Oseaan, meer spesifiek aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Sevenbar damsel".

Die vis word tot 19cm lank en is liggeel met 6 tot 7 donker vertikale breë, strepe op die sye en die kop. Somtyds is die streep oor die kop vaag. Die strepe word donkerder gedurende paartyd en wanneer die vis se gemoedstoestand verander. Die vis is territoriaal van aard en aggressief. Hulle leef in rots kusareas en vlak riwwe wat as gevolg van golfaksie ontbloot word in water wat 0.3 tot 4m diep is. Die onvolwasse vissies word in gety poele gevind. Hulle is alleenlopers en kan ook in klein groepies voorkom. Die vis vreet alge en klein ongewerweldes.

Die vis kan verwar word met die kolnooientjie ("Abudefduf sordidus").





</doc>
<doc id="114523" url="https://af.wikipedia.org/wiki?curid=114523" title="André Lötter">
André Lötter

André Lötter (gebore 6 Februarie 1984) is 'n Suid-Afrikaanse akteur, hy is veral bekend met sy rol as Liam in die kykNET-sepie Villa Rosa. Hy speel tans die rol as Rickus Welman in die SABC-sepie 7de Laan wat weeksaande uitgesaai word.

Lötter is grootgeword in die Oos-Rand. Hy is sedert 2015 getrou.


</doc>
<doc id="114526" url="https://af.wikipedia.org/wiki?curid=114526" title="Gerbrechta van Biljon">
Gerbrechta van Biljon

Gerbrechta Sophia (Gebrechtje of Breggie) van Biljon (gebore Smit, distrik Cradock, Kaapkolonie, 4 November 1829 – datum en plek onbekend) was een van die eerste lidmate van die Gereformeerde Kerk en die laaste skoonmoeder van dié kerkverband se eerste predikant, ds. Dirk Postma.

Breggie Smit se vader was Jacobus Petrus Erasmus Smit, gebore op 26 Januarie 1800 op die plaas Brakrivier, distrik Cradock, en oorlede op 30 November 1848. Uit sy eerste huwelik, met Martha Gerbrechta Sophia de Klerk, gebore op 3 Mei 1810, is vyf kinders gebore, van wie Breggie die oudste was. Breggie Smit was getroud met Willem Johannes van Biljon, gebore op 17 Maart 1825 op of by Cradock. Breggie en Willem van Biljon se jongste kind, Johanna (1854–1901), is op 20 Desember 1869 op 14-jarige leeftyd in die eg verbind met die 51-jarige ds. Dirk Postma, wat toe maar twee maande en 17 dae vir die vierde keer ’n wewenaar was.

Deur haar jongste kind se huwelik was Breggie die ouma van drie predikantsvroue en een predikant: Brechtje van Rooy, gebore op 26 Maart 1871, was die eggenote van ds. J.A. (Koos) van Rooy. Breggie se dogter se derde kind en enigste seun wat grootgeword het, ds. Willem Postma, het bekend geword as die skrywer Dr. O'Kulis. Willem se suster Laurika was prof. J.A. du Plessis se eerste vrou en Aletta sy tweede. Maria, die jongste van al Breggie se skoonseun se 20 kinders, was getroud met die geliefde digter en Psalmberymer Totius.

Breggie en haar man het geboer op die plaas Hoedklip in die distrik Burgersdorp. Hulle het nie oorspronklik behoort tot die streng ortodokse Doppers wat ook teen die sing van gesange gekant was nie, maar deur ’n diep en grondige ondersoek van die Skrif en die saligmakende waarhede van die Woord kon hulle hulle nie verenig met wat hulle en hul geesgenote as "liberale nuwighede" bestempel het nie. Hulle het die NG Kerk dan ook reeds enkele jare voor die afskeiding van 1859 verlaat en toe hulle verneem dat ds. Postma uit Transvaal in die Vrystaat (omstreeks April daardie jaar) aangekom het, het hulle daarheen gereis en aangesluit met die stigting van die Gereformeerde kerk Reddersburg op 12 Mei. Willem van Biljon het die gemeente Burgersdorp eers as diaken en toe as ouderling gedien en dit verteenwoordig op die eerste algemene sinode, dié op Reddersburg. Hy het ook deelgeneem aan die Grensoorlog van 1874.

Breggie en Willem het drie dogters en drie seuns gehad. Een van dié seuns, Stefanus J.P. van Biljon, is in 1860 gebore en was getroud met Hester Pretorius. Hy was ook 'n Burgersdorpse diaken, maar is oorlede in die ouderdom van 37. Sy plaas was Wonderboom, waar hy grootgeword en later geboer het. Oor dié plaas het Marie du Toit, kleindogter van Willem en Breggie van Biljon, in 1959 geskryf: "Op die plaas Wonderboom het ons baie aangename vakansies by my grootouers, ouderling W. van Biljon en sy eggenote, deurgebring." S.J.P. van Biljon het vier seuns en twee dogters gehad. Sy seun Willem van Biljon is in 1889 gebore en was getroud met Catharina Styger (dus moontlik familie van die aktrise Paula Styger. Hulle het op die plaas Winnaarsbaken in die distrik Burgersdorp gewoon. Hy het 24 jaar met tussenposes as ouderling in Burgersdorp se Gereformeerde kerkraad gedien en ook in kommissies en op meerdere vergaderings. Vyf dogters is uit dié huwelik gebore. 

Van Breggie van Biljon het ds. L.J. du Plessis in die Gereformeerde Kerk se 50-jarige gedenkboek van 1909 geskryf: "Die ou moeder Van Biljon was ’n lig in haar huislike en kerklike lewe. Sonder ophef, maar in stilte het sy deur woord en daad getuig en was haar geloof ook ander tot seën." (Die oorspronklike Nederlands: "Zonder ophef, maar in stilte getuigde zij van het licht der genade dat in haar was en ongemerkt dan ook naar buiten, in woord en daad zich openbaart, haar eigen huis en anderen ten zegen."



</doc>
<doc id="114527" url="https://af.wikipedia.org/wiki?curid=114527" title="Jana Coetzee">
Jana Coetzee

Jana Coetzee (1927–2012) was ’n Afrikaanse skrywer van veral liefdesverhale.

Anna Jacoba (Jana) Coetzee is op 27 Oktober 1927 gebore. Sy bly op Hartbeespoort. Vir lank tree sy in België op as evangelis en is ook joernalis. Sy is getroud met Jan en hulle het twee dogters, Rosa en Linda. Haar dogter Rosa is die bekende digter Rosa Smit. Op 14 September 2012 is sy oorlede

Haar kortverhale word in talle tydskrifte gepubliseer. “"Tussen die lewendes"” (1975) is ’n romantiese spanningsverhaal. Snaakse dinge gebeur in die lewe van die skatryk Daleen Nel. Sy gaan sien ’n sielkundige, maar dit vererger net haar angs. Daar is oënskynlik net een van twee moontlike verklarings, óf sy is besig om kranksinnig te word óf Glenda MacKay het teruggekeer uit die dood en besit van haar liggaam geneem. Daleen kan na niemand draai vir hulp nie. Marius behoort aan Vicky en haar stieffamilie haat haar – en boonop is hulle haar erfgename. 

Die woestyn liefdesverhaal “"Vasti van Babilon"” (1986) neem die begin van die Bybelverhaal van Ester om die geskiedenis van koningin Vasti te versin. Op die walle van die Eufraat buite Babilon het Vasti en Jeria as kinders saamgespeel en later ontdek dat hulle mekaar liefhet. Sy is egter ’n Persiër en hy ’n Jood uit ’n geslag van bannelinge, wat voortdurend deur sy ouers vermaan word dat hulle God ’n huwelik met ’n heiden verbied. Koning Xerxes, magtige heerser van die Persiese ryk, laat die beeldskone Vasti na sy paleis bring en verhef haar tot koningin. Vasti bly egter afsydig en kil teenoor koning Xerxes en ondermyn telkens sy gesag. Haar uittarting gaan te ver wanneer sy Xerxes se versoek weier om haarself aan wellustelinge te vertoon, waarvoor sy gestraf word. Jeria gaan intussen na Jerusalem om die stad te help opbou, omdat hy glo dat hy en Vasti geen toekoms saam het nie. Hy weet dat hy geen ander vrou as Vasti ooit sal liefhê nie, maar vertrou op sy God, wat hy glo hom verder sal lei. 

“"Liesbet"” (2012) word groot op ’n plaas naby die Magaliesberg waar die Hartbeespoortdam beplan en gebou word. Sy het ’n alles oorheersende liefde vir Grant, die hoof van die projek, maar hy is onbereikbaar. Tydens haar stiefma Kotie se ontydige, traumatiese bevalling neem Liesbet ’n eed waaraan sy met droefheid geketting bly, maar haar liefde vir Grant en die roeping tot moederskap is ondanks alle diepgewortelde besluite onstuitbaar. Jana skryf ook Christelike dramas wat deur die kerk opgevoer word.




</doc>
<doc id="114528" url="https://af.wikipedia.org/wiki?curid=114528" title="John Coetzee">
John Coetzee

John Coetzee (*25 November 1931, Florida –) is ’n skrywer van veral historiese jeugverhale in Afrikaans en Engels. Hy skryf ook wetenskapfiksie. Hy skryf ook onder die skuilnaam John Quest.

Christian Johannes Smith (John) Coetzee is op 25 November 1931 in Florida, Transvaal gebore. Sy vader is A.J. Coetzee, wat hoofvertaler van die Spoorwegtaalburo was, en sy moeder is ’n nooi Smith.

Sy huistaal is Afrikaans, maar hy kry sy skoolopleiding in Engels aan Marist Brothers College in Observatory, Johannesburg. Aan die einde van standerd agt (nou graad tien) verlaat hy die skool en hy voltooi sy matriek eers in 1956 deur korrespondensie.

Na sy voltydse skoolloopbaan word hy in 1948 ’n leerling-elektrisiën by die Suid-Afrikaanse Spoorweë en Hawens, waar hy na vyf jaar sy  vakleerlingskap voltooi en vir ’n verdere drie jaar as elektrisiën by die Spoorweë werk. Nadat hy sy matriek behaal, werk hy as personeelklerk by die destydse Departement van Onderwys, Kuns en Wetenskap in Pretoria. In hierdie tydperk studeer hy deeltyds deur die Universiteit van Suid-Afrika en behaal die B.A.-graad, waarin hy veral tale bestudeer, soos Afrikaans, Engels, Duits, Frans en Portugees.

Hy werk vier jaar lank by ’n Duitse familiefirma en behaal in hierdie tyd die Hoër Nasionale Diploma vir Vertalers, waarna hy in 1965 as tegniese vertaler by Yskor in diens tree. Hier werk hy tot sy aftrede as hoof van die Departement Vreemde Tale. Na aftrede doen hy vryskut vertaalwerk en skryf voltyds.

Hy en sy Deense vrou, Lene Maier, het drie kinders, twee seuns (Sven en André) en ’n dogter (Inger). Hulle reis baie en besoek onder andere die Verenigde State van Amerika en Europa.

Reeds as klein seuntjie begin hy skryf en sy eerste kortverhaal word op dertienjarige ouderdom deur ’n tydskrif aanvaar. Tydens sy vakleerlingskap skryf hy verskeie jeugboeke, maar geeneen word deur uitgewers aanvaar nie. In 1965 doen hy rumatiekkoors op en in die ses weke wat hy in die bed moet bly skryf hy nog ’n jeugboek, wat eweneens onsuksesvol is. Hierna voltooi hy ’n skryfkursus by Lyceum-kollege, waar hy die raad kry om ’n jeugverhaal met ’n historiese agtergrond te probeer. Hierna begin hy navorsing doen in die ou Suid-Afrikaanse geskiedenis en hierdie wending bring die ommekeer in sy skryfwerk mee. Hy is veral bekend vir sy geskiedkundige jeugromans wat in die natuur en/of in die tydperk van die ou Zuid-Afrikaansche Republiek afspeel. Verskeie van sy boeke word in Engels vertaal en ook voorgeskryf op skole, terwyl "Struben’s golden valley" op Onderwyskolleges en "Waar die hoogoonde gloei" aan die Universiteit van Stellenbosch voorgeskryf word. Hy skryf ook oorspronklike Engelse boeke, waaronder twee onder die skuilnaam John Quest. Kenmerkend van sy boeke is die groot verskeidenheid feite wat hy oor die tema, die tydperk en die werklike geskiedkundige gebeure soomloos in die verhaal inwerk. Een van sy eerste boeke is "Waar die hoogoonde gloei", wat op eenvoudige wyse die vervaardiging van yster en staal en die verwerking daarvan dokumenteer. Sy skets oor "Die Oosterspoor" word deur Chris Barnard opgeneem in "Die Transvaalse Laeveld".

Die "Buks"-reeks (in Engels vertaal as "Flint") is avontuurverhale wat teen die draai van die twintigste eeu teen die agtergrond van die goud- en diamantvelde en die destydse Rhodesië afspeel. Hierdie boeke slaag daarin om die geskiedenis op so ’n natuurlike wyse met die fiksie te verweef dat lesers ’n baie goeie begrip van die geskiedkundige gebeurtenisse verkry sonder dat dit enigsins afbreuk doen aan die verhaal. Die hoofkarakter is Buks Jonkers.

"Buks en die stropersbende" speel af teen die agtergrond van die Jameson-inval in 1896, terwyl Buks inwoon by sy oom en tannie Smittie. Daar is gerugte dat oom Smittie die vyand help en op ou Dobbel se rug gaan soek Buks sy oom. So neem hy eindelik deel aan die geveg van Doornkop.

"Buks en die dinamietramp" handel oor die noodlottige ontploffing van die dinamiettrein in Braamfontein in 1896.

"Buks en die goudsoekers" het die goudstormloop aan die Witwatersrand en Johannesburg in die negentigerjare van die negentiende eeu as boustof. Buks beleef saam met sy oom Smittie die teleurstellings en die vreugde, die avontuur en die wisselvallighede van die delwersbestaan.

Die runderpes-epidemie wat in 1896 boere se vee afgemaai het, is die agtergrond vir "Buks en die runderpes". Die smous neef Zak gee aan oom Smittie voor dat hy ’n goeie raat teen hierdie siekte het en verkoop sommer ’n aantal ander goed ook. Oom Smittie gee hom herberg vir die nag, maar vind die volgende oggend uit dat neef Zak hulle rot en kaal besteel het en Buks moet hom agternasit.

"Mensies in die Dorsland" is die verhaal van ’n Dorslandtrekkergesin in die 1870’s wat in die woestyn verdwaal het en hier ’n lewe moet maak. Die Dorslandtrekker bou ’n klein kliphuisie vir sy gesin en hulle voer ’n sukkelbestaan totdat ’n droogte uitbreek. Hulle stryd om aan die lewe te bly word deur middel van die kinders se speletjies vertel.  Leentjie sien die mensies by die watergat, maar Bertie en Mazeru glo haar nie en haar pa en ma wil nie hê dat sy oor die mensies moet praat nie. Dan begin die pampoene uit die pakkamer verdwyn.  Die gesin kry die honger Sankind wat hiervoor verantwoordelik is en hy word as een van die gesin grootgemaak.  Die helde van die verhaal is die Sankinders en die verhaal demonstreer dat mense normaalweg vasklou aan hulle oorsprong en dat hulle ’n eie weg kan kies sonder ’n verlies aan waardigheid of vriendskap.

"Struben se goue vallei" het die ontstaan van die goudmyne as tema en word in Engels vertaal as "Struben’s golden valley". Die verhaal speel af in Pelgrimsrus. Die jong seun Simon bly by sy weduweemoeder in Pietermaritzburg en gaan dan saam met sy oom Jim na Pelgrimsrus en Strubensvallei om spoelgoud te gaan soek. Hier raak Simon bevriend met Nita en Lood Buisman en hy beleef baie avonture. Dan is daar ook die geheim van Simon se pa se dood op Majuba. Oom Jim, wat ook op Majuba geveg het, leef steeds in vrees en daar is boonop ’n verwaarloosde boemelaar wat hulle agtervolg. Weereens is die geskiedkundige agtergrond baie realisties en word die ruwe lewe van die goudsoekers, die prosesse wat hulle gebruik om goud uit die aarde te kry en die rustige lewe op die Buismans se plaas knap uitgebeeld. Simon is ook ’n oortuigende hoofkarakter, wat aanvanklik baie dinge nie verstaan nie, maar wat in die verhaal ontwikkel en nuwe lewenswaardes ontdek.

"Vlam van die goudvelde" het ’n soortgelyke agtergrond en speel ook af aan die begin van die ontstaan van die goudvelde.

"Berg van die bosduiwe" speel af tydens die Anglo-Boereoorlog, met geloofwaardige en menslike karakters aan beide kante van die konflik.

In "Die ysterpad see toe" verwys die ysterpad na die spoorlyn tussen Komatipoort en Pretoria wat in 1894 geopen is. Dit vertel van jagters wat op groot skaal troppe wild en olifante uitmoor om die spoorlynwerkers te voed en beskryf die verdwyning van die ossewa as gevolg van die bou van die spoorlyn en die daarmee gepaardgaande verandering in lewenstyl. Andries Nagel moet aanskou hoe sy transportbedryf bedreig word deur die bou van die spoorlyn en hy besluit om ’n jagtog na die Oos-Transvaal te onderneem om olifante te gaan jag. Sy seun Dries werk sonder sy toestemming aan die spoorlyn en hy stuur sy veertienjarige seun Dolf om Dries te gaan haal. In Krokodilpoort maak Dolf kennis met die Nederlanders en ander in diens van die Spoorwegmaatskappy, die NZASM. Dolf leer die Nederlanders ken en besef dat hulle sterk gekant is teen die onbeperkte jagtery, veral Joop Behrends, wat president Kruger wil oortuig om jag in die Laeveld te verbied. So gebeur dit dat Kruger die oudste deel van die Krugerwildtuin proklameer. Benewens die avonture wat die kinders beleef is daar ook ontluikende romanse om die aandag verder te boei.

"Trekspoor in die wildernis" handel oor die epiese tog van Dina Fourie en haar Engelse man, die droster en avonturier John Chambers, op pad na die Mosambiekse kus by Sofala. Hul trekspoor in die wildernis word gevolg deur die weeskind, Kobus Jonker, en sy voog, oom Hannes. Intussen vind die swart inheemse stamme vir Dina en vyftig swart krygers draf deur die oerbos met haar op ’n draagbaar. Vir meer as seshonderd kilometer draf hulle so deur die koorslandskap, tot by die plaas Goedewensch, naby Schoemansdal. Hier is die einde van hul ongelooflike reis, by João Albasini, die vriendelike Portugese handelaar, en superintendent van die swart stamme oos van Schoemansdal. Hier vind Kobus en Hannes ná maande van teistering en ontberings die “wondervrou” by Albasini en kan hulle terugkeer na Schoemansdal en Kobus na sy Nella. Kobus is ’n interessante hoofkarakter met vele fasette, wat binne sy inisiasietydperk tot die uiterste getoets word, wat sy  sterk- en sy swakpunte duidelik laat uitkom. Die geskiedkundige agtergrond van Schoemansdal word onderhoudend in die verhaal ingevleg, met die belangrike historiese figure soos kommandant-generaal Stephanus Schoeman en veldkornet Piet Eloff wat as patriotiese en ambisieuse leiers, maar ook as dwarstrekkerige korrelkoppe, voorgestel word. Hulle word werklik lewende karakters wat tweespalt en konflik tussen die mense van Schoemansdal veroorsaak.

"Die ongeluk by Loskrans" het nie ’n historiese agtergrond nie. Dit vertel van Stoffel Veldman wat saam met sy vriende Jorg en Renette in ’n ou Volkswagen op die gevaarlike Loskranspas in die Laeveld teen ’n minibus vasry. Albei voertuie stort oor ’n krans tot op ’n rotslys, met die bestuurder van die minibus wat uitval en vermoedelik dood is. Daar is ses gestremde kinders in die minibus. Ten spyte van hulle gebrek werk die gestremde kinders baie hard saam om veiligheid te probeer bereik.

"Die brand by Wilgemeer" het die natuur en natuurbewaring as agtergrond. Wim se pa is ’n alkoholis, maar is reeds ’n lang ruk droog. Hy beheer die kragsentrale. Wanneer daar ’n ernstige ontploffing is, word geskinder dat Wim se pa weer begin drink het en nalatig was. Wim en sy maat Pieter kampeer by die meer, waar die ryk Rolf Borman en sy maats met ’n piekniekvuur ’n verwoestende brand by die meer stig. In die geharwar red Wim se pa verskeie mense van die dood en hy word ook vrygespeek van nalatigheid. Hierna word die meer as voëlreservaat verklaar.

"Die goue ring" is ’n fantasieverhaal waarin twee ou mans ’n vrou se liefde probeer wen deur ’n vis met ’n goue ring aan sy stert te probeer vang.

Hy skryf twee wetenskapfiksieverhale. "Agon en die donker planeet" het die bewaring van ons hulpbronne as onderliggende tema. Hierdie verhaal  is geïnspireer deur die merkwaardige reis van een van die twee Voyager-ruimtetuie wat in 1977 deur NASA in Amerika gelanseer is. Hierdie ruimtetuie was destyds toegerus met ’n spesiale vergulde langspeelplaat met oudiovisuele opnames. Dié opnames het onder meer tonele van lewe op aarde ingesluit, asook voorbeelde van die wêreld se beste musiek, boodskappe in verskillende tale en ’n verskeidenheid ander aardse geluide, insluitende walvisgeluide. Die verhaal begin met die ontsyfering van só ’n vergulde opname. Agon en Albek is die eerste KRI-bewoners wat die vreemde ruimtetuig gewaar. Binne-in vind hulle die goue plaat met simbole daarop geëts. ’n Ondersoekspan onder leiding van kommandeur Lo Kago van die ruimtesentrum dekodeer die simbole en stel vas dat die tuig van ’n vreemde planeet, Aarde, afkomstig is. Daar word besluit om ’n ekspedisie na dié planeet te onderneem. Agon en die res van die bemanning is egter glad nie voorbereid op wat hulle dáár aantref nie. Dit is ’n aksiebelaaide verhaal wat die jong leser se verbeelding sal aangryp. Die tema van omgewingsbewaring word subtiel en oortuigend met die verhaal verweef en veral die lot van die walvisse word baie mooi geïllustreer.

In "Die gedoente op die planeet Boris" het die Rus Iwan se pa en sy oom Boris saam met tegnici in die Kalahari ’n ruimteskip gebou wat met behulp van wurmtonnels na enige ander groot sterrestelsel in die ruimte kan vaar. Vier vriende (Nols, Jabulani, Santie en klein Hentie) woon in die Kalahari naby die ruimteskip. Iwan weet hoe om die skip te lanseer en toe al die vriende in die skip sit, styg hulle skielik op en daar begin ’n groot avontuur in die buitenste ruim. Hulle land op die vreemde planeet Andromeda en dinge raak lewensgevaarlik. Eindelik keer hulle veilig terug na die aarde en daar is ’n wonderlike verduideliking van wat werklik met hulle gebeur het. Benewens sy jeugboeke skryf Coetzee ook kortverhale en gedigte.

Hy skryf ook verskeie oorspronklike werke in Engels. "Burning river" en "The golden rhinoceros" skryf hy onder die skuilnaam John Quest. In 1989 is hy die naaswenner van die Volkskasprys vir Jeuglektuur vir die Engelse jeugroman "The mystery of Cloud Mountain".

"The message" handel oor die Trichardt-trek, maar die heldin is hier ’n San-meisie wat ’n boodskap om hulp bring. "Black swan down" speel af in die vyftigerjare van die twintigste eeu in ’n myndorp wes van Johannesburg en vertel die storie van die veertienjarige Roy Trundler en sy blikkano, die Black Swan. Roy se pa is ’n alkoholis wat ten spyte van vele probeerslae nie die drank kan laat staan nie, wat die gesin in ellende en armoede dompel. Roy se enigste ontvlugting is wanneer hy met sy kano op die dam kan gaan roei. Sy vriendskap met Pam en haar tweelingbroer, Davin, laat hom voel asof hy ook iewers behoort en hy deel sy liefde vir die dam en die natuur met hulle. Dan verdwyn Davin en die Black Swan en na ’n soektog word die Black Swan alleen in die dam gevind. Roy verwag die ergste, want as Davin verdrink het, gaan hy verdink word as die oorsaak.

In 2007 wen "Dance of the freaky green gold" die Sanlamprys vir Jeuglektuur (silwer) in die Engelse afdeling.  Hierdie verhaal het aardverwarming as tema. Rick en sy gesin moet na die mislukking van sy ouers se huwelik intrek by sy oom Bert, ’n ingenieur by die Ashby-kragsentrale. Oom Bert is baie geheimsinnig oor sy nuutste plan, maar Rick vermoed dat dit iets te doen het met die mense wat eksperimente met alge doen by die dam. Hy en sy nuwe vriend Sipho besluit om ondersoek in te stel. Hierdie boeiende verhaal slaag daarin om komplekse wetenskaplike feite op ’n maklik verstaanbare wyse te kommunikeer.

Werke wat uit sy pen verskyn sluit in:






</doc>
<doc id="114529" url="https://af.wikipedia.org/wiki?curid=114529" title="Anne-Marie Conradie">
Anne-Marie Conradie

Anna-Marie Conradie is ’n Afrikaanse skrywer van jeugverhale.

Anne-Marie Conradie is in 1945 gebore. Sy bekwaam haar as onderwyser. Voor haar aftrede is sy in beheer van die mediasentrum aan die Hoërskool Riebeeckrand in Randfontein. Na aftrede doen sy vrywillig diens as bibliotekaresse by Krugersdorp se raad vir bejaardesorg.

“"Tippex dit uit"” behandel die nagevolge van ’n verkragting tydens ’n afspraak en die ongewenste swangerskap en aborsie wat daarna volg. Die gebrekkige ouer-kind verhoudings word ook belig. Rensche is ’n predikantsdogter wat ’n oormatige beskutte lewe lei. Sy kan eers twee maande na haar verkragting oor die voorval praat. Die persoon teenoor wie sy oopmaak is Jana, ’n rykmansdogter wat haar ouers haar gewaarsku het om nie mee te meng nie. Ander karakters is Vasti, ’n apteker, en Elle, Vasti se suster. Op desperate wyse probeer die tieners die gevolge ongedaan maak, maar hulle aksies vererger dit net. Hulle leer dat só ’n traumatiese gebeurtenis nie sommer uitgetippex kan word nie. “"Tippex dit uit"” verower in 2003 die ATKV-Kinderboekprys vir ouderdom 13-15 jaar. “"e-topia"” beeld ’n dwelmverslaafde se bestaan uit. Peet probeer die mooi Liza beïndruk met sy oopkop benadering tot pret en begin om saam met haar dwelms te gebruik. Kort voor lank moet hy in die rehabilitasiesentrum sy lewensstryd alleen voortsit.

Haar kortverhaal “"Die ‘bird-cage’"” word in November 1999 se uitgawe van die tydskrif "Litera" gepubliseer.





</doc>
<doc id="114530" url="https://af.wikipedia.org/wiki?curid=114530" title="P.J. Conradie">
P.J. Conradie

P.J. Conradie was professor in Grieks aan die Universiteit van Stellenbosch en kenner van die drama, wat verskeie boeke oor hierdie onderwerpe skryf.

Pieter Jacobus Conradie is op 7 Februarie 1931 in Grahamstad gebore as die oudste seun van die NG predikant ds. W.S. Conradie. Vanaf 1935 woon die gesin in die Bo-Karoo terwyl ds. Conradie leraar was van die NG gemeente Loxton en in 1941 verhuis hulle na die Kaap toe ds. Conradie 'n beroep aanneem na die NG gemeente Rondebosch, waar hy sou bly tot hy in 1948 'n beroep aanneem na sy laaste werkkring, die NG gemeente Stellenbosch. Pieter Conradie matrikuleer in 1947 aan die Hoërskool Nassau in Mowbray. Hierna studeer hy verder in die klassieke tale aan die Universiteit van Kaapstad, maar gaan ná sy eerste jaar oor na die Universiteit van Stellenbosch (moontlik omdat sy ouers in sy eerste jaar Stellenbosch toe verhuis het nadat hulle in die Rondebosse pastorie 'n hanetree van die Ikeys-kampus af gewoon het). Hier behaal hy in 1950 die B.A.-graad met lof, met Grieks en Latyn as hoofvakke en Geskiedenis en Afrikaans as byvakke. Hy behaal ook die B.A. Honneurs-graad en die M.A.-graad, terwyl hy vanaf 1951 as junior lektor ’n beginnersklas in Latyn en Grieks aanbied. In sy studie vir die M.A.-graad voltooi hy ook ’n derdejaarskursus in Hebreeus. Vanaf September 1954 studeer hy aan die Rijksuniversiteit in Utrecht in Nederland, waar hy in 1958 promoveer met ’n D.Litt. et Phil.-graad. Sy proefskrif is oor “"Herakles en die Griekse tragedie"”, wat ook later gepubliseer word. Hy sluit met sy terugkeer na Suid-Afrika as lektor aan by die akademiese personeel van die Universiteit van Stellenbosch en word in 1972 bevorder tot medeprofessor en in 1974 tot professor in Grieks. Wanneer die legendariese professor J.P.J. van Rensburg in 1977 aftree, word hy hoof van die departement, ’n pos wat hy tot met sy aftrede in 1994 beklee. Sy besondere belangstellingsveld is Griekse mites en tragedie en die invloed daarvan op moderne letterkunde en hy beskou die gewildheid van sy driejarige kursus in Griekse drama as sy belangrikste prestasie. In sy dienstydperk is hy ook grootliks instrumenteel met die instel van Klassieke Kultuur as ’n aparte studieveld.

Hy is ’n aktiewe lid van die Klassieke Vereniging van Suid-Afrika en dien ook in 1975 en 1976 as voorsitter van hierdie liggaam. In 2003 word hy verkies tot ere vise-president van hierdie liggaam ter erkenning van sy status as lektor en akademikus. Hy is ook lid van die raad van die Suid-Afrikaanse Nasionale Biblioteek en dien die Suid-Afrikaanse Akademie vir Wetenskap en Kuns in verskeie kapasiteite. Vanaf 1987 tot 1995 is hy redakteur van die "Stellenbosch Klassieke Nuusbrief" wat later hernoem word tot die klassieke joernaal "Akroterion". In 1990 word hy verkies tot voorsitter van die Afrikaanse Skrywerskring se werkgemeenskap op Stellenbosch en is hy sekretaris van die Universiteit Onderwysvereniging op Stellenbosch. Sedert 1976 is hy ook ’n aktiewe lid van die Bergklimklub van Suid-Afrika.

Hy bundel sewe opstelle oor die drama in die letterkundige bundel “"Spanning en ewewig"”, terwyl “"Niks is in sy tyd gesluit"” opstelle oor veral die klassieke maar ook diemoderne drama bevat. “"Herakles en die Griekse tragedie"” is sy gepubliseerde proefskrif. “"Avonture van die Griekse helde en gode"” verwerk verhale uit die Griekse mitologie vir skoolgebruik. Hy skryf blokboeke oor “"Germanicus"” van N.P. van Wyk Louw en “"Hoe om ’n drama te ontleed"”. Verder publiseer hy meer as sewentig artikels in vaktydskrifte soos "Acta Classica", "Teater S.A.", "South African Journal for Literature", "Journal for the Humanities", "Standpunte", "Literator" en die "S.A. Theatre Journal". Hierdie artikels sluit in ’n reeks met vergelykings tussen Griekse en Afrika-dramas, wat na sy aftrede in die "S.A. Theatre Journal" verskyn.





</doc>
<doc id="114532" url="https://af.wikipedia.org/wiki?curid=114532" title="Roelf Britz">
Roelf Britz

Roelf Britz (*1906– † onbekend) was ’n Afrikaanse skrywer van romans oor veral die lewens van mynwerkers.

Roelf Britz is in 1906 in Petrusburg gebore as een van veertien kinders. Hy word groot in die Petrusbrug distrik en verhuis dan op twaalfjarige ouderdom na Bultfontein in die Vrystaat, waar hy matrikuleer. Na skool begin hy by ’n prokureur op Bultfontein werk. Nadat hy tien jaar op Bultfontein deurgebring het, verhuis hy saam met sy ouers na Brandfort. Vir sestien maande slaag hy nie daarin om werk te kry nie, selfs nie toe hy feitlik elke naweek Bloemfontein toe gaan om ook daar te probeer werk vind nie. Uit moedeloosheid gaan hy dan na die Rand toe, waar hy in 1929 in die Witwatersrandse goudmyne begin werk. Later word hy ’n mynkaptein. Hy is getroud en woon in Krugersdorp.

Sy werk by die myn inspireer hom om tydens sy etensure te begin skryf. "Mammon se afgronde" en "Goudkoors" is romans oor mynwerkers, terwyl "Die lokstem van verleiding" die euwel van dobbel op windhonde en renperde beskryf.

Werke uit sy pen sluit in:




</doc>
<doc id="114534" url="https://af.wikipedia.org/wiki?curid=114534" title="Karin Brynard">
Karin Brynard

Karin Brynard (1957-) is ’n Afrikaanse joernalis en skrywer van spanningsverhale. Tydens die apartheidsjare het sy onder meer oor die Suid-Afrikaanse vryheidstryd en die vrylating van Nelson Mandela verslag gedoen. Vir haar debuutroman, "Plaasmoord", ontvang sy in 2009 die Universiteit van Johannesburg se Debuutprys vir Skeppende Skryfkuns, asook in 2010 die M-Net-toekenning vir letterkunde in die rolprentkategorie. In 2013 ontvang sy die ATKV-Prosaprys vir haar tweede roman, "Onse Vaders".

Karin Brynard is op 26 Oktober 1957 op Koffiefontein in die Vrystaat gebore as die derde dogter van vier kinders, waarvan slegs die jongste ’n seun is. Haar susters is Sanet en Christa en haar broer is Gerhard. Haar pa, Gert, is op daardie stadium die plaasbestuurder van die plaas Botterhoek in die Jacobsdal-distrik. Hy was een van sewe kinders en haar ma, Catherina, was een van twaalf kinders. Hierna word haar pa boekhouer by die landboukoöperasie op Calvinia en later bestuurder by die landboukoöperasie op Britstown in die Karoo. Op Britstown begin Karin haar laerskoolopleiding tot met standerd een. In 1969 word haar pa bestuurder op Postmasburg in die Noord-Kaap, waar sy die res van haar skoolopleiding ondergaan en in 1975 matrikuleer. Haar pa is in 1972 op 36-jarige ouderdom aan ’n hartaanval oorlede en na haar matrikulasie verhuis die gesin na Pretoria. Hier studeer sy vanaf 1976  verder aan die Universiteit van Pretoria en behaal ’n B.A.-graad in 1979 met Afrikaans-Nederlands en die Teorie van Drama as hoofvakke. Na universiteit werk sy vir ’n ruk as vertaalster by die Staatsdiens se Departement van Gesondheid en Welsyn.

Hierna word sy in 1980 joernalis by "Die Oggendblad" in Pretoria. Sy dien vanaf 1984 tot 1986 as politieke joernalis op die redaksie van "Die Vaderland". Hierna is sy artikelredakteur by die tydskrif "Insig" en doen vryskutwerk vir "De Kat", "Rooi Rose", "The Star" en SAUK-programme. In 1990 word sy politieke korrespondent by "Rapport". In hierdie tyd is sy getroud en geskei. In 1993 ontmoet sy die Nederlander Rien van Gils, 26 jaar ouer as sy. Hulle trou in 1996 en woon in Mostertsdrif in Stellenbosch. Na 1994 doen sy weer meestal vryskutwerk, waar sy haar toespits op meer in-diepte stories, en sluit dan vir ’n ruk in 2005 as assistent-redakteur aan by die redaksie van "Insig". Vir haar joernalistieke werk word sy in 1997 met die Premiersprys van die Mondi Paper-tydskriftoekennings vereer vir haar onderhoud met Pik Botha wat in 1996 in "De Kat" verskyn het. In 2006 is sy ’n finalis in die artikel-kategorie vir haar artikel oor Vrymesselaars, “"Sameswerings, doodskis-rituele, duister geheime"” wat in "Insig" gepubliseer is. Die harde sosiale lewe van die joernalistiek veroorsaak dat sy uit gewoonte te veel drink en dan besef dat sy ’n probleem het. Sy boek haarself in 2001 vir ’n maand by ’n rehabilitasiesentrum in en drink daarna nie weer nie. In Mei 2009 word borskanker by haar gediagnoseer maar ’n operasie is suksesvol om al die kanker te verwyder. In 2015 is sy betrokke by skryfopleiding van voornemende skrywers by die skryfskool van die Breytenbach-sentrum op Wellington.

Reeds in standerd een skryf sy ’n toneelstuk wat sy aan die einde van daardie jaar saam met haar klas opvoer en daarna skryf sy nog ’n aantal soortgelyke toneelstukke. Dis egter eers na sy haar drankverslawing afskud wat sy ernstig begin skryf en sy werk vir langer as sewe jaar aan haar debuutroman, “"Plaasmoord"”. Aanvanklik is die boek langer as duisend bladsye en sy moet dit met die helfte snoei, wat sy in ’n vriendin se huis buite Kleinmond doen. Die skilder Frederika Swarts en haar aangenome Griekwadogter Klara word op die plaas Huilwater naby Griekwastad in die Noord-Kaap vermoor. Frederika se suster Saar kom dan af op skilderye waarin sy haar eie moord uitbeeld en begin verstaan dat hierdie nie net nog ’n plaasmoord is nie. Die verhaal speel af teen die agtergrond van hedendaagse Suid-Afrika se grondkwessies, misdaad, geweld en korrupsie. Die baasspeurder Albertus Beeslaar van Johannesburg word na ’n Noord-Kaapse dorpie verplaas en word dan na die moordtoneel ontbied. Saam met sy twee bruin sersante, Ghaap en Pyl, moet hy met beperkte hulpmiddels die oplossing probeer vind, maar hy het nog die geraamtes in sy eie kas waarmee hy ook moet handel. Ander moorde volg asook aanrandings op wit, swart en bruin mense. By die Woordfees in 2010 word Karin vir hierdie boek saam met Bettina Wyngaard aangewys as wenner van die debuut-teksskrywer-kategorie. Die boek verower in 2010 ook die Universiteit van Johannesburg-prys vir debuutwerk en is in dieselfde jaar op die kortlys vir die toekenning van die Jan Rabie-prys en die toekenning van die ATKV se prys vir Spanningslektuur. Dit is ook op die kortlys vir beide M-Net se boekepryse, die hoofprys en die rolprentkategorie en dit word bekroon met die M-Net-prys in die rolprentkategorie. Riet de Jong-Goossens vertaal die boek in Nederlands as “"Moord op Huilwater"” en die Engelse vertaling deur Maya Fowler en Isobel Dixon verskyn as “"Weeping waters"”. Duitse en Franse vertalings volg.

Hierdie sukses word opgevolg met “"Onse vaders"”, weer ’n misdaadverhaal waarin Albertus Beeslaar en Ghaap die spoor vat vanaf Stellenbosch tot in Soweto. Wat vir Beeslaar ’n vakansie saam met sy vriend Blikkies moes wees, verander in ’n moordondersoek. Die vooraanstaande vrou Elmana du Toit word in Stellenbosch vermoor en omdat die mense traag is om saam met die swart polisie te werk, word Beeslaar betrek om saam met kaptein Vuyokazi Quebeka die saak te ondersoek. Intussen is sersant Ghaap besig om in Soweto te soek na ’n swanger vrou (Gerda, Beeslaar se vervreemde geliefde) en haar kleuter wat in Johannesburg deur die geheimsinnige The Father gekaap en ontvoer is en in ’n plakkershut in Soweto aangehou word. Die titel verwys na die misdade van die vaders wat aan die kinders besoek word. Op vernuftige wyse word feitlik alle vorms van vaderskap onder die loep geplaas en die goed en kwaad geïllustreer wat vaders, ook leiers en die polisie, in die gemeenskappe en in die groter mensdom doen. “"Onse vaders"” wen in 2013 die ATKV-Prosaprys en die M-Net-prys in die rolprentkategorie en is in dieselfde jaar op die kortlys vir die ATKV-prys vir spanningslektuur en die Universiteit van Johannesburg-prys. Die sukses van haar eerste twee boeke het as resultaat ’n kompetisie tussen uitgewers om haar volgende werke te bekom. Dit loop in Julie 2013 uit op ’n kontrak met Penguin vir vier boeke, naamlik die vertaling van haar eerste twee boeke in Engels en haar volgende twee boeke in beide Afrikaans en Engels.




</doc>
<doc id="114535" url="https://af.wikipedia.org/wiki?curid=114535" title="Sjaria">
Sjaria

Sjaria (Arabies: شريعة, IFA: ʃaˈriːʕa) is die godsdienswette vir Islamgelowiges en kom uit die Koran en hadit. Die term kom van die Arabiese woord "sharīʿah", wat beteken ’n stel morele en godsdienstige wette wat van godsdiensprofesieë kom in teenstelling met menslike wette.

Sjaria behandel baie onderwerpe, soos misdaad, politiek, huwelikskontrakte, godsdiensvoorskrifte en ekonomie, asook persoonlike sake soos seks, higiëne, dieet, gebed, etiket en die vas. Die navolging van sjaria het histories gedien as ’n kenmerkende eienskap van die Moslem-geloof. In sy strengste definisie word sjaria in Islam beskou as die onfeilbare wette van Allah.

Daar is twee hoofbronne vir sjaria: die Koran en hadit (menings en lewensvoorbeelde van Mohammed). Vir onderwerpe en sake wat nie direk in dié bronne behandel word nie, word sjaria afgelei. Die afleidings verskil tussen die verskillende groepe in Islam (hoofsaaklik Soennisme en Sjiisme), en verskeie regsgeleerdheidskole soos Hanafi, Maliki, Sjafii, Hanbali en Jafari. Die sjaria in hierdie skole is hiërargies afgelei deur middel van een of meer van die volgende riglyne: die konsensus van Mohammed se metgeselle, na analogie van die primêre bronne, wette wat volgens Islamitiese juriste in die belang van die Islam is en gebruike.

Sjaria is ’n belangrike bron van wetgewing in baie Moslemlande, waar die regering die meeste of sommige van die kode toepas. Hulle sluit in Saoedi-Arabië, Soedan, Iran, Irak, Afganistan, Pakistan, Broenei, die Verenigde Arabiese Emirate, Katar, Jemen en Mauritanië. In dié lande word strawwe wat deur sjaria voorgeskyf word, dikwels steeds toegepas, soos onthoofding, lyfstraf en steniging – binne of buite die wet. Daar is omstredenheid oor wat sommige mense beskou as ’n beweging deur verskeie Islamitiese groepe om sjaria oor die wêreld heen toe te pas, wat al tot geweld en selfs oorlog gelei het. Moslems in die meeste lande erken wel dele van sjaria vir persoonlike sake.

Die idees van misdaad, die regsproses en straf wat in sjaria vervat is, verskil van dié in sekulêre wette. Dit lei soms tot omstredenheid oor of sjaria versoenbaar is met sekulêre regeringsvorme, vroue- en menseregte en vryheid van denke.

Fikh is die menslike begrip van die sjaria en die Islamitiese regswetenskap. Dit behandel die nakoming van rituele, morele waardes en sosiale wetgewing in Islam.

Fikh word deur Islamitiese regsgeleerdes (oelama) uitgebrei en ontwikkel deur die interpretasie (ijtihad) van die Koran en hadit. Dit word deur die beslissings (fatwa) van Islamitiese regsgeleerdes geïmplementeer. Terwyl die Koran en hadit as onfeilbaar beskou word, kan fikh-standaarde van geval tot geval wissel.



</doc>
<doc id="114537" url="https://af.wikipedia.org/wiki?curid=114537" title="Floris Brown">
Floris Brown

Floris Brown (1948–) is ’n Afrikaanse digter, musikant, komponis en skaakspeler wat 'n groot rol in die maatskaplik-sosiale opheffing van sy gemeenskap speel. Gedurende sy loopbaan as digter publiseer hy 34 digbundels. In 2002 het die Nederlandse tydskrif Lava sy jaarlikse Lava Themaschrijfwedstrijd-prys vir die gedig "Geraamtes" aan hom toegeken.

Floris Abraham Brown is op 10 September 1948 op Worcester in die Boland gebore as die middelste van vyf kinders. Sy ouers is Johnny, ’n musikaal begaafde wat verskeie kerkkore gelei het, en die onderwyseres Maggie Brown. Die naam Floris is ’n familienaam wat slegs aan die oudste seun in die families gegee word. Hy het twee ouer susters (Florence en Magdaleen) en twee jonger broers (John en Charles). Sy laerskoolopleiding voltooi hy aan die African Methodist Episcopal (AME) Kerkskool en hy matrikuleer dan in 1967 aan Hoërskool Esselenpark op Worcester. Vanaf 1968 tot 1970 studeer hy aan Hewat Onderwyskollege, waar hy ernstig begin om skaak te speel en hy sy Hoër Primêre Onderwyssertifikaat behaal. Hy is in 1971 vir ’n jaar laerskoolonderwyser op Laerskool Esselenpark en trou dan op 18 Desember 1971 met Gloria Susan Magdaleen Bailey. Uit hierdie huwelik word een seun en drie dogters (Rumacques, Natasha, Clarisca en Rhandi) gebore. Vanaf 1972 tot 1976 gee hy skool aan Laerskool Steenvliet te Touwsrivier. In 1977 word hy by Hoërskool Breërivier aangestel as onderwyser in Tegnologie en hier tree hy op 31 Maart 1999 as departementshoof af. In 1983 verwerf hy sy POD III Kursus-A aan die Opleidingskollege Bellville, waar hy in Afrikaans en Geskiedenis spesialiseer, nadat hy voorheen ook Houtwerk onderrig het. Vanaf Januarie 2006 werk hy by die Instituut vir Blindes op Worcester, waar hy toergids is en opleiding gee in rekenaargeletterdheid vir volwasse blindes en diegene met gedeeltelike sig.

Hy is ook bekroonde komponis en musikant, wat met die liedjie "Until tomorrow" saam met die groep Restless Children in 1973 Goue Plaatstatus verwerf. Hy is sedert 1966 by hierdie groep betrokke. Hulle langspeler "Restless Children" verkoop ook goed. In 2001 word nog ’n liedjie van die groep wat deur Floris gekomponeer is, "Hard to find you", op die CD "Cape Gold Originals 1970–1980" opgeneem. Die groep ontbind later en hy bring hierna sy eie groep, Bacarasj, op die been, wat in 1992 hulle eerste CD uitreik en ook in ’n episode van die televisiereeks "Die Allemans" optree. Hy komponeer en verwerk ook van die liedjies van hierdie groep en in 2000 is hy verantwoordelik vir die produksie en meng van snitte op ’n gospel-CD van die Zion AME-gemeente se kerkkoor. By verskeie geleenthede tree hy saam met sy orkes op televisie (SAUK TV2, SAUK TV3, "Fokus", "Pasella", KykNet) en oor die radio (Radiosondergrense en Radio Station Valley) op.

Op ’n gereelde grondslag besoek hy skole om die leerlinge te onderrig in die digkuns en in skaak. Hy dien in die Bolandse Skaakvereniging en is sedert die laat sewentigerjare toernooidirekteur vir Skaak by skole en kolleges en vir Ussassa en CAPSA (Chess Association for the People of South Africa). As skaakspeler eindig hy in 1983–1985 eerste in die International Correspondence Chess Federation World Tournament. In 1986 word hy genomineer as die SACOS Sportman van die Jaar vir Skaak, terwyl hy ook aangewys word as bestuurder van die SA Braille Skaakspan wat na Spanje gaan. Sedert 2003 is hy toernooidirekteur vir die Suid-Afrikaanse Braille Skaakvereniging.

Op kultuurgebied is hy ook bedrywig en is in 2001 een van die trustees van die Kleinplasie Museum op Worcester. Hy beywer hom vir die maatskaplik-sosiale opheffing van die gemeenskap en is betrokke by verskeie aksies, soos die Worcester Vigs Aksie, waarvan hy sentrumbestuurder is. Die opbrengs van sy digbundel "Gloei" skenk hy in 1994 aan die Eden Opleidingsentrum vir verstandelik erg gestremde kinders in Worcester om te help met die bou van ’n koshuis, terwyl die bundel "Phoenix" ten bate van die organisasie Chipros Landelike Bemagtiging versprei word. In 2002 stig hy die Breedevallei Dichters onder die leuse “Ons aktiveer Afrikaans” en hy bied verskeie werksessies aan vir aspirantskrywers en leerlinge in die Breederiviervallei. Hy is ’n lid van die Afrikaanse tak van die internasionale PEN-skrywerskring. Hy tree gereeld by kunstefeeste op, waar hy van sy eie gedigte voorlees. In 2007 besoek hy Nederland op uitnodiging van die digter Joz Brummans en tree op in Harderwijk, Amsterdam en Nijmegen.

Sy eerste gedigte is in Engels en word in "Editor’s Choice for 1974", "Poetry Universal" en "Spring Poets" gepubliseer. In 1978 verskyn van sy eerste Afrikaanse gedigte in "Honderd nieuwe dichters 3" saam met werke van verskeie Vlaamse, Nederlandse en Suid-Afrikaanse digters.

Hy debuteer in 1988 in die versamelbundel "Aankoms uit die skemer" waarin veral debutant bruin digters se werk opgeneem word. Hierna gee hy self verskeie digbundels uit. Sy gedigte berus sterk op die alledaagse belewenisse van emosies soos vreugde en verdriet en hy skryf verskeie liefdesgedigte en gedigte oor die natuur en maatskaplik-politieke aangeleenthede.

In "Die woudmaker" dig hy oor sy liefde vir sy medemens, sy omgewing, sy Skepper en sy perspektief op die sosiale stryd. Die titel van die bundel dui op die skepper van die woude, naamlik God. "Die koei stort ’n traan" beskryf die landskap van Worcester met sy vloede, droogtes, stof, windpompe en sneeu. As versvorm gebruik hy hoofsaaklik sonnette en rymende kwatryne. Die gedigte spreek van liefde, verlange, alleenheid en ontsteltenis oor armoede. Gedigte soos "Troje" en "Liefde" maak maatskaplik-politieke waarnemings en "Skoolbrood" takel die misbruik van skoolkinders. “

"Klank van die byl" bevat gedigte oor diverse onderwerpe, wisselende van histories en sterk betrokke politieke gedigte tot liefdesgedigte. Die gedigte spreek telkens van ’n sterk godsdienstige gevoel. "Kaleidoskoop" gee op deels chronologiese en deels tematiese wyse insig in sy persoonlike en literêre lewe. Weens sy gewildheid in Nederland gee hy verskeie bundels uit saam met Nederlandse digters, wat dan gedigte in beide Afrikaans en Nederlands bevat. Saam met Janneke Prins verskyn "Altijd de liefde / Altyd die liefde"; saam met Michel Marinus (pseudoniem van Joz Brummans) verskyn "Die hand wat ons voed is weg"; saam met Marion de Vos en Hilde Vaatstra verskyn "Drieluik" en saam met Jan Kleefstra "Sing vir my / Uit het lege midden".

"Mooi weer in my koffie" bevat van sy gedigte in Afrikaans en Engels en vertalings daarvan in Xhosa en Nederlands.

"Blue ribbons" is ’n bundel met Engelse gedigte.

Van sy gedigte is opgeneem in versamelbundels soos "Honderd Dichters", "Honderd Nieuwe Dichters", "Aankoms uit die skemer", "Groen", "Poskaarte", "Die Afrikaanse poësie in ’n duisend en enkele gedigte", "Reënboogstemme", "Metafore van herlewing", "As die son kom oogknip" en "Nuwe verset".

Ná die moord op die Nederlandse meisie Marleen Konings tydens ’n besoek aan Suid-Afrika skryf hy die gedig "Die vrou se poort", wat op webtuistes in Nederland geplaas word. Die Nederlandse organisasies wat anti-geweld is, "Aandacht Doet Spreken en Twenthe Tegen Geweld", versoek hom vir ’n opvolg gedig gerig aan mense wat ’n geliefde aan ’n gewelddadige dood moes afstaan en "Jy het nooit huis toe gekom nie" is die resultaat. Hierdie gedigte word in Nederlands vertaal asook etlike gedigte uit sy bundel "Blokhuis", met Alfred Schaffer, Bram van der Wurff en Cokkie Sommeijer as van die vertalers. In 2002 wen hy die Nederlandse Lava Tijdschrift se liefdesgedigwedstryd met sy gedig "Geraamtes". Sy gedigte word ook op die Nederlandse e-tydskrif "Meander" gepubliseer. Uit die gedigte van die Breedevallei Dichters stel hy vier versamelbundels saam, waarvan sommige ook werk van Nederlandse digters soos Tsead Bruinja en Joz Brummans bevat.

In 1997 word ’n televisieprogram oor hom uitgesaai oor die SABC se "Kaap om ses" en Anthony Wilson saai in dieselfde jaar ’n dokumentêre program oor sy digkuns oor "Arts Unlimited" op SABC3 uit. Die plaaslike radiostasie, Radio Station Valley fm en Shell Ultra City bekroon hom in 2000 as die Millennium Sportpersoonlikheid vir Skaak. In 2001 word hy deur die Rapportryersbeweging aangewys as die Worcester inwoner van die jaar op grond van sy wye gemeenskapsbetrokkenheid en ook sy prestasies as skrywer, wat hom plaaslik en ook oorsee bekend en gewild maak. In dieselfde jaar is hy een van die benoemdes vir die beroemde Nederlandse letterkundige prys "Rottend Staal Cultuur Award". Die ATKV gee vir hom ’n toekenning vir Afrikaans en in 2007 aanvaar hy lidmaatskap van die Suid-Afrikaanse Akademie vir Wetenskap en Kuns. Die Wes-Kaapse regering vereer hom in 2007 met ’n toekenning vir sy lewenslange bydrae tot skaak. Van die Stigting vir Bemagtiging deur Afrikaans kry hy in 2011 op Stellenbosch ’n eretoekenning. In 2012 vereer die Cordis-Trust hom met Orde van die Kruik en Goue Pen-toekennings vir sy bydrae tot die taal en kultuur van Afrikaans. Die Rotariërklub vereer hom in 2013 met ’n Merietetoekenning vir sy bevordering van Afrikaans.

Werke wat uit sy pen verskyn sluit in:



</doc>
<doc id="114538" url="https://af.wikipedia.org/wiki?curid=114538" title="M.P.O. Burgers">
M.P.O. Burgers

Olivier Burgers (*22 April 1909, Johannesburg –† 30 April 1962) is ’n baanbreker Afrikaanse radio-omroeper en streekbestuurder van die SABC in die Wes-Kaap. Hy publiseer studies oor C.J. Langenhoven en C. Louis Leipoldt en is ook ’n dramaturg. Die bekende akteur Frederik Burgers is sy broer.

Marius Philip Olivier Burgers is op 22 April 1909 in Johannesburg gebore. Sy broer is Frederik Burgers, bekende akteur en komediant wat bekendheid verwerf met die vele rolprente wat hy saam met Al Debbo maak. Olivier voltooi sy matriek aan die Hoër Seunskool Helpmekaar, waar dr. J.R.L. van Bruggen ’n liefde vir die letterkunde by hom kweek. Hy matrikuleer met ’n onderskeiding in Afrikaans en studeer daarna aan die Universiteit van die Witwatersrand, met Afrikaans, Engels en Sielkunde as hoofvakke. Nadat hy sy B.A.-graad verwerf het, studeer hy aan die Johannesburg Opleidingskollege vir Onderwysers, waar hy ’n Transvaalse Onderwysdiploma verwerf. Hy behaal ook ’n Diploma in Voordragkuns. Na sy voltydse studie gee hy vir sewe jaar onderwys. In Johannesburg neem hy aktief deel aan die Afrikaanse kultuurlewe en is onder andere lid van die Afrikaanse Skrywerskring onder voorsitterskap van C.M. van den Heever. Hy sit intussen op deeltydse basis sy studies aan die Universiteit van die Witwatersrand voort en behaal sy M.A.-graad in 1937 met ’n studie oor C.J. Langenhoven, wat later as "Die mens Langenhoven" gepubliseer word. Hy verwerf later ook ’n doktorsgraad aan die Universiteit van Leiden in Nederland met ’n proefskrif oor "C.L. Leipoldt – ’n Studie in stof-keuse, -verwerking en -ontwikkeling".

Olivier verwerf bekendheid as een van die eerste voltydse omroepers van die Suid-Afrikaanse Uitsaaikorporasie (SAUK). Sy eerste kennismaking met die radio is reeds op skool in 1924, toe hy ’n opstelwedstryd met die tema "Die gebruik en waarde van die draadloos" wen. Ná voltooiing van sy voltydse studie aan die Universiteit van die Witwatersrand word hy in 1930 aangestel as deeltydse tweetalige omroeper en word dan een van die eerste heeltydse omroepers van die Afrikaanse radiodiens. Later word hy bevorder tot programorganiseerder en ateljeebestuurder van die Afrikaanse programme in Johannesburg. In 1949 verhuis hy na Kaapstad as streekbestuurder van die SAUK in Wes-Kaapland,  ’n posisie wat hy tot met sy dood beklee. Hy was ook ’n kenner van die Engelse taal en het jare lank die rubriek "Knap u Engels op" oor die Afrikaanse radiodiens aangebied. Vir lank is hy betrokke by die skryf van resensies oor boeke en die teater vir onder andere "Die Brandwag", terwyl hy gereeld by kunswedstryde en dramafeeste as beoordelaar optree. As akteur vertolk hy verskeie rolle en tree onder andere op in die 1947 Afrikaanse opvoering van "Hamlet" van William Shakespeare. Vir verskeie publikasies, insluitende "Trans-Afrika", skryf hy resensies en artikels oor die teater.

Hy is getroud met Eugenie en hulle het twee kinders. Nadat hy reeds in 1961 ’n hartaanval gehad het, is hy op 30 April 1962 aan ’n hartaanval oorlede terwyl hy besig was om ’n huldeblyk aan wyle Pieter de Waal op te neem.

Hy verwerk Eugène Marais se kortverhaal "Die wegraak van Sannie" vir die verhoog onder die titel "Sannie" (gepubliseer onder die naam Olivier Burgers) en vertaal Henrik Ibsen se "Gengangere" of "Ghosts" as "Spoke".

Vir die radio skryf hy en neem deel aan die komediereeks "Die mielieblaarklub".

Sy gepubliseerde verhandeling, "Die mens Langenhoven", is ’n vroeë poging om aan die hand van sielkundige ontleding die persoon en werk van ’n letterkundige te verklaar. Die sielkundige benadering is gebrekkig en by geleentheid ook onoortuigend, maar hierdie boek verskaf tog ’n waardevolle oorsig oor Langenhoven se letterkundige werke.

Sy proefskrif oor "C.L. Leipoldt – ’n Studie in stof-keuse -verwerking en -ontwikkeling" word ook gepubliseer. Hierin ondersoek hy Leipoldt se aangetrokkenheid tot sekere stofkeuses en die verwerking hiervan tot temas en probeer aan die hand hiervan ’n gevolgtrekkings te maak aangaande die psige van die skrywer. Terwyl die agtergrondgeskiedenis van Leipoldt se stofkeuses belangrike materiaal beskikbaar maak, is die psigologiese ontleding onoortuigend en berus dit op te veel voorveronderstellings.

Werke wat uit sy pen verskyn sluit in:




</doc>
<doc id="114539" url="https://af.wikipedia.org/wiki?curid=114539" title="Nasionale erfenisterreine van Suid-Afrika">
Nasionale erfenisterreine van Suid-Afrika

’n Erfenisterrein is ’n plek waar politieke, militêre, kulturele of sosiale geskiedenis bewaar word. Erfenisterreine word in Suid-Afrika deur die Wet op Nasionale Erfenishulpbronne (25/1999) beskerm.

Daar word tussen twee soorte erfenisterreine onderskei, naamlik kulturele erfenisterreine en natuurlike erfenisterreine.

Kulturele erfenisterreine is mensgemaak. Hierdie soort terrein bewaar die kultuur van ’n groep mense. Sulke terreine is bewysstukke van die tradisies en kultuur van ’n beskawing en kan ’n voorbeeld van ’n soort argitektuur, ’n monument, ’n groep geboue of ’n museum wees.

Natuurlike erfenisterreine wys die natuurlike fases van die aarde se verandering en geskiedenis. Natuurlike erfenisterreine kan dinge soos fossiele, rotsformasies, berge of grotte wees.

In Suid-Afrika word erfenisterreine op verskillende vlakke erken en beskerm. Daar kan tussen Unesco-wêrelderfenisterreine, nasionale erfenisterreine en provinsiale erfenisterreine onderskei word.

Suid-Afrika het ses wêrelderfenisterreine:

Nasionale erfenisterreine in Suid-Afrika is objekte of versamelings wat formeel deur die Suid-Afrikaanse Erfenishulpbronagentskap (SAHRA) erken en beskerm word.

Omdat Suid-Afrika ’n diverse bevolking en ryke geskiedenis het, is daar honderde verskillende nasionale erfenisterreine. Van die bekendste terreine sluit in:

Die Afrikaanse Taalmuseum en -monument is gebou om die ontstaan en voortbestaan van Afrikaans te vier en te verseker. Die idee vir die monument wat in Paarl in die Wes-Kaap staan, is reeds in 1942 deur die Genootskap van Regte Afrikaners (GRA) geopper. Die monument is deur die argitek Jan van Wijk ontwerp. Bouwerk het in 1972 begin en is in 1974 voltooi. Die monument is in 1975 ingewy.

Die Hugenoot-museum in Franschhoek in die Wes-Kaap bewaar die geskiedenis van die Franse Hugenote wat aan die einde van die 17de eeu na Suid-Afrika gekom het.

Die Klasiesrivier-grotte is ’n reeks grotte naby die mond van die Klasiesrivier aan die Tsitsikama-kus in die Humansdorp-distrik. Die grotte bevat bewyse van menslike habitasie gedurende die middelsteentydperk (ongeveer 125 000 jaar gelede).

Groot Constantia is die oudste wynplaas in Suid-Afrika. Die plaas, wat 330 jaar oud is, was eens die eiendom van Simon van der Stel.

Mandela-huis, wat ook bekend staan as die Nelson Mandela Nasionale Museum, is die huis waar die voormalige staatspresident gedurende die apartheidsera (1946 tot 1962) gewoon het.

Die Merensky-biblioteek is deur die Universiteit van Pretoria opgerig. Die gebou is deur Gerard Moerdjik ontwerk en is vernoem na die geoloog dr. Hans Merensky wat ’n £10 000-bydrae tot die boufonds gemaak het. Bouwerk het in 1937 begin en die gebou is op 15 April 1938, vir die eeufeesherdenking van die Groot Trek, amptelik geopen.

Die Llandaff-kapel naby Van Reenenspas is die kleinste kapel in die Suidelike Halfrond. Die kerkie het slegs agt sitplekke en is ’n skamele 14.2 m² groot. Dit is ook die enigste erkende Katolieke kerkgebou in privaatbesit in die wêreld.

Die Uilhuis op Nieu-Bethesda naby Graaff-Reinet was die tuiste van die kunstenaar Helen Martins (1897–1976). Martins het op ’n eksentrieke wyse die huis en tuin versier met standbeelde van uile, kamele en mense, gemaak van sement, glas en draad. Jare se werk met fyn glas het veroorsaak dat Martins latere jare begin blind word het. Sy het in 1976 selfmoord gepleeg. Haar sterwenswens was dat die huis as museum behoue sal bly.

Die Pretoria-forte het ’n belangrike rol gespeel tydens die verdediging van die stad gedurende die Anglo-Boereoorlog. Fort Klapperkop, Fort Daspoortrand, Fort Wonderboompoort en Fort Schanskop is almal in die laat 1800’s opgerig na die Jameson-inval van 1895/6. Hoewel daar aanvanklik agt strategiese plekke geïdentifiseer is om te beskerm, kon daar weens finansiële redes slegs vier voltooi word. Vandag is die forte omskep in museums.

Die Staatsmodelskool in Pretoria het in 1893 tot stand gekom in die destydse Zuid-Afrikaansche Republiek (ZAR) en is gebruik vir die opleiding van onderwysers. Die skool het sy deure tydens die Anglo-Boereoorlog gesluit en dit is ook in hierdie gebou waar Britse offisiere wat tydens die oorlog gevange geneem is, aangehou is. (Winston Churchill is ook hier aangehou, maar het ontsnap.) Die gebou het later as skool gedien en is op 8 April 1960 as nasionale monument verklaar.

Die gedenkteken is opgerig om ’n tweeledige rol te vervul. Eerstens om diegene (polisielede en -honde) wat hul lewens aan diens verloor het te eer, en tweedens herinner dit die publiek aan die gevare wat polisieoffisiere elke dag teëkom in die uitvoer van hul pligte. Die monument is op dieselfde gronde as die Uniegebou in Pretoria.

Die Uniegebou is geleë op Meintjieskop in Pretoria en is die amptelike setel van die Suid-Afrikaanse regering. Dit bevat ook die kantoor van die president van Suid-Afrika. Dit is die plek waar Suid-Afrika se eerste demokraties-verkose president, Nelson Mandela, ingehuldig is. Die gebou, wat in 1913 voltooi is, is gebou uit ligte sandsteen en is ontwerp deur die argitek sir Charles Herbert Baker.

Die Voortrekkermonument in Pretoria is opgerig om die Groot Trek van 1835–1843 te gedenk en om die Trekkers te vereer. Die monument is deur Gerard Moerdijk ontwerp.

Die Nasionale Vrouemonument in Bloemfontein is op 16 Desember 1913 onthul en gedenk die tragedie van die sowat 26 000 Afrikanervroue en -kinders wat in die Anglo-Boereoorlog van 1899–1902 veral in die konsentrasiekampe gesterf het.

Die Bloedrivier Nasionale Erfenisterrein is naby Dundee in KwaZulu-Natal geleë. Die terrein herdenk die slag van Bloedrivier waar 464 Voortrekkers onder leiding van Andries Pretorius op 16 Desember 1883 koning Dingaan se 10 000 impi’s onder leiding van Ndlela KaSompisi verslaan het.

Boschendal is een van die oudste wynplase in Suid-Afrika en geleë tussen Franschhoek en Stellenbosch in die Wes-Kaap. Die plaas is reeds in 1685 geproklameer en die eerste eienaar, Jean de Long, was een van die eerste groep Franse Hugenote wat na Suid-Afrika gevlug het. Cecil Rhodes het die plaas in 1887 gekoop om dit deel te maak van sy kommersiële vrugtebesigheid en dit was die begin van die moderne Boschendal-plaas.

Die Walvis-kus verwys na die Kaapse Overberg-kusstrook, waar die Indiese en Atlantiese Oseaan ontmoet en ’n ryk seelewe tot gevolg het. Die kusstrook tussen Gansbaai en Hermanus is sedert 1935 ’n beskermde gebied wat spesiaal daarop gefokus is om walvisse ’n veilige hawe te bied tydens die kalfseisoen.

Robbeneiland is ’n eilandjie in Tafelbaai met ’n ryke geskiedenis. Hoewel dit vandag meestal bekend is as die plek waar oudpresident Nelson Mandela aangehou is, strek die geskiedenis van die eiland veel verder terug in die verlede. Portugese seevaarders het die eiland reeds in die 14de eeu besoek (dekades voordat Jan van Riebeeck in die Kaap voet aan wal gesit het). Die kleurvolle geskiedenis is verder voortgesit met die Europese setlaars se landing aan die Kaap.

By al hierdie terreine is belangrike ontdekkings gemaak wat bydra tot die mensdom se kennis oor antieke beskawings, fauna en flora.

Die Kaditshwene Kulturele Landskap in die Enzelbergvallei naby Zeerust in Limpopo is die geboorteplek van die Bahurutshe-nasie. Argeologiese vondse wat hier gevind is, dui op menslike bewoning van die gebied gedurende die laat Steentydperd.

Hierdie drie plase in Daljosaphat het ’n belangrike rol gespeel in die geskiedenis van die Afrikaanse taal. Die plase was die tuiste van die eerste lede van die Genootskap van Regte Afrikaners. Die gemeenskap in die area was die eerste lede van die beweging wat gelei het tot Afrikaans as “regte” taal. Hulle het weggedoen met die hoë Hollands wat die Kaapprovinsie in die 17de eeu gekenmerk het en het begin om “Kitchen-dutch” (Afrikaans) in hul skole en kerke te gebruik.

Hierdie erfenisterrein is deur die departement van kuns en kultuur tot stand gebring om die Khoisan, Saartjie Baardman en haar mense se bydrae tot Suid-Afrika te vereer. Hoewel die terrein reeds in Maart 2009 geopen is, het vandale groot skade aan die terrein aangerig in die 2015-studente-opstande wat die dekolonisering van universiteite geëis het. In September 2016 was daar nog geen inligting oor wanneer die terrein weer herstel sou word nie.

<nowiki>*</nowiki> Die lys kan verder uitgebrei word.



</doc>
<doc id="114540" url="https://af.wikipedia.org/wiki?curid=114540" title="Abel Coetzee">
Abel Coetzee

Abel Coetzee (*27 Mei 1906, Lichtenburg – †19 Junie 1975) was professor in Afrikaanse Taal- en Volkskunde aan die Universiteit van die Witwatersrand, asook skrywer en digter en vir baie jare eindredakteur van "Tydskrif vir Letterkunde".

Abel Jacobus Coetzee is op 27 Mei 1906 gebore op die plaas Grootfontein by Rooigrond, naby Lichtenburg. Hy gaan eers vanaf negejarige ouderdom op Rooigrond skool. Wanneer sy vader bestuurder by ’n kalkfabriek word, verhuis die gesin gereeld. Hulle woon eers op Buurmansdrif en na ’n aantal jare hier word sy pa gestuur om die kalkbrandery by Taung te begin, waar sy vader algemene bestuurder is tot 1919. Hier is daar nie voldoende skoolgeriewe nie en hy gaan dan na die plaasskool op Fouriesgraf in die distrik Schweizer-Reneke, waar sy grootouers woon. Hierna gaan hy na die dorpskool op Schweizer-Reneke en dan behaal hy standerd ses op Christiana. Sy vader lê in 1919 ’n nuwe kalkbrandery aan op Natalspruit, naby Johannesburg, en vanaf 1920 gaan hy dan na Heidelberg Volkskool, waar hy in 1923 matrikuleer. Vanaf 1924 studeer hy aan die Heidelbergse Normaalkollege onder mnr. T.A. Dönges en bekwaam homself as onderwyser in 1925. In 1926 sit hy sy studies voort aan die Universiteit van die Witwatersrand en hier behaal hy ’n B.A.-graad in 1927. Hy slaag ook hier in die eksamen vir die Transvaalse Tweedeklas Onderwysdiploma, lê die spesiale eksamen af as teken- en kunsonderwyser en slaag in die eerste viooleksamen. Die eerste ses maande van 1928 hou hy skool op Witwatersberg en Middelburg, Transvaal en studeer dan verder aan die Universiteit van die Witwatersrand. Hy behaal in 1929 die B.A. Honneurs-graad en aan die einde van 1930 die M.A.-graad met ’n verhandeling oor "Die wording van Afrikaans gedurende die 17de en 18de eeue". Vanaf middel 1928 is hy tydelike junior lektor in die Departement van Afrikaans en vanaf begin 1930 kry hy ’n permanente aanstelling. In 1931 trou hy met Catharina Elizabeth Britz.

Hy word in 1933 bevorder tot lektor en in 1936 tot senior lektor aan die Universiteit van die Witwatersrand. In 1936 behaal hy sy doktorsgraad met ’n proefskrif oor "Die opkoms van die Afrikaanse kultuurgedagte aan die Rand", wat ook gepubliseer word. Die jaar daarop vertrek hy na Nederland waar hy onder professor Jos Schrijnen in 1938 aan die Universiteit van Nijmegen ’n verdere doktorsgraad behaal met ’n proefskrif oor "Die Afrikaanse Volksgeloof", wat ook later gepubliseer word. By sy terugkeer in Suid-Afrika word hy direkteur van die Buro vir Taal- en Volkskundige Navorsing aan die Universiteit van die Witwatersrand. Toe die R.K. Fraay-leerstoel vir Afrikaanse Taal- en Volkskunde in 1947 aan die Universiteit van die Witwatersrand ingestel word, is hy die eerste hoogleraar en hy bly in hierdie pos totdat hy in 1966 aftree en die leerstoel verval. Sy intreerede is op 18 Maart 1948 onder die titel "Standaard-Afrikaans". Tussen 1954 en 1956 tree hy op as dekaan van die Fakulteit Lettere. Ná die afsterwe van C.M. van den Heever doen hy in 1957 aansoek vir die pos as hoogleraar in die Departement Afrikaans en Nederlands aan die Universiteit van die Witwatersrand, maar hoewel hy die kortlys haal, word N.P. van Wyk Louw in die pos aangestel. Daar heers van meet af ’n gespanne werkatmosfeer tussen hom en Louw, wat in agt jaar wat hulle kollegas is nooit verbeter nie. Kommunikasie tussen hulle geskied hoofsaaklik skriftelik.

Hy lewer verskeie artikels en resensies wat in tydskrifte soos "Die Brandwag", die "Jaarboek van die Afrikaanse Skrywerskring" en "Tydskrif vir Letterkunde" gepubliseer word. Hy is ook betrokke in ’n aantal letterkundige polemieke. Onder andere bespreek hy in "Die Brandwag" van 7 Julie 1939 H.A. Mulder se bundel "Opstelle oor Poësie" waar hy vir Mulder aanvat omdat hy N.P. van Wyk Louw se “gespierde” verse verkies bo die “weekheid” van C.M. van den Heever se verse. Mulder antwoord op 28 Julie 1939 in "Die Brandwag" en stel dit duidelik dat weekheid en gespierdheid buite-poëtiese begrippe is wat nie gebruik kan word om die waarde van poësie te bepaal nie. In dieselfde uitgawe kritiseer Elisabeth Eybers Coetzee se resensie omdat hy hom slegs by twee opstelle in die bundel bepaal het, naamlik dié oor Louw en Van den Heever en dit slegs omdat hy probeer het om die implikasie dat Louw ’n groter digter as Van den Heever is, te weerlê. Wanneer Mulder in 1947 ’n radiopraatjie oor "Ons Afrikaanse prosa" hou, spreek Coetzee in "Die Brandwag" van 25 April 1947 sterk kritiek uit teen wat hy beskou as Mulder se pogings om te verkleineer wat reeds bereik is in die prosa. Coetzee is van mening dat die Afrikaanse prosa na 1920 meerderwaardig is teenoor die Afrikaanse poësie van daardie tydperk en beskuldig dan vir Mulder en Jan Greshoff daarvan dat hulle verskeie platforms gebruik om te probeer om Van Wyk Louw as die beste digter in die Dietse digkuns te verhef. Hierop reageer Mulder skerp in "Die Brandwag" van 30 Mei 1947 en beskuldig Coetzee dat hy nie die doel van die radiopraatjie begryp het nie en beweer dat sy eintlike beswaar waarskynlik is teen kritiek op C.M van den Heever, wat Coetzee as die grootste Afrikaanse skrywer beskou.

Die agterstand van die verstedelikte Afrikaner noop Coetzee om saam met ander in 1929 die Handhawersbond te stig. Hy is vir jare die algemene sekretaris van hierdie organisasie en hy word later redakteur van hulle blad, "Die Handhawer". Op 22 Junie 1943 is hy stigter en eerste voorsitter van die Genootskap vir Afrikaanse Volkskunde. Hy is in 1944 die eerste redakteur van hierdie genootskap se blad, die "Tydskrif vir Volkskunde en Volkstaal" en bly redakteur tot enkele jare voor sy dood. In 1934 stig hy saam met C.M. van den Heever en andere die Afrikaanse Skrywerskring en word binne ’n jaar die sekretaris van hierdie liggaam, ’n amp wat hy eers in 1954 neerlê. Vanaf 1957 is hy voorsitter van die Hoofbestuur, Dagbestuur en Johannesburgse Werkgemeenskap van die Afrikaanse Skrywerskring. Vanaf 1936 tot 1950 is hy redakteur van hierdie organisasie se "Jaarboek van die Afrikaanse Skrywerskring". In 1951 is hy mede-oprigter van "Tydskrif vir Letterkunde" (wat die "Jaarboek van die Afrikaanse Skrywerskring" vervang) en is vanaf 1957 tot 1966 redakteur van hierdie tydskrif. In hierdie kapasiteit nader die Sestigers hom om hierdie tydskrif te gebruik as mondstuk vir die vernuwing in die prosa. Onder redaksie van Bartho Smit verskyn die letterkundige tydskrif "60" dan as ’n vernuwing van "Tydskrif vir Letterkunde", maar ná slegs een uitgawe sneuwel hierdie eksperiment weens politieke druk. Coetzee skryf die hoofartikel vir hierdie uitgawe en stel die Sestigers voor as ’n groep nihiliste en beeldestormers, wat uit behoudende kringe lei tot dreigemente van die staking van staatsubsidies. "Tydskrif vir Letterkunde" word hierna voortgesit onder Coetzee se redaksie, met hoofsaaklik tradisionele letterkundige bydraes.

Coetzee is lid van ’n groot menigte kulturele organisasies, insluitende die Suid-Afrikaanse Akademie vir Wetenskap en Kuns, die Maatschappij der Nederlandsche Letteren in Leiden, die Historische Genootschap in Utrecht, die Maatschappij voor Taal en Letteren, die Nederlands-Zuid-Afrikaansche Vereniging, die Africana-museum, die Stadsbiblioteek in Johannesburg, die Johannesburgse Skoolraad en lid en sekretaris van die Johannesburgse Skakelkomitee van Afrikaanse kultuurverenigings. Verder is hy voorsitter van die Nederduits Hervormde Kerk se Ondersteuningsraad en lid van die redaksie van die Patriotvereniging.

Hy is op 19 Junie 1975 oorlede.

Hy begin ernstig skryf in 1929. Sy kreatiewe prosa is merendeels tradisioneel kleinrealisties. Sy eerste gepubliseerde verhaal is "Die tuin op die wilkerstomp", wat in "Die Natalse Afrikaner" verskyn, waarna hy verskeie kortverhale in "Die Huisgenoot" publiseer.

"Skimme van die Goudstad" is ’n bundel sketse en kortverhale van ongelyke gehalte. In "Goudjagters" is hy raad-op met mense wat na goud soek maar nie goud kan herken as hulle dit sien nie. Hierdie gedagte is die deurlopende motief van die bundel. In "Ons Vriend" smag die kantoorwerker na die ongerepte natuur en in "Die Sprokie" vertel ’n mynteringlyer met sy laaste kragte van die monster wat sy gesondheid verwoes het. "Om die Hoek" is die verhaal van 'n gebreklike straatmusikant en in "Bankrot" staan ’n ou tante hulpeloos teenoor die grootstad se geldmag. Hoewel die uitbeelding telkens nog onseker is, bring die skrywer die leser in aanraking met die gees van die Goudstad. "Lewenslank" en "Naatlos" bevat ook sketse oor die lewe in die stad.

Sy belangrikste prosawerk is die roman "Waarheen, vader?",wat aantoon hoe diegene tussen blank en swart deur die blanke samelewing verstoot word. ’n Gesiene man in die Goudstad word op ’n dag daarvan bewus dat hy gekleurde bloed in sy are het. Daarna volg konflik, vernedering en verwerping, eers binne die familie en daarna in die buitewêreld. Die titel van die roman verwys na sy kind se vraag aan die einde van die roman, “Waarheen gaan ons vader?”, met die antwoord: “God alleen weet, my kind”.

"Aan die dag se soom" handel oor Dawid Pienaar se jeugjare tot net nadat hy matrikuleer. Dit is ’n inisiasieroman, waarin Dawid se soeke na rigting en die gebeurtenisse en mense wat hom beïnvloed, beskryf word.

"Waar die waterbul brom" is ’n novelle wat die botsing beskryf tussen ’n praktiese en nugtere lewenshouding wat gestel word teenoor die morele, idealistiese lewenshouding, met die idealistiese wat die onderspit delf. Herkulaas is die outokratiese pragmatis wat gestel word teen sy klein vroutjie se onwrikbare besef van wat reg en wat verkeerd is.

Hy skryf ook die novelle "Dans van die dwarrelwinde", met die tema van die onwysheid om in ander mense se lewens in te meng.

In die monografie oor "C.M. van den Heever", "die wese van sy kuns" gee hy in sy bewondering tot groot mate skewe en eensydige voorstellings van C.M. van den Heever se kuns. "Die opkoms van die Afrikaanse kultuurgedagte aan die Rand" (’n publikasie van sy proefskrif) behandel die geleidelike toename in invloed wat die Afrikaner en sy kultuur op die lewenswyse en die gemeenskap van die mense woonagtig op die Witwatersrand het. Waar Johannesburg en omstreke weens die toestroming van buitelanders ná die ontdekking van goud teen die eeuwending grotendeels Engels was, bring die geleidelike verstedeliking en groter geleerdheid van die Afrikaner, gepaard met die opkoms van Afrikaans as amptelike taal, ’n verandering mee.

Verskeie van Coetzee se artikels van letterkundige en volkskundige aard verskyn in tydskrifte, waaronder die gereelde rubriek "Waar die volk skep" wat in "Die Brandwag" verskyn.

Hy versorg ook ’n Afrikaans-Engels Woordeboek.

Hy skryf in sy loopbaan meer as 1500 artikels oor allerlei onderwerpe en is medewerker van buitelandse publikasies soos "Dietse warande en Belfort" en "De Spectator" en is ere-redaksielid van "Ons Erfdeel" van Vlaandere.

In 1994 publiseer die Genootskap vir Afrikaanse Volkskunde die boek "Abel Coetzee en sy rubriek ‘Waar die volk skep’: Vroeë Afrikaanse volkskultuur" onder redaksie van Pieter W. Grobbelaar.

Hy is ook samesteller van die versamelbundel "Die verhaalskat van Ons Klyntji (1896–1905)".

Saam met professor A.G. Hooper skryf hy "Engels vir Afrikaanse leerlinge", wat vir die skoolmark bedoel is.

Onder die skrywersnaam Soul Erasmus Smit publiseer hy ook gedigte in die bundels "Die halwe god", "Ruiter in die wind" en "Die spieël breek", maar hierdie gedigte is nie merkwaardig nie. Van sy gedigte word in "Tydskrif vir Letterkunde" gepubliseer en ook opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Werke vir die radio sluit in "Uit my kontrei" (uitgesaai op 11 Oktober 1956), "Vol korwe" (28 Januarie 1957) en "Die rooi angelier" (21 April 1959). Radiopraatjies lewer hy in programme soos "Woeling en wording" (1961), "So langs die pad" (1962) en "Die ossewa" (1966). ’n Keur uit hierdie radiopraatjies word in 1966 deur die SAUK uitgegee as "Daar kom die wa".

Werke wat uit sy pen verskyn sluit in:




</doc>
<doc id="114541" url="https://af.wikipedia.org/wiki?curid=114541" title="Islamitiese seksualiteitswette">
Islamitiese seksualiteitswette

Islamitiese seksualiteitswette is die regswetenskap oor seksualiteit in Islam, soos grootliks voorgeskryf in die Koran, hadit (mededelings van Mohammed) en fatwa (beslissings deur Islamitiese godsdiensleiers). Dit beperk seks tot ’n huweliksdaad tussen ’n man en vrou. Hoewel die meeste tradisies selibaat ontmoedig, moedig almal streng kuisheid en fatsoenlikheid aan met betrekking tot enige verhouding tussen die twee geslagte. Die sensitiwiteit vir die verskille tussen die geslagte en fatsoenlikheid buite die huwelik kan gesien word in belangrike aspekte van die Islam, soos voorskrifte vir kleredrag en die skeiding tussen mans en vroue.

Hoewel die verbod op seks buite die huwelik streng is, is seks self nie ’n taboe onderwerp nie. Daar is egter selfs ná die troue beperkings: ’n man mag nie seks met sy vrou hê terwyl sy menstrueer of vir ’n tydperk ná die geboorte van ’n kind nie. Anale seks is ook ’n sonde. Dade en gedrag soos aborsie (buiten om mediese redes) en homoseksualiteit word verbied; geboortebeperking is toelaatbaar.

"Baligh" of "boeloegh" (Arabies: بالغ of بُلوغ) verwys na iemand wat puberteit bereik het en ten volle aanspreeklik is onder sjaria.

Wat die huwelik betref, hou "baligh" verband met die Arabiese regsterm "hatta toetika'l-ridjal", wat beteken ’n huwelik mag nie plaasvind voordat ’n meisie fisiek gereed is om seksuele omgang te hê nie. Andersins beteken dit die bereiking van seksuele rypheid, deur onder meer menstruasie. Dié twee ouderdomme kan saamval, maar nie noodwendig nie. Net wanneer ’n aparte fase bekend as "roesjd", of intellektuele rypheid om na jou eie belange om te sien, bereik word, kan ’n meisie haar bruidsprys ontvang.

’n Seun kan sy puberteit bereik vanaf die ouderdom van 12 maanjare (11 jaar en 8 maande) en sal as volgroei beskou word op 15 maanjare (14 jaar, 6 maande en 22 dae) as daar geen tekens van rypheid te bespeur is nie. Tekens van volgroeidheid vir ’n seun is onder meer nat drome, ejakulasie en om ’n vrou swanger te maak. ’n Meisie kan vanaf 9 maanjare (sowat 8 jaar en 8 maande) rypheid bereik en word op 15 maanjare (14 jaar, 6 maande en 22 dae) as volgroei beskou as daar geen tekens van rypheid is nie. Tekens van volgroeidheid sluit in menstruasie, nat drome en swangerskap.

"Hitan", "khitan" of "hatna" (Arabies: ختان, ختنة) is die term vir die besnydenis van Moslemseuns. In sommige dele van die wêreld, soos Indonesië en Maleisië, kan dit ook verwys na vroulike genitale verminking.

Die Koran self noem nie besnydenis nie. Volgens sommige hadit-geskrifte is dit deel van ’n lys praktyke wat bekend is as "fitra" (die handelinge van ’n beskaafde mens). Abu Hurayra, ’n metgesel van Mohammed, word aangehaal waar hy sê: "Vyf dinge is "fitra": besnydenis, die skeer van skaamhare met ’n skeermes, die knip van die snor, die knip van die naels en die pluk van hare onder die armholtes" (volgens die hadit van Sahih al-Bukhari en Sahih Muslim). Dit word dus van die begin van die Islam af as ’n godsdiensgebruik beskou, al word dit nie in die Koran genoem nie.

Daar is ook hadit-geskrifte wat nie besnydenis as deel van "fitra" noem nie. ’n Ander hadit van Sahih Muslim noem 10 dinge, maar besnydenis is nie een daarvan nie. Volgens sommige tradisies is Mohammed sonder ’n voorhuid gebore, terwyl ander glo sy oupa Abdul-Muttalib het hom laat besny toe hy sewe dae oud was. Baie van sy vroeë dissipels is besny as simbool van hul opname in die opkomende Islamgemeenskap. Islamgeleerdes verskil oor die noodsaaklikheid van besnydenis. Sommige meen dit is hoogs aanbevelenswaardig, maar nie verpligtend nie. Ander sien dit as verpligtend vir alle Moslems.

Islamitiese bronne noem nie ’n sekere tyd vir besnydenis nie. Dit hang af van die familie, streek of land. Sommige geleerdes meen egter ouers moet hul seun voor die ouderdom van 10 laat besny. Die verkose ouderdom is gewoonlik sewe jaar, maar sommige Moslems laat dit so vroeg as sewe dae ná die geboorte doen en ander so laat as die begin van puberteit.

Islamgeleerdes verskil daaroor of dit ook gedoen moet word nadat iemand hom tot die Islam bekeer het.

Islam lê groot klem op die begrippe betaamlikheid en fatsoenlikheid – beide binne en buite die huwelik. In sommige hadit-geskrifte word laasgenoemde beskryf as "deel van geloof". Dit word ook vereis in die interaksie tussen lede van die teenoorgestelde geslag, en soms ook dieselfde geslag. Die voorskrifte vir kleredrag is deel daarvan.

In die Koran word fatsoenlikheid hoofsaaklik in die soera "Die Lig" beskryf, onder meer:

In die hadit Sunan Abu Dawood staan:

Daar staan ook:

Volgens die Islamitiese reg wettig ’n huwelik seksuele omgang tussen ’n man en vrou. ’n Huwelik is nie beperk tot platoniese vriendskap of net vir voortplanting nie. Seks in die huwelik word aangemoedig in Islam, deels omdat dit ’n manier is om wettig uiting aan ’n mens se seksdrange te gee.

Uitgebreide riglyne word egter vir seks gegee; daar is bronne in beide die Koran en hadit wat mense se welsyn en hul seksinstink bevorder. In soera 2, Die Egskeiding, word seks binne die huwelik openlik aanbeveel: "Maar as hulle gereinig is (ná die maandstonde), gaan dan in by hulle soos Allah julle beveel het" (vers 222). Die Koran sê ook: "Voorspoedig inderdaad is die gelowiges, wat … hulle geslagsdrifte beteuel, behalwe in die aanwesigheid van hulle vroue of dié wat hulle regterhande besit, want dan sal hulle sekerlik nie verwyt kan word nie" (soera 23:5-6). Ook hadit-bronne beveel die huwelik aan. Die Wasaelush Shia haal Mohammed aan waar hy gesê het: "O, julle jong mans! Ek beveel die huwelik vir julle aan" (vol. 14, bl. 25).

Een van die terreine in die Islamitiese seksualiteitswette waar nie baie beperkings geld nie, is die besprekings van sekstegnieke. Feitlik alles oor sekstegnieke in die Islam kom uit hadit-geskrifte. Klem word daarop gelê dat "die man en vrou heeltemal vry moet voel tydens wedersydse stimulasie bekend as voorspel". Geen werklike beperkings word gestel op voorspel- of sekstegnieke nie, ook wat betref wedersydse masturbasie.

Een tegniek wat oor die algemeen verbied word, is anale seks. Allah sê in die Koran: "Julle vrouens is vir julle ’n akker; gaan daarom na julle akkers soos dit jul betaam, en stuur vir julself "goeie dade" vooruit. En kom jul plig teenoor Allah na, en weet dat julle Hom sal ontmoet. En verkondig ’n blye tyding aan die gelowiges" (soera 2:223). Die woord "akker" dui daarop dat net vaginale seks toelaatbaar is in Islam, want dit is hier waar kinders verwek word. Die semen word in die akker geplant net soos saad in die grond.

Alle Moslemse juriste stem saam dat anale seks "haram" (verbode) is, soos een hadit dit reguit stel: "Moenie anale seks met vroue hê nie" (volgens Ahmad, At-Tirmidhi, An-Nasa'i, en Ibn Majah). Volgens Ahmad het Mohammed ook gesê: "Vervloek is hy … wat seks met ’n vrou deur haar agterste opening het," en "Allah is nie te skaam om julle die waarheid te vertel nie: Moenie in die anus seks met jul vroue hê nie."

In Islam moet die man seksuele omgang met sy vrou hê op ’n manier wat haar bevredig, solank dit nie fisiek vir hom nadelig is of hom daarvan weerhou om ’n verdienste in te bring nie. Die man is verplig om sy vrou op ’n goedhartige en redelike manier te behandel. Deel daarvan is seksuele omgang, wat hy met haar moet hê. Volgens die meeste geleerdes mag mans nie vir langer as vier maande sonder seks bly nie, maar ander meen daar is nie ’n tydsbeperking nie.

Net so moet ’n vrou ook nie seks van haar man weerhou nie, tensy sy menstrueer, siek is op so ’n manier dat seks vir haar nadelig sal wees of daar gevas word. As sy sonder rede weier, is sy vervloek. Volgens Abu Hurayrah het die profeet gesê: "As ’n man sy vrou na sy bed toe roep en sy weier om te kom, vervloek die engele haar tot die oggend aanbreek" (al-Bukhari, 3065; Muslim, 1436).

Nes seks binne die huwelik aangemoedig word, is daar ook regsmenings oor seksuele verhoudings buite die huwelik. Groter beperkinge word hier gestel. Verder word dié tekste in die Koran bevestig. Volgens soera 24:2-3 is seks buiten met ’n huweliksmaat of byvrou "zina" (ontug). Dit lui ongetroude manlike en vroulike egbrekers moet 100 strafhoue kry, en daarna mag hulle net met ander egbrekers of met nie-Moslems trou; getroude egbrekers moet gestenig word.

Een sekspraktyk buite die huwelik wat wel wettig is, is omgang tussen ’n man en ’n ongetroude vroulike slaaf wat hy besit. Malik ibn Anas haal ’n geskrif aan waarin Umar b. al-Khattab gesê het as ’n vroulike slaaf die lewe skenk aan haar meester se kind, word die slaaf ’n "umm walad" (moeder van ’n kind; byvrou).

Daar is ook wette wat bepaal met wie ’n man nie seks mag hê nie. Soera 4:23-24 noem moeders, dogters, susters en stiefsusters, vaders se susters, die dogters van broers en susters, soogmoeders, moeders van vroue, die vroue van seuns en vroue wat reeds getroud is.

Tye wanneer enige seks verbode is, is:

’n Vers in die Koran lui: "En dwing julle slavinne nie tot ontug as hulle verlang om kuis te bly, om die verganklike goedere van hierdie wêreld se lewe te soek nie. Maar indien iemand hulle dwing, dan sal Allah ná die dwang vir hulle Vergewensgesind, Barmhartig wees." (Soera 24:33)

Mohammed het prostitusie (seks in ruil vir geld) verbied. Dit is "haram" en enige Moslem wat dit doen, moet gestenig word. Om slawe aan te hou vir seksuele doeleindes is egter nie as prostitusie beskou nie en dit was algemeen tydens die Arabiese slawehandel in die Middeleeue en vroeë moderne tyd, toe vroue en meisies van die Kaukasus, Afrika, Sentraal-Asië en Europa gevang en in die Arabiese wêreld as byvroue in harems aangehou is. Ibn Battuta vertel verskeie kere dat hy vroulike slawe gekoop of gekry het.

Volgens Sjiitiese Moslems het Mohammed tydelike huwelike ("nikah mut‘ah") goedgekeur en dit is dikwels gebruik as ’n wettige dekmantel vir sekswerkers. Soennitiese Moslems, wat die grootste deel van Moslems uitmaak, glo dié praktyk is opgehef en eindelik verbied deur óf Mohammed óf een van sy opvolgers, Omar. Albei groepe beskou prostitusie as sondig en verbode.

In die Islam is ’n streng verbod op homoseksualiteit na aanleiding van die verhaal van Lot, soos vertel in byvoorbeeld soera 7:80-84, 26:165-166, 11:69-83, 29:28-35 van die Koran.

Die volgende vers is regstreeks aan Mohammed en sy volgelinge gerig:

’n Ander vers lui:

Volgens hadit is homoseksualiteit "zina" en strafbaar met die dood. Abu Dawud sê byvoorbeeld: "Vertel deur Abdullah ibn Abbas: Die Profeet het gesê: As jy enigiemand kry wat doen wat Lot se mense gedoen het, maak dood die een wat dit gedoen het, en die een aan wie dit gedoen is" (Sunan Abu Dawood, 38:4447).

Al die belangrike Islamitiese skole keur homoseksualiteit af. Volgens die Islam is dit ’n onnatuurlike versoeking en ’n oortreding van die natuurlike rol en doel van die seksdaad. Die meeste Islamitiese juriste glo daar moet swaar strawwe wees soos die dood en lystraf, terwyl ander nie saamstem nie en glo geen straf sal as doeltreffende reinigingsmiddel dien nie en daarom is ’n aardse straf nie wenslik nie.

Die debat oor homoseksualiteit het hoofsaaklik betrekking op dade tussen mans. Seks tussen vroue is nie "zina" nie, maar wel ’n sonde. Sommige Islamitiese juriste beskou seksuele omgang as net moontlik vir iemand met ’n fallus; dit het dus net betrekking op gevalle waar selfs net die punt van die fallus in die opening van ’n maat gesteek word. Omdat vroue nie fallusse het nie en dus nie omgang met mekaar kan hê nie, kan hulle nie "zina" pleeg nie.

In Islam word orale seks beskou as "makruh tahrimi", of hoogs onwenslik; dit geld vir enige daad waar die mond en tong in aanraking kom met geslagsdele. Daar is baie redes, maar veral die kwessies fatsoenlikheid en reinheid.

Die mees algemene argument daarteen is dat die mond en tong gebruik word om uit die Koran aan te haal en te bid. Oor die status van genitale afskeidings word gedabatteer; sommige beskou dit as onrein en ander nie.

Verkragting word deur die Islam verbied. Dit word beskryf as buite-egtelike omgang deur die mag van vrees, en sluit enige daaropvolgende fisieke of geestelike beserings in. Volgens Islamitiese wette is dit "hirabah", dus ’n "geweldsmisdaad wat wanorde veroorsaak". ’n Soortgelyke misdaad is byvoorbeeld kaping omdat dit mense bang maak om uit te gaan of dat hulle hul besittings deur geweld sal verloor. Ander skole beskou dit as "zina" omdat dit "gedwonge owerspel" is. In die Sjaria is verkragting met steniging strafbaar.

Ná seksuele omgang waar penetrasie of ejakulasie plaasgevind het, moet mans en vroue albei ’n rituele wassing bekend as "ghusl" ondergaan om rein te word voor hulle weer bid. "Ghusl" vereis skoon, reuklose water wat nie vir ’n vorige ritueel gebruik is nie en begin met die verklaring van die voorneme van reinheid en aanbidding. Elke deel van die liggaam word in "ghusl" gewas.

Masturbasie is oor die algemeen "makruh" en "haram" in Islam. Daar is egter verskeie menings oor die toelaatbaarheid daarvan. Die Koran word beskou as vaag oor die saak. Ook hadit neem nie ’n duidelike standpunt in nie. Daarom wissel menings oor masturbasie in ’n groot mate.

Volgens alDin Tarbiyyah is dit toelaatbaar as dit uit noodsaaklikheid gedoen word. Hy keur dit ook goed vir soldate wat ver van hul vroue af is as ’n manier om kuis te bly. Volgens Ahmed ibn Hanbal is dit toelaatbaar vir gevangenes, reisigers asook mans en vroue wat sukkel om ’n huweliksmaat te kry. Daar was nog altyd die beskouing dat masturbasie die kleinste van twee sondes is (teenoor ontug).

Regsgeleerdes onderskei dus tussen mense wat uit noodsaaklikheid masturbeer en dié wat seks kan hê maar steeds masturbeer om hul wellus te bevredig.

Nagtelike storting word nie as ’n sonde beskou nie. Wanneer iemand in Ramadan of andersins vas, word dit gewoonlik as ’n verbreking van die vas beskou as hy doelbewus ejakuleer (tydens óf masturbasie óf seksuele omgang). Nagtelike storting is ’n uitsondering. Mans moet hulle egter steeds was voor enige godsdiensritueel mag plaasvind omdat ejakulasie ’n mens tydelik onrein maak.

Die Koran bevat nie ’n vers spesifiek oor geboortebeperking nie. Moslems raadpleeg hadit oor die saak. Mohammed se metgesel Jabir noem in ’n geskrif ’n man wat vir die profeet gevra het: "Ek het ’n slawemeisie, en ons het haar as ’n diensmeisie nodig. Ek het seks met haar gehad en is bang sy raak swanger." Mohammed het geantwoord: ″Pas coitus interruptus toe met haar as jy wil, want sy sal ontvang wat vooraf vir haar bepaal is.″ Die onttrekkingsmetode van geboortebeperking is dus toelaatbaar.

Islamitiese regsgeleerdes gebruik afleiding om te bepaal dat ander vorme van geboortebeperking (byvoorbeeld die gebruik van kondome) dus ook aanvaarbaar is.

Islamitiese skole het verskillende menings oor aborsie, hoewel die meeste dit ontmoedig. Dit word egter in sekere omstandighede toegelaat, soos wanneer die ma se gesondheid erg benadeel word. As die aborsie nodig is om haar lewe te red, stem Moslems oor die algemeen saam dat haar lewe voorkeur kry. In so ’n geval is die dokter se oordeel belangriker as dié van die regsgeleerde.

Aborsies omdat die swangerskap onbeplan of onwenslik is, word gewoonlik as "haram" (verbode) beskou. Die Koran verbied aborsie uit vrees vir armoede: "Vermoor nie jul kinders vanweë jul armoede nie – Ons versorg julle en hulle" (soera 6:151), en "Moenie julle kinders doodmaak uit vrees vir armoede nie – Ons is dié wat húlle sowel as julle van die nodige voorsien. Voorwaar, om hulle dood te maak is ’n groot sonde" (soera 17:31). Moslems se opinie oor aborsie word ook deur hadit en die mening van godsdiens- en regsgeleerdes bepaal. In Islam word geglo die fetus word ná vier maande ’n lewende siel. Aborsie is ná dié punt ontoelaatbaar. Baie Islamitiese denkers erken daar is uitsonderings op dié reël. Die Amerikaanse filosoof en akademikus Azizah Y. al-Hibri sê "die meeste Moslem-geleerdes laat aborsie toe, maar verskil oor in watter stadium van fetusontwikkeling dit verbode raak." Die Amerikaanse Islamitiese geleerde Sherman Jackson sê "hoewel aborsie, selfs in die eerste trimester, verbode is volgens ’n minderheid regsgeleerdes, word dit nie beskou as ’n oortreding waarvoor daar kriminele of selfs burgerlike sanksies is nie". Moslems moet dus nie aborsiebeperkings steun wat nie deur die Islamitiese reg onderskryf word nie.

Die meeste Moslemgeleerdes meen ’n kind wat in ’n verkragting verwek word, is ’n menslike wese nes enige ander en dieselfde wette geld hier (’n aborsie is toelaatbaar voor die ouderdom van vier maande of as dit die ma se lewe bedreig). Sommige geleerdes meen ook ’n aborsie is aanvaarbaar wanneer die baba siek is op ’n manier wat die versorging moeilik sal maak vir die ouers (soos fisieke gebreke of geestelike gestremdheid).



</doc>
<doc id="114542" url="https://af.wikipedia.org/wiki?curid=114542" title="Johann Buhr">
Johann Buhr

Johann Buhr (1900–1940) was ’n Afrikaanse joernalis en skrywer.

Johann Jacob Buhr is op 26 September 1900 op die plaas Grasberg in die distrik Nieuwoudtville van Namakwaland gebore. Hy studeer vanaf 1918 vir ’n B.A.-graad aan die Universiteit van Stellenbosch, maar staak sy studies en word vir ’n paar jare joernalis by "Die Burger". In 1923 hervat hy sy studies as ’n enigsins ryper student en hy word dan ook verkies as studenteraadsvoorsitter. In hierdie hoedanigheid verwelkom hy op 4 Mei 1925 die destydse prins van Wallis, die latere koning Edward VII, op Stellenbosch. Na verkryging van sy B.A.-graad aan die einde van 1925 sluit hy vir ’n jaar as joernalis aan by "The Times of Natal". Dan keer hy terug na die Universiteit van Stellenbosch om in die regte te studeer. In hierdie tyd is hy die universiteit se korrespondent vir "Die Burger". 

Tussen 8 Desember 1926 en 15 Januarie 1927 skryf hy ’n reeks artikels vir hierdie koerant onder die titel “"Agter die gordyne"”, waarin hy die nuwe professionele teater beskryf. Hierdie artikels is gebaseer op die reise wat hy in hierdie tyd saam met die Hanekom-toneelgeselskap onderneem. Hy behartig vir ’n ruk ook ’n tydskrifrubriek in "Die Huisgenoot". Reeds op universiteit maak hy groot indruk as debatteerder en later trek hy saam met Hendrik Verwoerd, Van Zyl Steyn (op 26 die jongste professor in die regte tot nou toe) en L.C. Steyn (later hoofregter) vol sale regdeur die land met hulle openbare debatte. 

Weens swak gesondheid (hy het aan tuberkulose gely) tree hy in 1930 vroeg af, maar stuur tot met sy dood artikels en kortverhale vir "Die Burger" en "Die Huisgenoot" vanaf sy huis in Nieuwoudtville. Hierdie artikels sluit drie diepte-artikels vir "Die Huisgenoot" oor diamantsmokkelary in Namakwaland in. Hy is op 20 November 1940 oorlede.

Hy is deur Markus Viljoen, destydse redakteur van "Die Huisgenoot", bestempel as een van die veelsydigste en begaafdste joernaliste wat hy ooit teëgekom het. Sy verhaal “"In Boesmanland"” verskyn in 1935 in sy rubriek in "Die Huisgenoot" en word deur Daniel Hugo in die versamelbundel “"Tydskrif 2"” opgeneem. ’n Bloemlesing uit sy werke word saamgestel deur Hermann Giliomee en in 2015 uitgegee as “Buhr van die Bokveld: ’n Sprankelende intelligensie”. Benewens koerant-artikels bevat die bundel ook etlike kortverhale.





</doc>
<doc id="114544" url="https://af.wikipedia.org/wiki?curid=114544" title="Hester Vorster-Postma">
Hester Vorster-Postma

Hester Johanna Vorster-Postma (datums onbekend) was twee maal ’n Gereformeerde predikantsvrou en die stiefmoeder van die predikant en politikus ds. Louis Vorster.

Hester Johanna de Klerk is in 1876 met ds. C.J.H. Vorster getroud, sy derde huwelik. Vier jaar later is hy in sy eerste gemeente, Fauresmith, bevestig, waar sy en haar man bly tot hulle in 1882 predikantspaar van Bethulie word. In 1894 vergesel sy haar man na Angola waarheen hy beroep is om die Angola-Boere in die gemeente Humpata te dien. Met groot ywer het hulle daar gedien en baie ontberings deurgestaan. In Mossamedes lê ’n dogtertjie van die egpaar begrawe. Die Vorsters het Humpata tot 1897 bearbei, toe hulle na die Oranje-Vrystaat terugkeer en leraarspaar word van Ventersburg. Ds. Vorster is egter op 20 Mei 1899 op ’n tweede besoek aan Angola aan die koorssiekte oorlede, waarna haar stiefseun, ds. Louis Vorster, daarheen moes reis om haar terug na die Kaapkolonie te vergesel. 

In Januarie 1909 trou Hester Vorster met ds. Martinus Postma, een van ds. Dirk Postma se vyf seuns wat predikant geword het. Hy was indertyd ’n wewenaar ná sy vrou, Elizabeth Wilhelmina Jossina (née Spiller), se afsterwe in 1907. Twee van haar stiefseuns, ds. Dirk Postma en dr. Ferdinand Postma, het hulle as teoloë onderskei. Net ses van haar tweede man se 14 kinders het hul vader oorleef.



</doc>
<doc id="114546" url="https://af.wikipedia.org/wiki?curid=114546" title="M.S. Burger">
M.S. Burger

M.S. Burger is ’n Afrikaanse skrywer wat die Jan Rabie-prys met haar skryfwerk verower.

M.S. Burger bly in Pretoria. Sy het meestersgrade in Sielkunde en Kreatiewe Skryfwerk. In die negentigerjare is sy ’n aktivis vir gay en lesbiër regte. Sy werk in ’n boekwinkel.

Sy publiseer kortverhale op LitNet, in "Tydskrif vir Letterkunde" en in die jaarlikse tydskrif "Pomp 12", waarna sy debuteer met die kortverhaalbundel “"Bloedfamilie"”. Die bundel word hoofsaaklik uit ’n ek-verteller perspektief geskryf, wat ’n outobiografiese illusie by die leser skep. In die eerste deel van die bundel word die familiegeskiedenis verhaal, waaruit dit blyk dat die familie ’n dig bewaarde geheim het. Die tweede deel behandel seks, geweld en waansin, terwyl die derde deel terugkeer na die familieproblematiek en seksualiteit van die eerste afdelings. Dit is eers met die laaste verhaal en op die laaste bladsy wat die familiegeheim openbaar word. Die skrywer maak gebruik van postmoderne tegnieke, soos om besonderhede te verander aan vorige verhale wat sy geskryf het en sodoende die skryfproses te gebruik as verdediging teen angs en om die verlede te verbeel en kommentaar daarop te lewer. “"Woestynwerk"” is een van die sterkste verhale in die bundel. Die verteller se vriendin pleeg selfmoord en om hierdie tragiese dood te verwerk, vertrek sy na Namibië en om ’n studie te maak van ekosisteme in die Namib-woestyn. Sy beskryf die natuurlewe op digterlike wyse en kombineer dit met terugflitse van die oorledene, om sodoende ’n liriese en diggeweefde teks te skep. In “"Wildekus"” en “"Bloedfamilie"” word die veertien verhale in die bundel tematies tot ’n eenheid gebind. Die verhale maak mildelik gebruik van kru taal en eksplisiete verwysings na gewelddadige seks wat die familiekonflik en sielkundige probleme ondersteun. Die skrywer sny met hierdie bundel deur die huigelary en emosionele bedrog van die samelewing en veral binne families. “"Bloedfamilie"” verower in 2013 die Jan Rabie Rapport-prys vir vernuwende werk en is in dieselfde jaar op die kortlys vir die toekenning van die Universiteit van Johannesburg-prys vir debuutwerk.



</doc>
<doc id="114547" url="https://af.wikipedia.org/wiki?curid=114547" title="Sophia Snyman">
Sophia Snyman

Sophia Aletta Susara Snyman (1854–1930) was 37 jaar lank pastoriemoeder van die Gereformeerde kerk Venterstad.

Haar eggenoot, ds. Willem Jacobus Snyman sr. (gebore 28 Augustus 1852) is in 1877 in die gemeente bevestig, sy enigste, en het sy emeritaat in 1913 aldaar ontvang. Hy is op 2 April 1915 oorlede. Sophia Snyman het aktief in die sending wat destyds daar begin is, belanggestel. Afgesien van die stille krag wat van haar in die gemeente uitgegaan het, het sy 'n veelbewoë lewe gehad. Van die 11 kinders wat vir hulle gebore is, het net vier volwassenheid bereik. 

Kenmerkend van haar was haar kinderlike geloofsvertroue, onderworpenheid en haar blymoedige geloofsversekerdheid. Dit het weer duidelik geblyk toe sy in die tyd van ses weke haar man (op 2 April) sowel as haar enigste seun, dr. Flippie Snyman van Steynsburg (op 9 Mei) in 1915 aan die dood moes afstaan. Ná die dood van haar skoondogter, Truitjie (geb. Van Rooy, ’n dogter van die Van Rooy-stamvader, Johannes Cornelis van Rooy) in 1919 het sy die sorg van die wese wat toe op Potchefstroom woonagtig was, op haar geneem. Hiermee het die bejaarde ou moeder volgehou tot haar oudste kleinseun, die latere teologiese prof. W.J. Snyman, in 1924 klaar studeer het. 



</doc>
<doc id="114548" url="https://af.wikipedia.org/wiki?curid=114548" title="L.I. Coertze">
L.I. Coertze

L.I. Coertze (1905–1990) was 'n professor in die Regte aan die Universiteit van Pretoria, 'n sakeman en entrepreneur (wat onder andere die safaripak ontwerp het) en 'n vertaler van Shakespeare-dramas in Afrikaans.

Lucas Ignatius Coertze is op 8 Februarie 1905 gebore as een van nege seuns uit 'n Wes-Transvaalse familie. Hy word die jongste professor in regsgeleerdheid aan die Universiteit van Pretoria en lewer sy intreerede op 5 Maart 1935 onder die titel "Watter regsisteem beheers die verhouding tussen owerheid en onderdaan in die Unie: Romeins-Hollandse reg of Engelse reg?" Met die opening van die universiteit vir die 1939 akademiese jaar lewer hy die rede "’n Pleidooi vir die afskaffing van die appél na die Geheimeraad". Hy word later aangestel as dekaan van die Regsfakulteit. Sy prominente posisie in die samelewing lei daartoe dat hy ook aangestel word as voorsitter van parlementêre kommissies van ondersoek om navorsing te doen en voorstelle te lewer oor wetsontwerpe. So lei hy die kommissie oor die wetgewende uitwerking van die Spoorwegraadwetsontwerp, wat in 1962 hulle taak voltooi; en oor die Wetsontwerp op Mediese Skemas, waaroor hy in 1965 verslag doen.

In sy veelbewoë loopbaan waag hy sy hand aan talle skemas. Hy is by tye 'n delwer en as invoerder probeer hy papawersaad uit Australië en heuningbye uit Angola invoer. Die groot rolprentmaatskappy Ster word deur hom gestig en in sy latere lewe is hy ook lid van die parlement. In die sestigerjare stry hy teen die sensuurbedeling wat die destydse Nasionale Party wou instel. Hy is ook die ontwerper en brein agter die safaripak met 'n langbroek, 'n poging om mans se somerwerksdrag meer prakties te maak. Modevervaardigers vervang later die langbroek met 'n kortbroek en die safaripak word vir 'n tyd baie gewild onder Suid-Afrikaanse mans. Hy was getroud met Barbara Christina de Milander Papenfus (1904–1978). Hy is op 13 November 1990 oorlede.

Hy vertaal William Shakespeare se dramas "Hamlet" en "Macbeth" in Afrikaans. Sy vertaling van Hamlet word in 1947 in Pretoria opgevoer. Sy ander publikasies is almal regstegnies van aard. Die handleiding oor "Die trust in die Romeins-Hollandse Reg" verskyn in 1948. Hy skryf ook verskeie regstegniese artikels wat in onder andere in "Tydskrif vir Hedendaagse Romeins-Hollandse Reg" gepubliseer word.




</doc>
<doc id="114549" url="https://af.wikipedia.org/wiki?curid=114549" title="Johanna Kruger">
Johanna Kruger

Johanna Maria Kruger (gebore Snyman, 1847–1903) was die moeder van twee predikante van die Gereformeerde Kerk.

Sy was 'n belese vrou wat met die werke van dr. Abraham Kuyper bekend was. Sy was ook 'n gereelde leser van “Die Heraut" en “Stemmen des Tijds". Van haar 15 kinders is agt klein oorlede. Haar predikant-seuns was: ds. G.H.J. Kruger (Lydenburg-kombinasie 1903–1905, Barkly-Oos) 1905–1926 en Parys 1926–1949. Hy is sewe jaar nadat hy sy emeritaat aanvaar het, oorlede en wel op 19 Februarie 1957. Hy was getroud met Christina Krüger en het ook 'n predikantseun gehad, ds. G.H.J. Kruger. En ds. J.H. Kruger, Molteno 1907–1911 en Postmasburg 1911–1952. Hy was getroud met Christina Bingle en is oorlede op 3 September 1963). Prof. J.C. Coetzee, rektor van die PU vir CHO, was 'n kleinseun wat tydens sy skooljare by haar op Venterstad loseer het. 

Tant Hannie, soos sy bekend was, was ’n baie godsdienstige vrou en het dikwels in die eensaamheid van die veld gaan bid. 



</doc>
<doc id="114553" url="https://af.wikipedia.org/wiki?curid=114553" title="'n Sondagmiddag op die eiland La Grande Jatte">
'n Sondagmiddag op die eiland La Grande Jatte

In 1879 het Georges Seurat as 'n soldaat by die Franse weermag aangesluit en teen 1880 was hy terug by die huis. Later het hy 'n klein kunstenaarsateljee in Parys besit en in 1883 het hy sy werke vir die eerste keer in die openbaar uitgestal. In die volgende jaar het Seurat aan "La Grande Jatte" begin werk en die skildery in die lente van 1886 saam met die Impressioniste uitgestal. Danksy "La Grande Jatte "is Seurat onmiddellik as die leier van Neo-Impressionisme, destyds 'n nuwe en rebelse vorm van Impressionisme, erken.

Seurat het meer as twee jaar aan " 'n Sondagmiddag" gewerk en besondere aandag aan die park se landskap gegee. Hy het heelwat wysigings aan die oorspronklike werk aangebring en verskeie voorlopige tekeninge en oliesketse voltooi. Hy het die park besoek en talle oefensketse van die verskillende figure gemaak. Hy het op kleur, lig en vorm gefokus. Die skildery is ongeveer 2 by 3 meter groot.

Geïnspireer deur die optiese effekte en persepsies inherent aan die kleurteorieë van Michel Eugène Chevreul, Ogden Rood en ander, het Seurat hierdie wetenskaplike navorsing op sy skilderwerk toegepas. Hy het van kontrasterende miniatuurkolletjies of klein kwashale kleur gebruik gemaak wat deur middel van optiese vermening in die kyker se oog as 'n enkele skakering of tint waargeneem word. Hy het geglo dat hierdie manier van skilder, destyds divisionisme genoem, maar nou bekend as pointillisme, die kleure helderder en sterker laat vertoon as gewone kwashale. Dit was gedurende die tweede jaar van sy werk aan die skildery, 1885–86, dat hy van kolletjies van ongeveer dieselfde grootte begin gebruik maak het. Om die voorkoms van skildery nóg meer treffend te maak het hy dit met 'n strook geverfde kolletjies omraam, en uiteindelik binne 'n spierwit houtraam geplaas. Dit is dan ook hoe dit vandag in die Kunsinstituut van Chicago uitgestal word.
Die Eiland la Grand Jatte is teen Parys, in die Seine tussen Neuilly en Levallois-Perret geleë, nie ver van die La Défense sakegebied nie. Alhoewel dit vir baie jare 'n industriële distrik was, is dit vandag 'n openbare tuin en die terrein van 'n behuisingsontwikkeling. Toe Seurat in 1884 met die skildery begin het, was die eiland 'n landelike oord ver van die middestad af.

Die skildery is vir die eerste keer in 1886 by die tweede Salon van die Société des Artistes Indépendants uitgestal waarvan Seurat in 1884 'n stigter was. Seurat was uiters gedissiplineerd, altyd ernstig en in so 'n mate privaat dat hy amper geheimsinnig voorgekom het. Oor die algemeen het hy sy eie gang gegaan. As 'n skilder wou hy 'n verskil in die kunsgeskiedenis maak en met "La Grand Jatte" het hy daarin geslaag.

Seurat se skildery was 'n spieël-indruk van sy eie skildery, "Baaiers by Asnières", wat hy kort tevore in 1884 voltooi het. Waar die figure in die eerste skildery in lig gebaai is, lyk dit asof amper al die persone in "La Grande Jatte" in skadu gehul is, of dié van bome of 'n sambreel, of dié van 'n ander persoon. Parysenaars het Sondae graag uit die warm stad na die eiland se koeltebome en die koel rivierbriesie ontsnap. Met die eerste oogopslag sien die kyker baie verskillende mense op 'n grasperk langs die rivier ontspan. Regs voor is 'n deftige paartjie, die vrou met 'n sambreel en die man in sy pluiskeil. Links staan 'n ander goedgeklede vrou met haar visstok oor die water. Daar is 'n man met met 'n swart hoed en dun kierie wat na die water kyk, 'n wit hond met 'n bruin kop, 'n vrou wat brei, 'n man wat trompet speel, twee soldate wat op aandag staan en 'n vrou wat met geboë skouers onder 'n oranje sambreel sit. Seurat het ook 'n man met 'n pyp, 'n vrou onder haar parasol in 'n boot vol roeiers, en 'n paartjie wat hulle baba bewonder, geskilder.

Sommige van figure doen interessante dinge. Die dame aan die regterkant het 'n apie aan 'n leiband. Op die oewer is 'n vrou besig om vis te vang. Die area was destyds bekend as 'n plek waar lede van die bourgeoisie prostitute kon verkry, 'n waarskynlike toespeling op die andersins vreemde "visstok". In die middel van die skildery, in 'n sonkol, staan 'n klein dogtertjie in 'n wit rokkie wat direk na die kyker van die skildery kyk. Dit kan vertolk word as iemand die toeskouers vra: "Wat sal van hierdie mense en hulle klas word?" Seurat skilder hulle vooruitsigte as droewig, in skaduwee en 'n beduidenis van sonde gehul.

Die bekende Marxistiese historikus en filosoof Ernst Bloch was een van die eerste persone wat maatskaplike en politieke betekenis aan Seurat se "La Grande Jatte "geheg het. Die historikus se fokuspunt was Seurat se meganiese gebruik van die figure en wat hulle statiese aard van die Franse samelewing verklap het. Later het die werk baie kritiek ontvang oor die kunstenaar se wiskundige en robotagtige interpretasie van nuwerwetsheid in Parys.

Volgens William R. Everdell, 'n historikus van Modernisme, het "Seurat self vir 'n simpatieke kritikus, Gustave Kahn, gesê dat die Panathenaïese optog in die Parthenon-friespaneel as sy model gedien het. Maar Seurat wou nie die antieke Atheners skilder nie. Hy wou die 'modernes in hulle essensie ten toon stel.' Met 'modernes' het hy niks gekompliseerd bedoel nie. Hy wou gewone mense en 'n gewone lewe as onderwerp hê. Hy was iets van 'n "Kommunard," soos een van sy vriende opgemerk het, 'n verwysing na die linksgesinde revolusionêres van 1817; en hy was gefassineer deur die verhouding tussen teenoorstaande, verskillende dinge: die stad en die platteland, die plaas en die fabriek, die bourgeois en die proletariër wat in 'n soort harmonie van teenoorgesteldes ontmoet."

Die rand van die skildery is in omgekeerde kleure geverf, asof die wêreld rondom die figure ook stadig besig is om die rug te keer op die lewe wat hulle geken het. Wanneer daar in hierdie konteks na die baaier aan die oorkantse oewer by Asnières gekyk word, lyk dit asof hy na hulle roep en sê: "Ons is die toekoms! Kom oor na ons toe".

Seurat het die 'La Grande Jatte' in drie verskillende fases geskilder. In die eerste fase, wat in 1884 begin het, het Seurat van verskeie individuele pigmente gebruik gemaak om sy verf te meng en het hy steeds dowwe aardse pigmente soos oker of sienna gebruik. In die tweede fase, gedurende 1885 en 1886, het Seurat met die aardse pigmente weggedoen en die hoeveelheid individuele pigmente in sy verf beperk. Hierdie verandering in Seurat se palet was die gevolg van sy toepassing van die gevorderde kleurteorieë van sy tyd. In plaas daarvan om die individuele pigmente op doek te meng, wou hy klein spikkels of kwashale suiwer kleur verf wat in die kyker se retina sou saamsmelt om die gewenste kleurindruk te verkry.

Seurat se palet het uit die gewone kleure van sy tyd bestaan soos kobalt, parysgroen en vermiljoen. Daarbenewens het Seurat die nuwe pigment sinkgeel (sinkchromaat), hoofsaaklik vir ligte gedeeltes in die gras in die middel van die skildery gebruik, maar ook in kombinasie met oranje en blou pigmente. In die eeu of wat sedert die skildery se voltooiing het die sinkgeel weens 'n chemiese reaksie 'n bruin skakering aangeneem – iets wat reeds in Seurat se leeftyd begin het. In die derde fase gedurende 1888–89 het Seurat die gekleurde strook rondom sy skildery aangebring.

Resultate van die ondersoek na die verkleuring van hierdie skildery is op vindingryke wyse met verdere navorsing oor die natuurlike veroudering van verf gekombineer ten einde die skildery digitaal te verjonk.

In 1923 is Frederic Bartlett as die trustee van die Kunsinstituut van Chicago aangestel. Hy en sy tweede vrou, Helen Birch Bartlett, het hulle versameling Frans Post-Impressionistiese en Modernistiese kuns vir die museum geleen. Dit was mev. Bartlett wat in Franse en avant-garde kunstenaars belanggestel het en haar man se smaak beïnvloed het. "Sondagmiddag op die Eiland La Grande Jatte" is in 1924 op advies van die Kunsinstituut se kuratoriese personeel aangekoop.

In die konseptuele kunstenaar Don Celender se 1974–5 boek "Observation and Scholarship Examination for Art Historians, Museum Directors, Artists, Dealers and Collectors", word daar beweer dat die instituut destyds $24,000 vir die werk betaal het.

In 1958 is die skildery vir die enigste keer uitgeleen: aan die Museum van Moderne Kuns (MoMA) in New York. Op 15 April 1958 het 'n brand, waarin een persoon dood is, die ontruiming van die skildery genoodsaak, wat op 'n vloer bokant die brand in die Whitney Museum (destyds aangrensend aan die MoMA) uitgestal is.

'n Foto van die skildery wat deur brandweermanne verwyder word: .




</doc>
<doc id="114554" url="https://af.wikipedia.org/wiki?curid=114554" title="Jacoba Coetzee">
Jacoba Coetzee

Jacoba Christoffelina Frederika Coetzee (noemnaam tant Koba, 1847–1933) was in die Gereformeerde Kerk bekend as die “predikante-moeder”. 

'n Hele geslag teologiese studente en professore aan die Teologiese Skool het by haar op Burgersdorp loseer. Volgens oorlewing het sy “haar” studente goed geken en met ’n ysterhand regeer. Sy was van 'n haastige, vurige, selfs ontvlambare geaardheid, maar daarmee het sy 'n onblusbare blymoedigheid aan die dag gelê. Gedrenk in die Calvinistiese leer en lewe kon sy elke situasie, stroming en neiging takseer, beoordeel, en as dit moes, ook skerp veroordeel. Een van haar dogters, Bettie, was met getroud ds. P.W. Bingle, leraar van Colesberg van 1910–1921 en van Venterstad van 1921 tot sy dood op 8 Maart 1923.



</doc>
<doc id="114555" url="https://af.wikipedia.org/wiki?curid=114555" title="Alie Vorster">
Alie Vorster

Alida B. Vorster (bekend as tant Alie, gebore Coetzee, 14 Januarie 1859 – 8 Junie 1950) was ’n baanbreker in die Gereformeerde Kerke in Suid-Afrika. 

Sy was maar 'n paar weke oud toe die Gereformeerde Kerk op 10 Februarie 1859 onder die seringboom op Rustenburg gestig word. As tienjarige het sy haar ouers na die eerste sinodesitting, op Potchefstroom in 1869, vergesel. In dieselfde jaar het sy ook die openingsplegtigheid van die Teologiese Skool Burgersdorp bygewoon. 

As jongmeisie het sy 10 jaar lank in die distrikte Middelburg, Hofmeyr en Steynsburg skoolgehou. Ná haar huwelik met Casper J.H. Vorster (7 Junie 1857 – 14 Julie 1935) het sy op Steynsburg nog 18 jaar katkisasie-onderrig gegee en jong mense vir die belydenis van die geloof opgelei. 



</doc>
<doc id="114557" url="https://af.wikipedia.org/wiki?curid=114557" title="Anne van Rooy">
Anne van Rooy

Anna Francina van Rooy (ook genoem Anne Françoise, gebore Holsters, Brussel, België, 31 Desember 1834 – Steynsburg, Kaapkolonie, 28 Augustus 1904) was die stammoeder van die Van Rooy-familie in Suid-Afrika en ’n weldoener van die Gereformeerde Kerk. 

Anne Holsters se vader was Charles Holsters en haar moeder Petronella de Gieter. Ná haar huwelik met Johannes Cornelis van Rooy (ook Jean Corneille) van Rooy, van 's Hertogenbosch, Nederland, vertrek hulle op 24 Oktober 1857 in geselskap van (die latere ds.) Jan de Ridder en J.M. Maury met die seilboot Karel August na Suid-Afrika waar hulle op 26 Januarie 1858 by Port Elizabeth aan wal gestap het. Onderweg is die tweede seuntjie van die egpaar Van Rooy, Antoine Charles Auguste (Charles), gebore. Die gesin het hulle in die Noordoos-Kaap gaan vestig en die voorouers van talryke Van Rooys in Suid-Afrika geword. 

Ná sewentien jaar van plaasskoollewe in die distrikte Colesberg, Burgersdorp, Cradock en Middelburg, Kaap, het meester Van Rooy in die pas aangelegde dorpie Steynsburg in 'n CNO-skooltjie onderrig gegee. As gevolg van die seën wat op 'n sakeonderneming gerus het, kon die weduwee-moeder in 1915 £1000 aan die nuwe CNO-skool skenk. Ná die Anglo-Boereoorlog het sy meegehelp om arm gemeentes weer op die been te bring. 

Tant Anne was 'n eerwaardige dame wat haar woord oor enige onderwerp van betekenis kon doen. Die nakomelinge van haar 10 kinders was vurige voorstanders van die beginsel van Christelik-nasionale onderwys.
Haar kinders was:




</doc>
<doc id="114564" url="https://af.wikipedia.org/wiki?curid=114564" title="Xenophanes">
Xenophanes

Xenophanes (Oudgrieks: Ξενοφάνης ὁ Κολοφώνιος [ksenopʰánɛːs ho kolopʰɔ̌ːnios]; Colophon, 570 v.C. - ongeveer 475 v.C.) was 'n Griekse filosoof en digter. Betroubare inligting oor sy lewe is skaars. Hy vlug vroeg uit sy geboortedorp na Sisilië, vanweë die Persiese invalle wat sy land destyds teister. Van Sisilië verhuis hy na Magna Graecia, waar hy 'n filosoof word in die skool van Pythagoras. Hier beleef hy aansienlike vryhede, en redeneer teen die doktrines van Epimenides, Thales en Pythagoras. Uiteindelik vestig hy homself in Elea in Suid-Italië, waar hy in ongeveer 475 v.C. sterf.

Xenophanes lei van die vroegste kritiek teen die Griekse politeïsme.

Xenophanes maak die volgende uitlating:

"Homerus en Hesiodus het aan die gode alle dinge toegeskryf wat skandelik en verkeerd is vir sterflinge naamlik diefstal, owerspel en leuens."
"Die sterflinge meen dat die gode verwek word in die beeld van mense... ja, as osse en perde en leeus hande gehad het en kunswerke kon skep, soos mense, sou die perde die gode as perde afbeeld het en die osse daarenteen hul gode as osse."

Xenophanes stel dus dat die mense nooit iets verseker van gode kan weet nie. Xenophanes kan daarmee beskou word as die eerste agnostikus.

Maar hy voeg daaraan toe:
"Die gode het egter nie vanaf die begin alles aan die sterflinge geopenbaar nie, maar mettertyd vind die mens in sy soeke iets meer uit."

Veral die laatste deel van hierdie sin is belangrik, omdat hy daarmee die grondslag lê vir die empiriese wetenskap. Hy laat die gode alleen vir wat hul is of kan wees nie, omdat die mens tog nie meer oor hulle kan weet nie, maar doen 'n oproep op die verwerwing van kennis deur empiriese ondersoek soos dit sedertdien in die natuurwetenskap gebruiklik geword het.

Die empirisme van Xenophanes is vir sy tyd buitengewoon vernuwend. Want daarmee formuleer hy vir die eerste keer 'n metode tot die verwerwing van kennis wat nie, soos in sy tyd gebruiklik, gebaseerd is op openbaring of sienerskap en alleen toeganklik is vir priesters, profete en ander ingewydes of uitverkorenes nie. Die kennis waarop Xenophanes dui is deur iedereen verwerfbaar deur die gebruik van korrekte metodes. Hier ontstaan dus ook die onderskeid tussen natuurlike en bonatuurlike kennis. Xenophanes verwerp alle bonatuurlike kennis.

Thales van Milete formuleer as eerste westerse filosoof die beginsel van die reduksionisme. Die reduksionisme van Thales en die empirisme van Xenophanes vorm saam die metodologiese grondslag van die natuurwetenskap.

Xenophanes maak in van sy argumente ook gebruik van die meteorologie, en vergelyk van die Griekse gode met weerverskynsels. Hiermee bou hy voort op die kosmologie van Anaximander. Volgens Xenophanes kan daar maar één hoogste wese bestaan: 'n alomteenwoordige God, wat identies is aan die wêreld. Agter die veelheid van die verskynsels is daar dus volgens hom één ewig, onveranderlike Syn. Die onveranderlike Syn is egter nie transendent (bo-sinnelik) nie, soos later by Plato nie, maar ingebed en aanwesig in hierdie werklikheid en daarmee selfs samewerkend. Die leerlinge van Xenophanes sou hierdie leer tot die uiterste gevolge uitbou. Mens vind die opvatting later ook weer by Baruch Spinoza wat beweer 'God en die natuur is één'. As oerelemente, waaruit alles voorkom is volgens Xenophanes aarde en water.



</doc>
<doc id="114569" url="https://af.wikipedia.org/wiki?curid=114569" title="Charlotte de Beer">
Charlotte de Beer

Charlotte de Beer (*18 November 1929, Bloemfontein) is ’n Afrikaanse skrywer. Sy publiseer onder haar eie naam sowel as die skuilnaam Elizabeth Pretorius. As Elizabeth Pretorius skryf sy liefdesverhale

Charlotte Elizabeth de Beer is op 18 November 1929 in Bloemfontein as enigste kind gebore en bly saam met haar ouers op verskeie plekke in Suid-Afrika.

Sy trou in 1949 en twee kinders, Johann en Lorraine, word uit die huwelik gebore. Na vele omswerwinge keer sy terug na Bloemfontein en trou hier vir die tweede keer. Sy werk dan vir ongeveer tien jaar by ’n kerkkantoor, eers as skakelbordoperateur en later as vertaler, waarna sy aftree en voltyds begin skryf.

Haar eerste kortverhaal word gepubliseer wanneer sy 24 jaar oud is en daarna skryf sy etlike kortverhale vir tydskrifte. Sy skryf ook talle werke vir die radio, eers verhaaltjies vir die radioprogram "Siembamba" en daarna praatjies en sketse vir "Vrouerubriek" en "Vrouefokus". Sy is lid van die Bloemfonteinse Skrywersvereniging en skryf veral populêre liefdesverhale onder haar eie naam en die skuilnaam Elizabeth Pretorius.

Tydens ’n moeilike tydperk in haar lewe skryf sy vir tien jare niks nie, waarna sy weer vir die radio begin werk en ook haar hand aan haar eerste roman, "Meraai van Rolbos", waag. Hierdie roman het die Griekwa-vrou Meraai Vannerwestrys as hooffiguur en behandel haar ontluiking tot volwassenheid en die kultuur en mistiek van Griekwa gebruike. Hierdie aangrypende boek word oor die radio voorgelees deur Wilna Snyman en word ook verskeie kere voorgeskryf, onder andere aan die Universiteit van Namibië en deur die Departement van Onderwys en Ontwikkeling in die Vrystaat. In 1990 is "Meraai van Rolbos" op die kortlys vir die toekenning van die ATKV-prys. Dit word later verwerk en heruitgegee onder die titel "Wanneer die koedoehoring draai", waar die titel dui op tye wanneer ontstellende dinge gebeur. Die Griekwa-meisie Meraai van der Westhuizen is die hoofkarakter en die verhaal draai rondom haar grootwordjare. Sy ondergaan die !njabasas-ritueel, waar sy as meisie wat puberteit bereik het twee weke lank afgesonder word om die lewensfeite en pligte van ’n vrou te leer en dan by die Grootrivier gereinig word om die goedgesindheid van die Waterslang te wen. Hierna dans sy omtrent die hele aand met Kleinjan, met die wellustige Johnie Rolls wat ook op Rolbos opdaag. Die berugte skaapdief Karools kruis ook haar en haar ma Siena se paaie. Die verhaal is interessant in sy deeglike navorsing oor Griekwa-gebruike.

"Blou perskebloeisels op Toorwater" is die verhaal van die teatersuster Shani van der Merwe, wat na agt jaar terugkeer na haar geboortedorp om uit te vind of haar pa werklik selfmoord gepleeg het. Sy ontdek egter veel meer as waaroor sy ooit kon droom.

In "Droombaai se maan" kry Mariechen Delport ’n pos by ’n eenmanskooltjie op die platteland. Sy wil besin oor haar lewe en verhouding met haar beste vriend, Gerhard van der Linde. Hoewel sy lief is vir hom, weet sy nie of dit ware liefde is nie.

In "Terug na Aronsvallei" is Leona Bekker se man ’n nikswerd wat haar net verdriet veroorsaak, maar sy glo dat sy getrou en lojaal aan hom moet bly.

"Met liefde van buurman" is die verhaal van Anina Adendorf, wat steeds na haar jeugliefde hunker. Die nuwe buurman bly egter in haar gedagtes.

Van haar kinderverhale word opgeneem in die versamelbundel "Skoolstories", onder redaksie van Herman en Marie Hammann.

Sy skryf in Engels die kinderboekies "A visit to Stratford upon Avon" (oor Shakespeare) en "The eventful life of Wolfgang Amadeus Mozart", wat albei in Februarie 1990 verskyn.




</doc>
<doc id="114571" url="https://af.wikipedia.org/wiki?curid=114571" title="C. de Bruyn">
C. de Bruyn

C. de Bruyn is die skrywersnaam van die Afrikaanse skrywer Engela Catharina Langenhoven (née Kool). Sy het hoofsaaklik liefdesverhale geskryf.

Engela Catharina Kool is die eerste baba wat op die dorpie Morgenzon in die Oos-Transvaal (tans Mpumalanga) gebore is. Sy gaan vanaf haar twaalfde jaar na die Hoërskool Ermelo, waar sy matrikuleer. Daarna studeer sy verder aan die Universiteit van Pretoria en die Pretoriase Normaalkollege. Ná kwalifikasie as onderwyser gee sy onderwys aan die Hoërskool Hoogenhout op Bethal. Op 29 Junie 1940 trou sy op Ermelo met Johan Christiaan Boshoff Langenhoven, ’n broerskind van die skrywer C.J. Langenhoven. Hulle het ’n seun, Philip Hendrik Morkel Langenhoven. Die egpaar vestig hulle toe op Hartenbos, waar sy baie tyd in die plaaslike ATKV-museum deurbring. Later verhuis hulle na Kroonstad, waar haar man timmerman en boukontrakteur is en ook ondervoorsitter van die Nasionale Party-tak op die dorp. Hier gee Engela lank onderwys aan die Spoorwegskooltjie.

Hoewel die uitgewers munt wou slaan uit haar aangetroude van, besluit sy om eerder onder ’n skuilnaam te skryf omdat sy voel dat haar werk glad nie in dieselfde asem as dié van haar aangetroude oom genoem kan word nie en te pretensieus sou wees. Haar roman, "Doodgebore liefdesblomme", is een van sestien romans wat eervol vermeld is in die Liefdesroman-wedstryd wat in 1944 deur Afrikaanse Pers-Boekhandel uitgeskryf is.


</doc>
<doc id="114573" url="https://af.wikipedia.org/wiki?curid=114573" title="Anna S. Albertyn">
Anna S. Albertyn

Anna Salomina Gelderblom (*29 Januarie 1913, Vanwyksdorp – 5 Februarie 2005, Stellenbosch) het meestal onder die naam Anna S. du Raan (haar eerste getroude naam) geskryf, maar sy is later weer getroud, met dr. C.F. Albertyn, waarna haar naam verander het na Anna S. Albertyn.

Anna het veral kinder- en jeugverhale geskryf.

Vir volle biografiese inligting verwys na:


</doc>
<doc id="114574" url="https://af.wikipedia.org/wiki?curid=114574" title="Willemien Brümmer">
Willemien Brümmer

Willemien Brümmer (1974–) is ’n bekroonde Afrikaanse skrywer en joernalis. Sy was in 2004 en 2005 Media24 se skrywende joernalis van die jaar en in 2005 debuutwenner van die Woordfees se Nasionale Afrikaanse Kortverhaal-kompetisie met haar kortverhaal "Papagena". ’n Kortverhaalbundel, "Die dag toe ek my hare losgemaak het", het in 2008 uit haar pen verskyn. Sy is ’n agterkleinkind van die skrywer C.J. Langenhoven.

Willemien Brümmer is op 14 September 1974 in Claremont in Kaapstad gebore. Sy is die enigste dogter en jongste van vier kinders van Guillaume Cornelis Langenhoven Brümmer, ’n professor in Wiskunde, en Laetitia Conradie (suster van die klassikus P.J. Conradie), wat opleiding doen vir ’n nie-regeringsorganisasie. Haar broers is Johan Nikolaas Langenhoven, Stephanus Conrad en Cornelis Jacob Langenhoven. Haar ouers is in 1963 in Amsterdam getroud, terwyl haar vader daar besig was om te studeer. Die beroemde skrywer C.J. Langenhoven is haar oupagrootjie, want sy enigste dogter Engela was getroud met die tandarts Niko Brümmer van Beaufort-Wes, later burgemeester van hierdie dorp ná wie die Laerskool Niko Brümmer genoem is. Willemien se pa was hul enigste kind. Sy word groot in die suidelike voorstede van Kaapstad en ondergaan haar laerskoolopleiding aan die Laerskool Groote Schuur in Rondebosch, waarna sy in 1992 matrikuleer aan die Hoërskool Groote Schuur in die aanliggende voorstad Nuweland. As jong kind bly die gesin met tussenposes oorsee en so is haar eerste skooljaar in Dundas naby Hamilton in Kanada, terwyl sy haar st. 7-jaar deurbring aan 'n Katolieke skool in Toledo in Ohio in die Verenigde State van Amerika. Op hoërskool begin sy om deel te neem aan drama.

Ná skool studeer sy verder aan die Universiteit Stellenbosch, waar sy ’n B.A. Drama-graad behaal en daarna ook honneursgrade in drama sowel as joernalistiek. Sy sluit in 1999 as joernalis by "Die Burger" aan, waar sy agtereenvolgens algemene verslaggewer, mediese verslaggewer en skrywer van die weeklikse rubrieke "Oop kaarte" en "Van alle kante" is. Vanaf 2006 werk sy vir agt maande ook by "Insig", maar wanneer hierdie tydskrif vroeg in 2007 sluit word sy ’n joernalis van "By", wat Saterdae saam met "Die Burger", "Beeld" en "Volksblad" verskyn. Sy verwerf die beurs vir Skeppende Skryfwerk van die Universiteit van Kaapstad en begin dan in 2003 met haar studies vir haar M.A.-graad in Kreatiewe Skryfwerk onder leiding van Etienne van Heerden. In 2006 verwerf sy hierdie graad met lof met ’n bundel kortverhale wat later in verwerkte vorm gepubliseer word as "Die dag toe ek my hare losgemaak het". Vanaf 2011 is sy as die Rykie van Reenen-genoot ’n lektor in joernalistiek aan die Universiteit van Stellenbosch. Sy is op 6 Desember 2014 met Pierre Barkhuizen getroud. Hulle het een kind, 'n seun, Matthias.

As joernalis wen sy in 2002 ’n Mondi-toekenning in die kategorie vir beste artikel vir ’n storie oor vigswesies en in dieselfde jaar ’n Nasionale Geestesgesondheid-toekenning vir koerantjoernalistiek vir haar artikels oor Alzheimer se siekte en posttraumatiese stres. In 2004 en 2005 word sy aangewys as Media24 se skrywende joernalis van die jaar en in 2006 vereer hulle haar weer vir haar uitstekende verslaggewing. In 2009 word sy aangewys as een van "Die Burger" se redaksionele presteerders vir haar skeppende skryfwerk. By verskeie geleenthede word sy aangewys as Vodacom Joernalis van die Jaar in die Wes-Kaap vir haar koerantartikels. In 2002 kry sy die toekenning vir haar artikel oor die vigswesies, in 2007 vir die singende ouma Grietjie van Garies en in 2008 vir haar artikel oor skolegeweld op die Kaapse Vlakte. In 2010 is sy ’n finalis vir ’n ATKVeertjie-toekenning in die kategorie diepte-artikel / ondersoekende joernalistiek. Sy wen in 2012 die ATKV-toekenning in die kategorie vir beste persoonlikheidsprofiel met haar "Die vrou wat al lankal leef" en ook die ATKV-toekenning in die kategorie vir kunstejoernalistiek vir "Jans en sy technicolour-droomjas", wat beide in "By" verskyn het.

Sy is in 2005 die debuutwenner van die Woordfees se kortverhaalkompetisie met haar kortverhaal "Papagena".

In 2009 is "Die dag toe ek my hare losgemaak het" op die kortlys vir die toekenning van die Jan Rabie-prys vir innoverende skryfwerk. In hierdie kortverhaalbundel vertel sy losstaande kort stories oor die hoofkarakter Mia Ragel Albertyn wat groot word, eers op haar familieplaas buite Ladismith en later in Kaapstad. Die verhale hou verband met mekaar, sodat die kortverhale ook as ’n bildungsroman beskou kan word, wat ’n beeld gee van een mens se stryd tot volwassenheid. Desnieteenstaande is elke kortverhaal afgerond en kan dit apart gelees word as ’n losstaande entiteit, met sy eie intrige en boodskap. Benewens die karakters word die verhale verder gebind deur deurlopende temas, soos Mia se stryd met ’n erflas van alkoholisme en depressie; die breekbaarheidsmotief met talle verwysings na glas, kristal en porselein; en kos en die voorbereiding daarvan wat die emosionele belewenisse van karakters weerspieël. Mia worstel veral met die komplekse verhoudings binne die familie, met haar ma en met haar pa, en soos sy ouer word, met mans. Die verhale beeld haar vrese uit, haar seksuele ontwaking en haar pogings tot ’n sinvolle, gelukkige verhouding met iemand. Onderliggend in die verhale is die helende krag wat “storie” en verbeelding in Mia en haar pa se lewe speel, wat eindelik ook haar redding uit depressie is. "Toe Toorvoet stil geword het" uit hierdie bundel word opgeneem in "Die Afrikaanse kortverhaalboek". Haar kortverhaal "Ragel is gedoop" word in die Herfs 2008 uitgawe van "Boeke-Insig" gepubliseer. Sy skryf ook gedigte wat op die webwerf PoësieNet gepubliseer is.

In 2012 wen sy die Klein Karoo Nasionale Kunstefees en die Dagbreek-trust se kompetisie vir teksontwikkeling van ’n drama met haar konsep vir "Aandlied". Schalk Schoombie en Marthinus Basson help haar dan met die ontwikkeling van die drama, wat as "Braai" in 2014 by die KKNK debuteer. In hierdie drama koes die oud-polisieman Speedy Saayman op ’n plaas in die hartland van Suid-Afrika steeds vir die terroriste en is hy steeds behep met sy geweer. Langs die braai met die rum en Coke wat begin saampraat, loop die emosies oor en word kinders die sondes van hul vaders toegereken. So spreek die verlede deurentyd saam in die hede en in die onderlinge gesinsverhoudinge, met ’n tragedie die uiteinde. Die terugflitse na die verlede word besonder behendig hanteer.




</doc>
<doc id="114575" url="https://af.wikipedia.org/wiki?curid=114575" title="C.F. Albertyn">
C.F. Albertyn

Christiaan Fick Albertyn (*1909, Porterville - †2 Februarie 1999, Stellenbosch) skryf fiksie onder die naam Jan Fick.

Bo en behalwe vir sy werk as uitgewer en skrywer, was Albertyn ook die hoofbestuurder van Nasionale Pers.

Albertyn is ook getroud met die Afrikaanse kinder- en jeugskrywer Anna S. du Raan.

Christiaan Fick Albertyn is in 1909 op Porterville gebore. Hy studeer aan die Universiteit van Stellenbosch, waar hy in 1929 ’n B.A.-graad verwerf. Deur deeltydse studie behaal hy later ’n M.A.-graad in Filosofie deur die Universiteit van Suid-Afrika. In 1935 behaal hy die Ph.D.-graad aan die Universiteit van Stellenbosch met ’n proefskrif oor "Jeugmisdaad: ’n sosiologiese studie, met spesiale ondersoek na die verskynsel in die Skiereiland", wat later gepubliseer word. Hy tree in 1930 in diens van die Nasionale Pers as redaksielid van "Die Burger" en is vanaf September 1936 redakteur van "Die Jongspan". In 1944 word hy direkteur van die uitgewery wat in daardie jaar gestig word. Hy word in 1947 bestuurder van die Kaapstad tak van Nasionale Pers en in hierdie hoedanigheid is hy onder andere verantwoordelik vir die stigting van die tydskrif "Sarie Marais" (later net "Sarie").  Vanaf 1954 tot 1958 is hy hoofbestuurder van Nasionale Pers en besturende direkteur van Nasionale Tydskrifte. Na aftrede stig hy die C.F. Albertyn-Uitgewery in Kaapstad op 30 November 1961, wat hom daaraan wy om naslaanmateriaal vir Afrikaanse kinders in hulle moedertaal beskikbaar te stel. Vir baie jare is hy voorsitter van die Helpmekaar-studiefonds, voorsitter van die Suid-Afrikaanse Museum en direkteur van Saambou. Daarbenewens was hy stigterslid en erepresident van die Klub Here XVII. In 1969 trou hy met Anna Salomina du Raan (gebore Gelderblom), wat self ’n bekende skryfster is. Uit ’n vorige huwelik het hy drie kinders, twee dogters (René en Stefanie) en ’n seun (Stoffel). Hy is op 2 Februarie 1999 op Kleinmond oorlede en sy vrou is op 5 Februarie 2005 op Stellenbosch oorlede.

As C.F. Albertyn publiseer, en is hy die redakteur van verskeie vakkundige publikasies. (Onder meer die "Kinders van die wêreld"-reeks)


Vir verdere biografiese inligting verwys na:


</doc>
<doc id="114578" url="https://af.wikipedia.org/wiki?curid=114578" title="Rya Avenant">
Rya Avenant

Rya Avenant is ’n skuilnaam van die bekende avontuurverhaal-skrywer Doc Immelman (*23 April 1928-† 9 Maart 2013).

As Rya Avenant skryf Immelman "Seevaart van verraad" (1965) en "Onseker liefde" (1980).

In "Seevaart van verraad" is Alba Roodt lid van die Geheime Diens en vaar saam met die luukse plesierboot vanaf Kaapstad na Lourenço Marques sodat sy die geheime lys wat aan een van die passasiers oorhandig gaan word, kan onderskep.

"Onseker liefde" is ’n liefdesverhaal wat hy later onder sy eie naam herdruk.


Vir volledige biografiese inligting verwys na:


</doc>
<doc id="114582" url="https://af.wikipedia.org/wiki?curid=114582" title="Ilse de Korte">
Ilse de Korte

Ilse de Korte is ’n Afrikaanse skrywer.

Ilse Carla de Korte (gebore Groenewald) matrikuleer in 1994 aan die Pinelands High School. Sy studeer vanaf 1995 verder aan die Universiteit van Kaapstad in drama en tale, waar sy in 2005 ’n Ph.D.-graad oor mite en ideologie verwerf. Vir hierdie graad doen sy ook navorsing in Nederland. Vanaf Januarie 2007 tot Desember 2010 is sy ’n dosent aan die Universiteit van Suid-Afrika. Sy stig Bon Mot taaldienste in 2010, waar sy redigeer- en skryfwerk doen vir kliënte en korporatiewe kommunikasie-klasse aanbied. in Februarie 2012 word sy aangestel as ontwikkelingsredakteur by Oxford University Press. Sy gee ook klas aan die Adam Miskiewicz Universiteit in Pole en die AFDA filmskool. By die Universiteit van Kaapstad is sy vanaf Februarie 2014 betrokke as konsultant by die Skryfsentrum.

Sy debuteer met die chick lit-roman “"Die jaar toe Emma begin kook het"”. Ná ’n fiasko met hoenderpasteie by ’n troue word Emma in Hermanus as die hoofsjef van die restaurant Chantilly aangestel. Hier moet sy saam met ’n diverse spannetjie verskeie krisisse die hoof bied, van ’n rioolstelsel wat oorloop tot rotte in die meel, om nie van die moeilike kliënte te praat nie. Die restauranteienaar is Greg, wat van Frankryk opdaag en vir Emma selfs meer gas gee. Sy verwerk die Kama Sutra in Afrikaans as “"Afrikamasutra"”. Vir hierdie werk ontvang sy die Hidding-Currie Toekenning vir akademiese uitnemendheid.


2. Mila de Villiers, Resensie: Die jaar toe Emma begin kook het, Litnet, 10 Julie 2015.


</doc>
<doc id="114585" url="https://af.wikipedia.org/wiki?curid=114585" title="Liezl de Kock">
Liezl de Kock

Liezl de Kock is ’n aktrise en skrywer van fisieke teaterstukke, waarvan “"Piet se optelgoed"” die bekendste is.

Liezl de Kock studeer vanaf 2001 aan die Filmskool Afda, waar sy in 2005 ’n B.A.-graad in verhoog- en rolprentkuns en skryf ontvang. Vanaf Mei 2006 tot Desember 2011 is sy verbonde aan die onafhanklike teatergroep FTH:K, wat spesialiseer in visuele en fisieke teater wat taalgrense oorskry en veral van mimiek, kostuums en teater-rekwisiete gebruik maak om die boodskap aan die gehoor te kommunikeer.  Vanaf Januarie 2012 tot Desember 2012 is sy verbonde aan die Oos-Kaapse teatergroep Ubom! Daarna deurloop sy vanaf Januarie 2013 ’n meestersgraadkursus in Drama aan Rhodes Universiteit in Grahamstad. Sy behaal in 2014 die M.A.-graad met lof met ’n prakties gedrewe navorsingsverslag onder die titel “"Piet se optelgoed"”.  As akteur tree sy in verskeie produksies op. In 2005 wen sy ’n beste aktrise-toekenning vir haar rol in die rolprent “"Hollywood in my huis"”, in 2008 kry sy ’n Arts and Culture-toekenning vir “"Gumbo 2008"”, terwyl haar spel in die fisieke teaterstuk “"Pictures of you"” aan haar ’n Ovation-toekenning en twee Fleur du Cap-toekennings besorg. Sy word ook genomineer vir beste aktrise vir haar rol in Rob Murray se “"Womb tide"”. In 2010 word sy in die "Sunday Times" vermeld as een van die beste aktrises in Suid-Afrika. Sy bly in Lady Grey in die Oos-Kaap.

“"Piet se optelgoed"” is ’n fisieke teaterstuk met ’n Afrikaanse titel, maar dit bevat nie gesproke taal nie. Piet woon aan die rand van die stad. Hy is ’n mite en ’n gruwelstorie wat aan ongehoorsame kinders vertel word. Die stuk verken die magteloosheid van vroue en is ’n donker nagmerrie met onverwagse humor, maar ook hartverskeurende kwesbaarheid en menslikheid. “"Piet se optelgoed"” word in 2014 by die Nasionale Kunstefees op Grahamstad opgevoer, waar dit ’n silwer-Standard Bank Ovation-prys in die kategorie vir fisieke teater ontvang het. Dit word ook gekies om in 2015 na die Amsterdam Randfees te gaan.




</doc>
<doc id="114586" url="https://af.wikipedia.org/wiki?curid=114586" title="Johann de Jager">
Johann de Jager

Johann de Jager (*25 November 1938, Bethal –) is ’n Afrikaanse digter. Hy is getroud met die skrywer Lien Roux-de Jager.

Johannes Jurgens de Jager is op 25 November 1938 op Bethal gebore en word groot op Morgenzon. In 1957 matrikuleer hy aan die Hoër Landbouskool Tweespruit in die Vrystaat. Daarna gaan hy na die Vlootgimnasium vir militêre opleiding, waarna hy ’n ruk boer en dan na die stad verhuis. 

Hy voltooi in 1993 die B.A. Honneurs-graad in Skeppende Skryfwerk aan die Departement Afrikaans van die Universiteit van Pretoria. Hy voltooi ook ander skryfslypskole, soos die ATKV skryfskool by die Potchefstroomse Universiteit vir Christelike Hoër Onderwys onder leiding van professor Hans du Plessis. Aan die Pretoria Tegniese Kollege voltooi hy die kursus in Beeldhou. 

Sedert 1990 gee hy die literêre nuusbrief "Komsat" uit en later publiseer hy ook die elektroniese nuusbriewe "Velletjie" en "Tjokkervelletjies". 

In samewerking met bekende kultuurorganisasies organiseer hy ook verskeie digterskompetisies. 

Hy is die uitgewer van talle publikasies, insluitende digbundels, ’n eeufeesbundel vir ’n welsynsorganisasie en hy is betrokke by die produksie van ’n "Opvoedkunde Woordeboek" in ses dele. 

In 1996 trou hy met die skryfster Lien Roux-de Jager.

Sy eerste publikasie is in 1965 in die Belgiese tydskrif "Yang Kahier" en daarna ook in verskeie ander koerante en tydskrifte in België. 

In 1972 word van sy gedigte opgeneem in die versamelbundel "Yang 100 Dichters" en een van sy gedigte word bekroon met Gedicht van de Week in die bylae van ses dagblaaie. 

Sy gedigte en kortkuns word in "Tydskrif vir letterkunde", "Literator", "Contrast" en ander publikasies opgeneem, asook in verskeie versamelbundels soos "Mooiste Afrikaanse liefdesgedigte", "As die son kom oogknip", "Vrede sluiten is wegen openen" en "Gebede vir die landskap". 

In 1992 debuteer hy met die bundel "Tandem" waarin sy gedigte saam met die van Lieb Sauermann gepubliseer word. Die bundel word in vier afdelings verdeel, met elke digter wat gedigte bydra tot elke afdeling. Die eerste afdeling is liefdesgedigte onder die titel "Eros"; "Milieu en mens" is verse oor die omgewing en samelewing, met enkele gestalteverse; "Interpolêr" is aktuele verse oor tydgenootlike Suid-Afrika met "Ikabod" toekomsverse. 

Vir die tydskrif "Kakkerlak" skryf hy verskeie resensies en van sy verhale verskyn op LitNet.




</doc>
<doc id="114590" url="https://af.wikipedia.org/wiki?curid=114590" title="P.J.J. Badenhorst">
P.J.J. Badenhorst

P.J.J. Badenhorst (*17 Augustus 1930, Victoria-Wes –) is 'n Afrikaanse skryfster van liefdesromans onder die skuilnaam Melanie Boshoff.

Paulina Johanna Jacoba Badenhorst is op 17 Augustus 1930 op Victoria-Wes gebore, waar sy groot word en haar skoolopleiding ontvang. Na standerd agt verlaat sy die skool. Die gesin verhuis later na Suidwes-Afrika (tans Namibië), waar sy op 22 Junie 1950 met Petrus Johannes Badenhorst trou. Die egpaar het drie kinders, twee seuns (Urban en Gerhard) en ’n dogter (Jenny). Haar man is ’n statistikus in diens van die Suid-Afrikaanse Spoorweë. Vir die eerste veertien jaar van haar getroude lewe bly hulle in Windhoek, waarna haar man verplaas word na Durban en later na Johannesburg, voordat hulle weer terugkeer na Windhoek. Deur deeltydse studie behaal sy in 1967 haar B.A.-graad met Afrikaans-Nederlands en Sielkunde as hoofvakke aan die Universiteit van Suid-Afrika. Vanaf 1970 is sy sekretaresse van die Windhoekse Skouvereniging. Dit is vir vier maande van die jaar voltyds en vir die res van die jaar deeltyds, wat haar genoegsaam tyd gun vir haar skryfwerk.

In 1954 verskyn haar eerste kortverhaal in die tydskrif "Sarie Marais". Dit is die eerste van baie en sy skryf ook vervolgverhale vir tydskrifte, wat almal later in boekvorm verskyn. Die eerste van hierdie vervolgverhale is “"Pasadena op die hoogtes"”, wat in "Sarie Marais" gepubliseer is.. In “"Vir altyd die sonpad"” (1976) draai Bess de Villiers se lewe rondom haar enigste seun Tobie. Hy sterf onverwags in ’n motorongeluk, waarna sy gekonfronteer word met feite waarvan sy nooit bewus was nie. “"Die eerste uur na middernag"” is ’n spanningsverhaal. Christine word in ’n spioenasieweb ingetrek en terselfdertyd word pynlike herinneringe uit haar verlede weer opgediep. Sy en Ben Rheeder het destyds ’n buite-egtelike seuntjie gehad en alles wat nou met haar gebeur het een of ander verband met hierdie gebeurtenis. Louise moet in “"Oulap se rooi"” (2009) by haar dogter inbly en sommer huishoudster en kinderoppasser ook wees. Wanneer die wewenaar Dirk Nienaber op die toneel verskyn, moet sy belangrike besluite neem. “"Wieke van die daeraad"” (2009) is die rykmansdogter Louise Schoeman se verhaal. Sy beland as verpleegster op ’n sendingstasie in Malawi nadat sy weens verydelde liefde en agterdog wegvlug van haar verlede. Wanneer sy die hoof van die hospitaal ontmoet, besef sy egter dat sy nooit hier in die bos as sy assistent en teatersuster sal kan aanbly nie.






</doc>
<doc id="114591" url="https://af.wikipedia.org/wiki?curid=114591" title="Robert de Kersauson de Pennendreff">
Robert de Kersauson de Pennendreff

Robert de Kersauson de Pennendreff (*15 Februarie 1879, Brest –†11 Junie 1971, Franschhoek) was ’n Fransman wat as vrywilliger tydens die Anglo-Boereoorlog by die Boeremagte aansluit. Hy leer Afrikaans vlot praat en emigreer in 1940 permanent na Suid-Afrika. Hy skryf ’n Afrikaanse boek oor sy wedervaringe tydens die Anglo-Boereoorlog.

Robert Marie de Kersauson de Pennendreff is op  15 Februarie 1879 in Brest in Frankryk gebore. Hy is een van twee seuns en sewe kinders van Hippolyte de Kersauson de Pennendreff en Isabelle du Plessis-Quinquis, maar sy broer is baie jonk oorlede, sodat hy die enigste oorlewende seun was. Sy vader is op 20 Februarie 1886 oorlede nadat sy sakevennoot bedrog gepleeg en die familie in bankrotskap gedompel het. Hierna emigreer sy moeder na Amerika, waarskynlik om al die skuldeisers te ontduik, en laat die kinders in Frankryk in die sorg van familie agter. Robert gaan skool in ’n hoërskool in Nantes en besoek somtyds sy moeder in Amerika, waar hy leer Engels praat.

Hy is op die punt om by die Franse militêre akademie aan te sluit wanneer die Anglo-Boereoorlog uitbreek. Daar is in hierdie tyd komitees in Frankryk wat werwing doen vir die Boeremagte en Robert meld aan die komitee dat die bekende veggeneraal De Villebois-Mareuil  sy oom is. Kort na sy mondigwording vertrek hy in April aan boord die skip Admiral na Lourenço Marques om as vrywilliger aan die oorlog deel te neem. Vele ander jongmans wat óf aan Britse óf aan Boerekant aan die oorlog gaan deelneem, is ook aan boord. Verhoudings op die skip is desnieteenstaande beleefd. Op 14 Junie 1900 word hy op Machadodorp, destyds die setel van die regering van Transvaal na die val van Pretoria, deur president Paul Kruger ingesweer as burger van Transvaal. Aanvanklik sluit hy in Middelburg aan by ’n kommando buitelandse vrywilligers onder bevel van kaptein De Kertanguy van Frankryk. Hy kom egter gou agter dat die buitelandse vrywilligers nie gewild was onder die Boere nie, veral omdat meeste geen ervaring van die veld gehad het nie, en hy besluit om eerder by die plaaslike Middelburg-kommando aan te sluit, waar hy onder die bevel van kommandant Trichardt staan en saam met wie hy sy eerste veldslag beleef. Die burgers wil hom aanvanklik nie aanvaar nie, maar nadat hy Afrikaans aanleer maak hy gou vriende en word volle deelgenoot. Tussen Junie en September 1900 neem hy deel aan veldslae te Bronkhorstspruit, Dalmanathu, Warmbad en Lydenburg. In Oktober 1900 sluit hy aan by twee van generaal De Wet se verkenners om by die generaal in die Vrystaat aan te sluit.

Robert word later versoek om lid te word van die Theron-verkenningskorps, ’n uitgesoekte eenheid wat gestig is onder leiding van Danie Theron. Na Theron se dood op 5 September 1900 neem sy neef Jan Theron oor as die kommandant. Robert dien onder Jan en neem deel aan die veldslae by Bothaville op 5 November 1900 en Dewetsdorp op 21 tot 23 November 1900.  Hy neem ook deel aan generaal De Wet se mislukte invalle in die kaap in Desember 1900 en weer in Januarie tot  Februarie 1901.

Hy kom hier in kontak met onder andere Gideon Scheepers en Manie Maritz en volg dan vir Maritz wanneer hy sy veldtog in die Kaap begin. In Julie 1901 stuur kommandant Manie Maritz en sy mede-offisiere vir Robert as rapportryer na president Paul Kruger in Europa met inligting oor die verloop van die oorlog en ’n versoek vir die president se insette. Om in Europa uit te kom doen Robert hom voor as oorlogskorrespondent en trek deur Duitswes-Afrika (tans Namibië), waarvandaan hy Europa per skip op 15 Oktober 1901 bereik. Met sy terugkeer gee hy voor dat hy ’n grootwildjagter is onderweg na Duitswes-Afrika en Portugees Oos-Afrika (tans Angola). Nadat hy in Duitswes aan wal stap, sluit hy via Windhoek in April 1902 weer by sy kommando op Kakamas aan. Op 14 Junie 1902 word hulle deur generaal Jan Smuts op Soetwater ingelig dat die oorlog verby is. Robert is ingelig dat hy deur ’n krygsraad verhoor sou word indien hy in die hande van die Engelse val. Saam met Manie Maritz gaan hy dan deur Duitswes na Swakopmund, vanwaar hy met ’n Duitse skip terugkeer na Frankryk. Saam met Maritz reis hy dan na die Nederlande, Duitsland, België en Frankryk om ’n heenkome te vind. Maritz neem eindelik ’n aanbod aan om na Madagaskar te gaan en Robert bly in Frankryk agter.

Op 14 November 1902 begin hy met diensplig by die Franse weermag en hy doen van Maart tot Julie 1903 diens in Madagaskar. Hy word op 1 November 1903 uit die weermag ontslaan en gaan woon dan vir sowat ’n jaar in die Paarl. In 1904 is hy in Kaapstad getroud met die Franse Marie Louise Coutorbe. Geen kinders is uit die huwelik gebore nie en die egpaar vestig hulle in Europa.

In 1913 bied generaal C.F. Beyers hom ’n pos in die Unie-Weermag aan, maar Robert bedank dit. Tydens die Eerste Wêreldoorlog neem hy vanaf Augustus 1914 onder andere deel aan die Slag van Verdun en doen diens as luitenant in die American Automobile Sanitary, wat die lewensgevaarlike werk verrig om gewondes van die slagveld te verwyder sodat hulle mediese hulp kan ontvang. Hy word gereeld bevorder en neem sy ontslag in Februarie 1919 as luitenant. Vanaf 1919 tot 1922 doen hy diens in Frans-Ekwatoriaal Afrika en die Belgiese Kongo. Op 30 Desember 1924 word hy bevorder tot reserwe-kaptein. Die Franse Oorlogskruis word aan hom toegeken en op 8 November 1926 ontvang hy die Orde van die Legion d’Honneur. Vanaf 1928 tot 1932 doen hy diens in Brits-Oos-Afrika (tans Kenia).

Na 1932 vestig hy hom weer in Frankryk en tussen 1932 en 1938 werk hy as inspekteur-generaal vir die maatskappy Citroen in Parys. In 1938 bly hy in die dorpie Sanary naby die Franse vlootbasis Toulon aan die Middellandse See. Hier ontvang hy die toekenning vir getroue diens vir sy aandeel aan die Anglo-Boereoorlog. Hy word in September 1939 opgeroep vir die Tweede Wêreldoorlog en doen diens in Algerië, maar bereik in Februarie 1940 ontslag-ouderdom.

Weens die vernietiging wat die oorlog meebring, emigreer hy in 1940 na Suid-Afrika en sy laaste jare bring hy saam met sy vrou in Franschhoek deur. Hy is op 11 Junie 1971 in Franschhoek oorlede en is begrawe in die begraafplaas van die NG gemeente van Franschhoek. Sy vrou is ’n jaar later, op 17 Maart 1972, ook in Franschhoek oorlede. Hulle laat hulle huis en ander besittings aan die Hugenote Genootskap. Sy dokumente en medaljes word opgeneem in die Hugenote Gedenkmuseum in Franschhoek.

Sy herinneringe aan die Anglo-Boereoorlog is opgeteken in "Ek en die Vierkleur".

Werke wat uit sy pen verskyn sluit in:



</doc>
<doc id="114592" url="https://af.wikipedia.org/wiki?curid=114592" title="J.G. de Grevenbroek">
J.G. de Grevenbroek

J.G. de Grevenbroek is in die sewentiende eeu die Nederlandse Sekretaris van die Politieke Raad aan die Kaap de Goede Hoop. Hy is verantwoordelik vir belangrike werke oor die kultuur en gewoontes van die inheemse inwoners aan die Kaap en ook die historiese gebeure wat in hierdie tyd aan die Kaap plaasvind.

Johannes Gulielmus de Grevenbroek (ook bekend as Jan Willem de Grevenbroeck) is sekretaris van die Politieke Raad aan die Kaap de Goeie Hoop tydens die regering van Simon van der Stel en een van die eerste Suid-Afrikaanse skrywers wat ’n boek skryf oor die plaaslike Khoisan inboorlinge en hulle gewoontes.

Hy is omstreeks 1644 gebore en is as klerk werksaam in die Rotterdamse Kamer van die Verenigde Oos-Indiese Kompanjie (VOC). In 1673 onderneem hy ’n reis na Italië en maak ook ’n draai in Madrid. In 1684 kom hy in die Kaap aan en word benoem tot Sekretaris van die Politieke Raad. Kort hierna vertrek hy saam met kommissaris Ryklof van Goens na Indië en neem eers weer sy pligte as sekretaris in die Kaap op in 1686. Hy hou die amptelike dagregister van gebeure aan die nedersetting in die vroeë Kaap vanaf 1686 tot 1694 en skryf hierin veral onderhoudend oor die lotgevalle van die skipbreukelinge van die skip Stavenisse in 1687. Sy deeglike werk en sierlike handskrif sorg dat die register in sy tyd baie waardevolle inligting bevat oor die gebeurtenisse, mense, gewoontes en leefwyse in hierdie tyd. In Junie 1694 kry hy op eie versoek ontslag en vestig hom dan as vryburger in Stellenbosch. Hier dien hy saam met Adam Tas op die kerkraad en is as ouderling ’n groot staatmaker van die plaaslike predikant. In die geskrifte van Tas word gespot met sy vroomheid en terloops ook melding gemaak van sy skildertalent. Tas vaar egter nie heftig teenoor hom uit nie, waaruit die afleiding gemaak kan word dat hy hom buite die hewige politieke rusies van sy tyd gehou het. Hy onderteken ook nie die “"Klachtschrift"” wat Tas opstel teen die administrasie van goewerneur Willem Adriaan van der Stel nie. In sy sewentigste jaar, op 3 Februarie 1714, maak hy sy testament in Eersterivier en kies as grafskrif die eenvoudige woorde “Hic exspectat resurrectionem J.C. de Grevenbroeck C.F.” Hy is nooit getroud nie en bemaak sy nalatenskap aan vriende en kennisse in Holland en die Kaap, met die grootste bemaking aan ene Isak Schepers. Die datum van sy dood is nie bekend nie, maar is omstreeks 1725, aangesien sy testament in 1726 by die Kaapse Weeskamer geliasseer is.

In Dan Sleigh se meesleurende roman “"Eilande"” oor die lewe aan die vroeë Kaap figureer De Grevenbroeck as die klerk en die laaste hoofstuk van die roman word aan hom gewy.

De Grevenbroek skryf ’n Latynse studie oor die Khoi (“"N.N. Groevenbroeckii elegans et accurata Gentis Africanae circa Promontorium Capitis Bonae Spei vulgo Hottentotten nuncupatae Descriptio Epistolaris Anno MCCLXXXXV"”, kortweg bekend as die “"Descriptio Solaris"”) Hierdie werk word in Engelse vertaling in 1933 gepubliseer as “"An Elegant and Accurate Account of the African Race living round the Cape of Good Hope commonly called Hottentots"”. Peter Kolb in sy “"Caput Bonae Spei Hodierum"” (1719) en Francois Valentijn in sy “"Beschrijvinge van de Kaap de Goede Hoope"” (1726) gee in hulle werke dankbare erkenning aan hierdie werk van De Grevenbroeck. Daar word egter later deur die versamelaar Van Dessin en Otto Frederik Mentzel in sy “"Vollstandige Beschreibung der Vorgebirges der Gute Hoffnung"” beweer dat Kolb growwe plagiaat gepleeg het deur groot dele van De Grevenbroeck se werk klakkeloos oor te skryf. Hierdie werk van De Grevenbroeck is kultuur-histories van groot waarde, aangesien dit baie lig werp op die Kaapse gemeenskap en leefwyse aan die einde van die sewentiende eeu. Hierin doen hy ook ’n aanval op die koloniste wat misbruik maak van hul heersende posisie oor die Khoi en hy beskryf die lotgevalle van die skipbreukelinge van die Stavenisse. In sy eie taal lees sy amptelike verslag oor hierdie voorval (“"Relaas van Adriaan Jansz. Kind van Maaslandssluys geweesen Bootsman op de gestrande fluyt Stavenisse"” van 1687) soos ’n meeslepende roman, waarin hy tot die fynste besonderhede van die oorlewendes se drie jare lange swerftog op land en see vertel totdat hulle eindelik in veiligheid by die Kaap aankom. In hierdie swerftog kry hulle ook te doen met die sedes en gewoontes van die vreemde swart binnelandse volkere, onder andere hulle musiekinstrumente en die musiek wat hulle maak. Hulle word opgepik deur die skip De Noord en die verdere lotgevalle van hierdie skip, wat in die begin van 1689 op weg na Natal vergaan, en sy oorlewendes word vertel in sy verslag “"Verhaal van Theunis Gerbrandtszn van der Schelling geweesen stuurman op’t gestrande galjot de Noord. Nopende desselfs jongste tog en hoe’t is komen te verongelukken"”. Die skipbreukelinge is weer aan die genade van die swart volkere oorgelaat en word mishandel en beroof, waarna hulle twee landgenote van die Stavenisse in soortgelyke omstandighede ontmoet. As weinig meer as lewende lyke kom die vier op 27 Maart 1690 by die Kasteel aan. De Grevenbroeck skryf ook heelwat Latynse versies en is die samesteller van ’n Latyns-Khoi-Hollandse woordelys.




</doc>
<doc id="114594" url="https://af.wikipedia.org/wiki?curid=114594" title="Cornelius de Jong">
Cornelius de Jong

Cornelius de Jong (*7 Junie 1762, Oudewater –† 11 Februarie 1838) van Rodenburgh was ’n Nederlandse seekaptein in die agtiende en negentiende eeu wat sy reise in ’n aantal boeke beskryf het, ook sy vele reise na die Kaap die Goeie Hoop.

Cornelius de Jong van Rodenburgh is op 7 Junie 1762 op Oudewater in Nederland gebore as seun van die sekretaris Dominicus de Jong en Johanna Clasina de Rode van Rodenburgh. 

In 1777 tree hy as adelbors tot die seediens toe op die landfregat Thetis se reis na die Middellandse See. Hy word in 1780 tot luitenant bevorder en vaar op die oorlogskip "Mars" na die Karibiese Eilande. Een jaar later word hulle in die vierde Engels-Nederlandse oorlog (1780–1784) naby St. Eustatius deur drie Engelse oorlogskepe aangeval. Na hierdie bloedige geveg wat vele lewens eis, waaronder dié van die Nederlandse bevelvoerder, word hy as krygsgevangene aangehou maar kort daarna uitgeruil en gerepatrieer. As negentienjarige word hy in bevel geplaas van die terugkerende skip en arriveer teen die einde van 1781 weer in Nederland. In 1783 word hy bevorder tot eerste luitenant en onderneem op die Prins Willem I onder bevel van kaptein C. van Gennep ’n tweede reis na die Middellandse See, waarvan hy in April 1785 terugkeer huis toe. Sy dapper en kalm gedrag tydens die storms wat hulle tydens hierdie reis geteister het, besorg aan hom in dieselfde jaar die bevel van die oorlogsbrik De Beschutter, waarmee hy ’n reis in en deur die Engelse Kanaal onderneem.

In 1786 word hy aangestel as kaptein van De Brak, waarmee hy in daardie jaar vir die derde keer na die Middellandse See reis en in 1787 terugkeer. In 1791 word hy bevelvoerder van die landfregat Scipio, waarmee hy ’n reis na die Kaap die Goeie Hoop, Ierland en Noorweë onderneem. Sy vloot spandeer die tyd tussen Maart 1792 en Mei 1793 aan die Kaap. Hy keer weer later terug na die Kaap en tydens hierdie reis tree hy op 2 Januarie 1795 in die Kaap in die huwelik met Maria Magdalena le Sueur, jongste dogter van Jacob Johannes le Sueur en Johanna Hillegonda de Wet. Die egpaar het verskeie kinders en sy vrou ontval hom op 4 Junie 1836. Vir die res van sy lewe sal hy deur sy familie en kinders aan die Kaap noue bande behou met Suid-Afrika. Sy vrou is swanger wanneer hy moet vertrek en hy laat haar dan agter om haar nie in hierdie toestand aan die gevare van ’n seereis bloot te stel nie. Van die Kaap vergesel hy ’n aantal skepe wat ryk belaai was met ware van Oos-Indië en hy bring hulle veilig in Noorweë, ten spyte van die talle vyandige Engelse skepe wat die see gepatrolleer het. Hiervoor oes hy groot lof in. Tydens sy tydelike verblyf in Noorweë word hy verkies tot lid van die Koninklijke Noordsche Societeit van Wetenschappen. Hy keer eindelik in 1796 terug na Nederland, waar  hy verlof vra en kry om na Engeland en vandaar na die Kaap te reis om sy vrou veilig na Nederland te bring.

In 1798 word hy kaptein van die landskip Doggersbank en in 1799 van die Cerberus, waar sy voorganger van sy pos onthef is. Die Cerberus is deel van die eskader wat onder bevel van die Schout-bij-Nacht Story deur die Engelse vlootmagte by die Reede van Texel verower word ná oorgawe deur Story. De Jong word na Engeland weggevoer, maar vrygelaat en keer terug huis toe, waar sy aandeel aan die oorgawe aan Engeland aan ’n geregtelike ondersoek onderwerp word. Hy is oortuig daarvan dat hy ten alle opsigte eerbaar opgetree het, maar word nogtans skuldig bevind aan oneerbare gedrag en gevonnis om in Voorschoten in huisarres aangehou te word totdat vrede gesluit is. Daarna met hy as balling die land verlaat aangesien hy nie meer as geskik beskou is om die land te dien nie. Na die vredesluiting van Amiens tussen Frankryk en Engeland in 1802 woon hy dus te Kleef en vanaf 1810 by Vught naby ‘sHertogenbosch. Hierdie tyd van ballingskap gebruik hy om sy herinneringe aan sy reise en die talle wedervaringe wat hy daartydens gehad het, te boek te stel. In 1809 word hy verkies tot lid van die Maatschappij der Nederlandse Letterkunde te Leiden, ’n eerbetoning wat hy dankbaar ontvang. Na die herstel van Nederlandse onafhanklikheid in 1813 word hy in ere in sy amp herstel en word die vonnis teen hom nietig verklaar. Hy word deur koning Willem I as Schout-bij-Nacht  aangestel en ontvang ook van die koning die benoeming tot Ridder van die Orde van die Nederlandse Leeu. Vanaf 1817 woon hy in ‘s-Gravenhage, waar hy op 11 Februarie 1838 oorlede is.

Vir die Suid-Afrikaanse geskiedenis en letterkunde is hy van belang vir sy detail verslaggewing van sy reise van en na die Kaap, en sy weergawe van sy verblyf en dié van sy kinders aan die Kaap. Hy beskryf onder andere die politiese en maatskaplik-sosiale toestande van hierdie tyd, asook belangrike figure wat in hierdie tyd aan die Kaap funksioneer.




</doc>
<doc id="114595" url="https://af.wikipedia.org/wiki?curid=114595" title="Andries de Klerk">
Andries de Klerk

Andries de Klerk (1908–1993) was 'n Afrikaanse skrywer en dramaturg. Hy was getroud met die dramaturg Hélène Pienaar-de Klerk.

Andries Johannes Bester de Klerk is op 2 Julie 1908 op Williston in die Kaapkolonie (sedert 1994 in die Noord-Kaap) gebore. Hy kry sy skoolopleiding aan die Hoërskool Swellendam en die Suid-Afrikaanse Kollegeskool in Kaapstad. Ná matrikulasie tree hy tot die staatsdiens toe en verwerf sy B.A.-graad deur buitemuurse studie. In 1928 word hy aangestel as klerk in die Departement van Lande. Agt jaar later word hy vertaler in die Departement van Verdediging en daarna word hy in ’n soortgelyke betrekking aangestel in die Administrasie van Suidwes-Afrika. In 1942 word hy hoofvertaler in die Kaaplandse Provinsiale Administrasie, daarna ondersekretaris en later Adjunk-sekretaris van die Kaaplandse Administrasie. Op 1 Januarie 1967 word hy aangestel as Provinsiale Sekretaris van die Kaapprovinsie, ’n pos wat hy beklee tot met sy aftrede op 31 Julie 1970. In 1952 is hy een van die hooforganiseerders van die Van Riebeeckfees in Kaapland. Hy is jarelank bestuurslid en ook ondervoorsitter van die Kaapstadse Afrikaanse Toneelvereniging, asook voorsitter van die Operakomitee van die Kaapse Raad vir Uitvoerende Kunste (KRUIK) en lid van die Dramakomitee, nadat hy in Pretoria lid van die Volksteater was. Hy is getroud met Hélène Pienaar-de Klerk, self ’n bekende dramaturg en aktrise. Die egpaar het drie dogters. Hy is in September 1993 na ’n lang siekte in Pretoria oorlede

Sy eenbedryf “"Die verstoteling"” verskyn in “"Die ring en ander eenbedrywe"”. Die vollengte historiese drama “"Die ongebore dag"”, wat hy in 1950 saam met sy vrou skryf, word met ’n prys bekroon in die Van Riebeeck-herdenkingsdramawedstryd. Dit is ’n gedramatiseerde stuk geskiedenis uit die jaar 1795. Hy skryf ook ’n aantal hoorspele. Benewens hierdie oorspronklike dramatiese werk vertaal hy verskeie dramas vir toneelverenigings soos die Kaapstadse Afrikaanse Toneelvereniging, die Nasionale Toneelorganisasie en ander. Hierdie vertalings sluit in “"Die glimlag van ’n vrou"”, oorspronklik geskryf deur Aldous Huxley onder die titel “"The Gioconda smile"”, Valentin Katajef se “"Gekkeparadys"”, John Dighton se “"The happiest days of your life"” as “"Gelukkige dae"” (deur Dalro gepubliseer as “"Onnies en ouers"”), Horace Hodges en T. Wigney Percyval se “"Grumpy"” as “"Oupa Brompie"” en Bernard Shaw se “"Arms and the man"” as “"Minnaar onder die wapen"”.

Verder skryf hy speurverhale soos “"Alibi vir moord"” en “"Moord in die Skouburg"”, terwyl vervolgverhale en kortverhale in verskeie tydskrifte verskyn. “"Die weg na die sterre"” is die fiktiewe liefdesverhaal van Deliana Blesius in dagboekvorm uit die tyd van Willem Adriaan van der Stel. Haar vader was die fiskaal Joan Blesius wat die eerste woonhuis op die landgoed Leeuwenhof gebou het. Aansluitend hierby is hy samesteller en skrywer vir die boek oor die Kaapse woning van die Administrateur, Leeuwenhof, onder die titel “"Leeuwenhof, die kronieke van ’n Kaapse herehuis"”.

As redakteur is hy verantwoordelik vir die tweetalige “"Die Administrasie van Kaapland 1910–1960"”, waarin die geskiedenis van die provinsiale administrasie van die Kaapprovinsie sedert Uniewording te boek gestel word.





</doc>
<doc id="114599" url="https://af.wikipedia.org/wiki?curid=114599" title="J.J. de Kock">
J.J. de Kock

J.J. de Kock (1816 – 1863) was ’n negentiende-eeuse Afrikaanse regsgeleerde, akteur, digter en skrywer.

Johannes Jacobus de Kock is op 26 Februarie 1816 gebore as een van elf kinders (sewe seuns en vier dogters) van Cornelis de Kock en Machteld Meyer. Hy gaan skool aan Tot Nut van 't Algemeen in Kaapstad, wat uit die tyd van goewerneur De Mist dateer. As negejarige kind speel hy reeds in 1825 in die Turkse ballet van Charles Etienne Boniface se “"De Burger Edelman"”, ’n vertaling van Moliére se “"Le Bourgeois Gentilhomme"”, en word later voltyds toneelspeler in Boniface se toneelgroep. Hy word ook sekretaris van Vlyt en Kunst, die geselskap wat in 1835 Boniface se drama “"Clasius of Het proces om een komedielootje"” opvoer, waarin hy die hoofrol van Leonora vertolk. Hierdie drama is deel van die voortslepende vete tussen Boniface en J. Suasso de Lima en Boniface spot met en val De Lima in hierdie toneelstuk aan. De Kock skryf verskeie liedere vir “"Clasius"” waarin hy op kwalik bedekte wyse meedoen aan die aanval teen De Lima. In 1836 is hy as gevolg hiervan betrokke in ’n hofgeding met De Lima en hy word skuldig bevind en beboet. Dit ontmoedig hom egter nie om later weer sy ontevredenheid met die opvattings van andersdenkendes in spotliedere te kenne te gee nie. Vlyt en Kunst staan hom getrou by in die hofsaak en daar word ’n spesiale toneelstuk opgevoer, met die bekende liedjie “"Nognetzoo"” uit “"Clasius"” as nastuk, ten einde hom skadeloos te stel van uitgawes aangegaan met die hofsaak. Hy neem in 1837 deel aan die deurtrekkende Franse beroepstoneel en die volgende jaar voer ’n groep amateurs “"Montonie"” van Duval in Boniface se Hollandse vertaling onder sy direksie op. Dat hy later, soos meeste ander, ook ’n uitval met Boniface gehad het, is duidelik uit Boniface se Engelse klugspel van 1843, getitel “"Kockincoz or The Pettifogging Lawyers Plot"”. Dit is ’n bespotting van “De Kock en Co” wat ’n “Burlosutafrican-patoisish-language” (dit wil sê Afrikaans) praat en die Engelse woorde sleg uitspreek. De Kock is van beroep ’n algemene agent en later regsgeleerde maar dit gaan aanvanklik nie goed met sy finansiële sake nie en in 1839 moet hy boedel oorgee. Hierna word hy beëdigde vertaler by die Hooggeregshof en na sy rehabilitasie praktiseer hy as advokaat en verwerf groot bekendheid in die gemeenskap. Hy is op 12 April 1863 in Kaapstad oorlede

Hy is, saam met Charles Etienne Boniface en A.N.E. Changuion, in 1836 die samesteller van ’n bundel “"Verzameling van Hollandsche Liederen"”, wat waarskynlik van sy eie liedere sou bevat het. Vir die “"De Zuid-Afrikaansche blygeestige Almanak en Naamlijst voor het jaar onzes Heeren 1840"”, wat hy saamstel, skryf hy die gedig “"Ontmoetingen bij het opnemen der naamlijst voor 1840"”, waarin hy vertel hoe die agterdog van die verskillende groepe in die Kaap teenoor mekaar op daardie tydstip hoogty vier. Hoewel hy slegs sensusopname doen, word hy aangesien as ’n belastingontvanger en verja, of daar word gevrees dat hy in sy posisie as werksaam by die hof die mense sal dagvaar. In 1852 publiseer hy die bundel “"Nieuwe Hollandsche Gezelschapsliederen"”. In hierdie bundel word liedere opgeneem oor aktuele en alledaagse dinge wat die mense van die Kaap verbly of in opstand laat kom. Aan die vrymesselary word liedere gewy soos “"De Goede Trouw en Broederschap"”. Die liedere bevat verskeie verwysings na bekende persone uit die tyd en is heelwaarskynlik gereeld gesing by byeenkomste van die vrymesselaars en ander groepe. Van sy gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. Hy skryf ook verskeie sketse getitel “"Toneelen uit het Politie Hof"” waarin hy ware verhale uit die hof neerpen en ook Afrikaans, veral soos gepraat deur die Kleurlinge, hierin uitbeeld. Hierdie sketse word in "Het Volksblad" gepubliseer tussen 4 Oktober 1859 en Januarie 1863.




</doc>
<doc id="114601" url="https://af.wikipedia.org/wiki?curid=114601" title="C.G.S. de Villiers">
C.G.S. de Villiers

Con de Villiers (distrik Caledon, 16 Desember 1894 – Ceres, 25 November 1978) was 'n professor in fisiologie aan die Universiteit van Stellenbosch, skrywer van verskeie boeke oor die Overbergstreek, musiekkenner en vertaler wat die Akademieprys vir Vertaalde Werk verwerf het in die vorige eeu.

Cornelius Gerhardus Stephanus de Villiers is op 16 Desember 1894 op die plaas Dunghye Park (wat hulle Donkiespad noem) in die distrik Caledon gebore. Hy was die jongste van ses kinders (en laatlam) van Andries Stephanus de Villiers, oorspronklik van Caledon, en Cornelia Gertruida Susanna (Nelie) Swart, oorspronklik van Bredasdorp, wat in 1866 met mekaar getroud is. Hy is na sy ma vernoem. Hy het drie ouer broers, Jan ( Jeremias), Johan (Johannes Urbanus) en Andries ( Stephanus) en twee ouer susters, Hannie, wat "Tietie" genoem is (Johanna Catharina Hendrina), en San (Susanna Martha Magdalena) gehad. Donkiespad was sy oom se plaas, wat as parlementslid nie kon boer nie en om daardie rede het sy pa vir hom geboer. Sy pa verhuur sy eie plaas omdat hy daar asma gekry het. Tydens sy geboorte is sy vader reeds 52 jaar oud en sy moeder reeds 47. Sy ma was fisiologies nie meer in staat om die kind te voed nie en hy word dus gevoed deur die Kleurlingvrou Jakowa Hendriks. Die weetgierige jong Con leer homself Nederlands uit "Ons land" en voordat hy skool toe is, kan hy reeds lees, skryf en Engels praat. Hy ontvang sy laerskoolopleiding in Engels op die plaasskool Solitaire, waar hy elke dag oor die berg die sowat ses myl soontoe en weer terug moes stap. Op tienjarige ouderdom is sy ma oorlede, waarna sy pa so twee jaar later met die weduwee Hannie Krige van Caledon trou. Ná laerskool gaan Con na die Hoërskool Overberg, waar hy in 1911 in die eerste klas matrikuleer. Hier is Samuel Hobson, een van die twee skrywende Hobson-broers, een van sy onderwysers. As jong seun kry Con reeds klavierlesse by Miss Frederica Scheuble op Caledon en by die Duitse Fraülein Markgraaff. Hierdie belangstelling in musiek bly hom sy hele lewe lank by.

Vanaf 1912 studeer hy aan die Victoria-kollege op Stellenbosch, waar hy eers privaat loseer en later by die Wilgenhof-koshuis inwoon. In sy eerste jaar volg hy die verpligte Intermediêre kursus met vakke soos Latyn en Wiskunde. Die volgende jaar begin hy studeer vir 'n B.A.-graad, met Geologie, Engels, Etiek en Politiek en Geskiedenis as sy vakke. Die geskiedenisklasse staan hom nie aan nie en nadat hy ’n lesing in Dierkunde bygewoon het, skakel hy oor na hierdie vak. Professor Goddard, vanaf 1911 tot 1922 professor in Dierkunde aan die Universiteit van Stellenbosch, het ’n belangrike vormende invloed op hom. In 1915 behaal hy die B.A.-graad met ’n onderskeiding in Dierkunde en in 1916 verwerf hy die M.A.-graad in Dierkunde met sy studieveld die "Coelenterata" (seeanemone, jellievisse en verwante vorme). Hy word in dieselfde jaar die eerste lektor in Dierkunde aan die destydse Transvaalse Universiteitskollege in Pretoria. In 1919 vertrek hy na die Kantonale Universiteit in Zürich in Switserland, waar hy verder studeer en in 1922 promoveer onder professor Karl Hescheler met ’n verhandeling getiteld "Neue Beobachtungen über den Bau und die Entwicklung des Brustschulterapparates bei den Anuren, insbesonders bei Bombinator" (die bou en ontwikkeling van die borsskouerapparaat by paddas). Gedurende universiteitsvakansies onderneem hy uitgebreide reise deur Switserland, Italië en Duitsland en leer ook die tale van hierdie lande aan.

Met sy terugkeer in Suid-Afrika word hy in 1922 tydelike dosent en vanaf 1923 professor en later hoogleraar in Dierkunde aan die Universiteit van Stellenbosch, ’n betrekking wat hy tot met sy aftrede in Desember 1959 beklee. Na sy aftrede neem hy by twee geleenthede weer deeltyds as dosent waar vir kollegas. Met die ervaring en agtergrond wat hy in Europa opgedoen het, bou hy die Departement Soölogie uit tot ’n sterk skool in die vergelykende anatomie en embriologie. In hierdie tyd publiseer hy meer as dertig wetenskaplike artikels in Afrikaans, Engels en Duits, die eerste reeds in 1924. By die Universiteit van Stellenbosch stig hy die later wêreldbekende Instituut vir Vergelykende Anatomie en Embriologie, wat in verskeie belangrike publikasies ’n verwysing kry. Onder sy leiding word ’n baie volledige departementele biblioteek oor hierdie studierigting opgebou en ’n groot aantal meestersgraadstudente en veertien doktorsgraadstudente kwalifiseer met hom as begeleier. Hy verwerf bekendheid vir sy navorsing oor die oorsprong en ontwikkeling van die werweldierskelet.

Tydens die jare van sy hoogleraarskap besoek hy verskeie Italiaanse, Duitse en Amerikaanse universiteite om voorlesings oor sy navorsingswerk te lewer. In 1934 en 1935 is hy byvoorbeeld vir agtien maande gasprofessor aan die Universiteit van Rome, in Italië onder die bewind van Benito Mussolini en aan die vooraand van ’n onkeerbare wêreldoorlog. De Villiers maak hier eerstehands kennis met Italiaanse musiek en musici en ook die Italiaanse kunstenaars en besoek gereeld ook die kunsgalerye en operas. Hiervandaan word hy deur die Carnegie Corporation for International Peace na die Verenigde State van Amerika genooi. In Amerika gee hy lesings aan die Universiteite van Nieu-Mexiko, Oregon, Kalifornië en Harvard. By sy terugkeer uit Amerika gaan hy weer na Italië en is daarna in 1935 gasprofessor in Duitsland aan die Universiteite van Göttingen, München, Leipzig en Breslau. Hy keer hierna vir etlike kort besoeke terug na Europa. In 1937 besoek hy Italië, ’n besoek wat hy in 1950 herhaal en vir die eerste keer ook Spanje aandoen. In 1955 spandeer hy weer agt maande in Rome. Sy navorsingswerk het veral gegaan oor die ontogenese van die werweldierskelet en artikels hieroor word veral in "Anatomischer Anzeiger" maar ook in ander Duitse, Engelse, Switserse, Sweedse, Amerikaanse en Suid-Afrikaanse vaktydskrifte gepubliseer, insluitende "Acta Zoologica", "Annals of the Transvaal Museum", "South African Journal of Science", "Die Huisgenoot", "Quarterly Journal of Microscopical Science", "Nature", "Bulletin of the Museum of Comparative Zoology, Harvard", "Vierteljahrschrift der Naturforschenden Gesellschaft in Zürich", "Tydskrif vir Wetenskap en Kuns" en "Annals of the University of Stellenbosch".

In sy groot vriendekring is vele beroemdes op die gebied van musiek, drama, letterkunde en wetenskap, onder andere Knut Hamsun en Luigi Pirandello. Deur bemiddeling van ’n vriendin staan pous Pius ’n private oudiënsie aan hom toe. Hy is buitelandse lid van die Koninklijke Vlaamsche Akademie, erelid van die Academy of Ferrara in Italië en lid van die Suid-Afrikaanse Akademie vir Wetenskap en Kuns. Vir twaalf jaar dien hy in die Raad van die Suid-Afrikaanse Uitsaaikorporasie. In 1964 is hy een van die stigterslede van die Genealogiese Vereniging van Suid-Afrika en lewer dan ook ’n groot bydrae tot “"Genealogies of old South African families"”, wat in 1966 verskyn, terwyl hy ook "Geslagsregister van die familie Swart in Suid-Afrika" in 1977 die lig laat sien. Hy doen verder uitgebreide navorsing oor die De Villiers-familie.

Sy groot liefde is musiek, veral sang, en hy gee ook lesings in musiek en skryf talle artikels vir koerante soos Die Burger oor musiek in die algemeen en sang in die besonder. Saam met Gladys Hugo en Joan van Niekerk onderneem hy konserttoere na die Bolandse platteland en hy is medestigter in 1945 van die jaarlikse Stellenbosse Sangfees. Sy plateversameling is allerweë beskou as een van die mees uitgebreide ter wêreld. Hy is nooit getroud nie en is ses tale (Afrikaans, Engels, Duits, Frans, Noors en Italiaans) magtig, terwyl hy hom ook kan help in Spaans en Tsjeggies en volksliedere uit Hongaars en Russies kan vertaal. Van sy vertalings van liedere uit Tsjeggies, Italiaans, Duits en Frans word opgeneem in die "FAK Volksangbundel". Hy vertaal verder enkele opera-kore in Afrikaans en met sy vertaling van "Die Skepping" van Haydn, "Messias" van Händel, Bach se Mattheuspassie en sy verwerkinge van Gesange 142 en 201 lewer hy ’n belangrike bydrae tot kerkmusiek. Vir opvoering deur die destydse Transvaalse en Kaapse Rade van Uitvoerende Kunste vertaal hy Bellini se opera "Norma" en Donizetti se opera "Rita" in Afrikaans. Met sy vertaling van die komponis Adolphe Adam se Kerslied, "Met middernag keer feestelik weer die stonde", lewer hy ’n belangrike bydrae tot die skatkis van Afrikaanse Kersliedere. Hy bly feitlik sy hele lewe in sy woonstel in Soete Inval in Victoriastraat in Stellenbosch, maar verhuis kort voor sy dood na Langverwag, wat woonstelle vir bejaardes is. Hy is op 25 November 1978 weens ’n hartaanval op Ceres aan huis van sy neef Michiel de Villiers oorlede en hy word in Stellenbosch begrawe.

Sy stories oor die Overberge, wat later in verskeie bundels versamel word, verskyn die eerste keer kort na sy aanstelling as professor in Stellenbosch in "Die Huisgenoot". Vir langer as veertig jaar is hy medewerker aan hierdie tydskrif, terwyl sy sketse en artikels ook in ander Afrikaanse tydskrifte verskyn. Die Overberge is die naam van die gedeelte van die ou gemeente Stellenbosch wat anderkant die Hottentots-Hollandse berge geleë was, of “Over’t Berg”. Die landstreek beslaan dan rofweg die gedeeltes tussen en rondom Caledon, Hermanus, Bredasdorp en Swellendam. Op grond van sy sketse oor die Overberg word hy beskou as een van die belangrikste streekskunstenaars in ons letterkunde. Dit is veral die mense, sedes en gebruike van die Overbergse streek in die ou dae waarop hy fokus, met vertellings oor onder andere saai- en oestyd, hoe daar vakansie of Nuwejaarsfees gehou is, die smouse vanmelewe en die plaasvolk, familielede en oorgelewerde stories. Die sketse bevat spookstories, volksrympies, interessante sêgoed, voorbeelde van volksetimologie en interessante naamgewing van plekke en plante, wat deur die optekening hiervan ’n groot bydrae lewer tot die kultuur-historiese erfenis. Hy grond al sy sketse en vertellings op ware gebeurtenisse, wat hy dan weergee met besondere sukses in die skepping van stemming. Pogings om met literêre verwysings en romantiek “verdieping” aan die einde van sketse mee te bring, werk egter soms steurend mee.

Die eerste versameling van hierdie sketse uit Die Huisgenoot is "Snel dan jare", wat uitmunt met ’n intieme vertelstyl waarin die vergange belewenisse maar ook die gemoeds- en verbeeldingslewe van die waarnemer weergegee word. Soortgelyk is die sketse in "Klein vaderland", waar veral "Die klipmuur" met sy simboliek van die verganklikheid van alle dinge en die begrensing van die natuurlike ’n hoogtepunt is. Die skets "Die swygsames" beskryf die vertellers se sonderlinge ervaring om as jong gas by die gasvrye bejaarde egpaar oom Eerk en Tant Fyta aan tafel te sit. Die twee oumense het nooit direk met mekaar gepraat nie, maar altyd van ’n tussenganger gebruik gemaak as hulle iets vir mekaar wou sê. Die oorsaak en rede hiervoor bly egter duister. Die tema van die vereensaming van die twee oumense en die komplekse aard van menseverhoudings word knap gedemonstreer, sonder dat ’n simplistiese oorsaak of rede daarvoor verskaf word. In "Helderfontein" staan die romantiek en idealisering van die verteller in regstreekse teenspraak met die hoofkarakter, tant Hendriena, se aardsheid en nugterheid. Dit lei tot ’n boeiende konflik tussen die verteller en sy karakter. Elize Botha neem "Ma se Gesangboek" uit hierdie boek op in haar versamelbundel oor "Afrikaanse essayiste". "Overbergse eergister" is ’n effense insinking in sy werk deurdat nie al die gebeurtenisse wat beskryf word, op eie reg belangrik genoeg is vir opname in ’n bundel nie. "Donkiespad" is ’n versameling van radiopraatjies wat gedurende 1961 deur die SAUK uitgesaai is. In hierdie praatjies gaan dit meer oor die omgewing en lewenswyse van daardie dae as oor die mense van die tyd, hoewel outobiografiese inligting ook verstrek word. "Medereisigers" is ’n nuwe hoogtepunt in sy kortkuns met die uitbeelding van die menslike, waar verhale soos "Die vaas" en "Die sewende gas" verby streekskuns gaan en die onderwerpe verhef tot simbole van die universele algemeen-menslike. Die mense word geskets met ’n fyn gebruik van humor en satire. Verhoudings tussen eenvoudige mense word uitgebeeld met besondere insig in die komplekse aard daarvan, sodat die karakters lewendig word. "Goue fluit, goue fluit" bevat onder andere die puik kort-kortverhaal “"Ek laat my nie vermaak nie"”, wat daarin slaag om ’n anekdote te laat lewe en die gegewe met piëteit en humor oor te dra. "Die grysaard en die jongeling" is die amusante verhaal van inspekteur Awie Groenewald se obsessie met sy ou en nuwe horlosie. Die ou horlosie is reeds afgeslyt en hy voel verplig om ’n nuwe een te koop. Hy wantrou egter die nuwe horlosie en meet telkens die tyd aangedui deur albei horlosies. As wiskundige bereken hy dan dat die ou horlosie steeds beter tyd hou as die nuwe. Sy vrou probeer om albei horlosies te verwoes sodat die obsessie kan ophou, maar eindelik is die nuwe een verwoes en kan die oue tot Awie se verligting steeds gered word. Eiesoortig is "Musici en mense" wat op musiek fokus en meer vertel van sangers, ander musici en die sangkuns.

Hennie Aucamp maak ’n keur uit al sy bundels asook uit ongebundelde stukke wat verspreid in tydskrifte verskyn het, wat dan as "Die sneeu van anderjare" gepubliseer word. Ná sy dood word ’n aantal voorheen ongepubliseerde geskrifte saamgebundel in "Soete inval". Dit bevat benewens drie streekgeskrifte ook sy outobiografie, wat sy kinderjare, studentejare, tyd as dosent en sy wêreldreise belig. Hoewel ’n kort outobiografie van slegs sowat sestig bladsye nie naastenby sy veel geskakeerde lewe kan toelig nie, bevat hierdie stukke tog waardevolle agtergrond oor die mens en sy belangstellings. "Ons klassieke erfenis" is ’n reeks radiopraatjies vir die Suid-Afrikaanse Uitsaaikorporasie, waarin klassieke musiek bespreek word. Hy maak ’n omvattende genealogiese studie van die familie Swart (sy ma se familienaam) wat as "Geslagsregister van die familie Swart in Suid-Afrika" gepubliseer word.

Van sy werk word in versamelbundels opgeneem, insluitende "Borde borde boordevol" en "Vuurslag", beide saamgestel deur Hennie Aucamp; "Mosaïek" onder redaksie van J.P. Smuts en R. van Rensburg; "Kompas" saamgestel deur J.P. Smuts; "Willekeur" van Koos Human; "Vertellers" en "Vertellers 2" van Merwe Scholtz; "Die Afrikaanse kortverhaalboek", "Kort keur" en "Uit die kontreie vandaan" van Abraham H. de Vries; "Majesteit, die kat" van Lina Spies; "Stad en stedelig" wat sketse en vertellings oor wêreldstede bevat; en "Son op die land", ’n versamelbundel van Tafelberg-Uitgewers met sketse en vertellings oor verskillende dele van die land.

Vir die Universiteit van Stellenbosch is hy verantwoordelik vir die produksie van verskeie toneelstukke en hy doen ook vertalings van dramas uit Noorweegs, Italiaans en Duits vir hulle. Van die werke wat hy in Afrikaans vertaal sluit in Knut Hamsun se "Viktoria" en "Groeiende aarde", Henrik Ibsen se "Rosmersholm" en "Boumeester Solness", Grazia Deledda se "Elias Portolu" en "Die moeder" (wat saam met Lettie Pretorius se vertaling van J.P. Jacobsen se "Marie Grubbe" in "Twee vroue" gepubliseer is) en die versamelbundels "Skandinawiese vertellings" (saam met A.C. Bouman) en "Die kortverhaal in Skandinawië". Hy vertaal ook Noorse kinderverhale soos Finn Havrevold se "Maren se uiltjie" en Ingvald Svinsaas se "Tom in die berge". Baie van hierdie vertalings van Skandinawiese verhale word eers in Die Huisgenoot gepubliseer. Sy vertaling van Luigi Pirandello se drama "La vita che ti diedi" ("Die lewe wat ek jou geskenk het") word in 1964 op Stellenbosch tot sy eer opgevoer. Hierdie vertaling uit Italiaans word in 1969 deur Dalro gepubliseer, maar vertalings wat hy gemaak het uit werke van Gerhart Hauptmann en Ludwig Thoma uit die oorspronklike Duits word nie gepubliseer nie. In 1953 verower hy die Akademieprys vir Vertaalde Werk vir sy vertaling van "Elias Portolu" deur Grazia Deledda.

Die mospaddatjie ("Arthroleptella villiersi") wat in bergfynbos voorkom, word in 1935 na hom vernoem ter erkenning van sy belangrike bydrae tot die studie van Suid-Afrikaanse paddas. Die Suid-Afrikaanse Vereniging vir die Bevordering van Wetenskap vereer hom in 1937 met hulle hoogste toekenning, naamlik die South African Medal, en hy word ook voorsitter van hierdie genootskap. In 1939 ken die Koninklijke Vlaamse Akademie voor Wetenschappen, Letteren en Schone Kunsten in België lidmaatskap aan hom toe, terwyl die Akademie van Ferrara in Italië hom in 1947 met erelidmaatskap vereer. In 1948 vereer die Suid-Afrikaanse Akademie vir Wetenskap en Kuns sy werk op wetenskaplike gebied met die toekenning van die Havenga-prys. Die Universiteit van Stellenbosch ken in 1967 ’n eredoktorsgraad aan hom toe en in 1969 word hy ’n erelid van die Suid-Afrikaanse Akademie vir Wetenskap en Kuns. Die Rapportryerskorps van Caledon vereer hom in 1967 op sy geboortedorp met ’n toekenning en huldigingsaand. In 1981 vernoem die Universiteit van Stellenbosch ’n groot lesingsaal in die J.C. Smuts-gebou vir Biologiese Wetenskappe na hom.





</doc>
<doc id="114608" url="https://af.wikipedia.org/wiki?curid=114608" title="Okkert Bosman">
Okkert Bosman

Okkert Bosman is ’n skuilnaam van E.J.M. Fraser (*1902, McGregor Robertson - † 11 September 1971, Uitenhage).

Fraser vorm deel van 'n groep skryfsters wat teen die helfte van die vorige eeu onder manlike of neutrale name te skryf. Ander voorbeelde sluit in Marius Gie en Rudolph Meiring (skuilnaam van Debra Mocke, later Debra Sauer) en J van Elders. Behalwe vir die skuilnaam Okkert Bosman, publiseer Fraser ook onder die skuilnaam P.J. Rademeyer.

As Okkert Bosman publiseer sy "Tamboer van die dood" (1948)


Vir volledige biografiese inligting verwys na:


</doc>
<doc id="114609" url="https://af.wikipedia.org/wiki?curid=114609" title="Marianne de Jong">
Marianne de Jong

Marianne de Jong was senior lektor in Literatuurteorie aan die Universiteit van Suid-Afrika.

Marianne de Jong het aan die Universiteit van Stellenbosch, die Universiteit van Konstanz en die Goethe-universiteit in Duitsland studeer. Sy was lank as senior lektrise in algemene literatuurwetenskap aan die Universiteit van Suid-Afrika (Unisa) verbonde. Haar spesialisstudievelde is resepsieteorie, poststrukturalistiese teorieë, feminisme en verwante rigtings en die werk van J.M. Coetzee. Ná haar aftrede by Unisa het sy vryskutskrywer en navorser geword. Sy het bekend geword as feminis en vegter vir vroueregte. Sy woon in Melville, Johannesburg.

Sy skryf die verslag oor " 'n Ander Afrikaanse letterkunde", ’n publikasie van die Raad vir Geesteswetenskaplike Navorsing, waarin Marxistiese en sosiaalgerigte teksopvattinge in Afrikaans ondersoek word. Vir die destydse tydskrif "Die Suid-Afrikaan" en ander kleiner literêre tydskrifte soos "Stet" lewer sy satiriese werke. Haar kortverhaal "Die opsigter" word deur Johann de Lange in die versamelbundel "Soort soek soort" opgeneem en deur Rachelle Greeff in die versamelbundel "Lyfspel/Bodyplay". In laasgenoemde bundel verskyn ook "Ter wille van Alfred".



</doc>
<doc id="114610" url="https://af.wikipedia.org/wiki?curid=114610" title="Nadia de Kock">
Nadia de Kock

Nadia de Kock is ’n Afrikaanse skrywer.

Nadia de Kock is in Kaapstad gebore. Sy matrikuleer in Pretoria en studeer dan verder aan die Universiteite van Stellenbosch en Suid-Afrika. Haar enigste dogter woon in Skotland. Sy is ’n IT-spesialis in Johannesburg, werk van 2000 by Standard Bank en vanaf 2010 by Eerste Nasionale Bank.

Van haar kortverhale is in tydskrifte soos Rooi Rose en Vrouekeur gepubliseer en in 2008 waag sy haar hand aan die debuutroman “"Sabina’s"”, wat tweede geplaas word in die liefdesverhaalwedstryd uitgeskryf deur Leserskring en Tafelberg-Uitgewers. “"Heildronk op ’n gypsyromp"” is ’n chick-lit verhaal oor Mieke le Roux wie se uitgewery dreig om bankrot te speel, met haar grootste teenstander wat haar skrywers afvry.

Ander kortverhale is saam met dié van Annemari Coetser, Trisa Hugo en Anél Heydenrych in die bundel “"Viersprong"” gepubliseer.





</doc>
<doc id="114611" url="https://af.wikipedia.org/wiki?curid=114611" title="P.B. de Ville">
P.B. de Ville

P.B. de Ville (Paarl, 5 September 1858 – 2 November 1896) was 'n lid van die Genootskap van Regte Afrikaners en het 'n aktiewe rol gespeel in die bevordering van Afrikaans in die Paarl in die negentiende eeu.

Pieter Bernardus de Ville (ook bekend as Piet Wakkermuis) is op 5 September 1858 in die Paarl gebore. Sy ouers was Jan Daniel de Ville en Johanna Petronella van Blerk. Hy was 'n welvarende rytuigmaker wat die taalstryd veral gedien het deur geldelike skenkings. Saam met Gideon Malherbe was hy een van die oprigters van die Noorder-Paarl gemeente, waar hy vir baie jare as ouderling gedien het. Hy rig die dubbelverdiepinggebou op die hoek van Hoof- en Lady Greystraat op, waar die drukkersfirma D.F. du Toit en Kie gehuisves was. Na die verplasing van die Patriotkantoor na Hoofstraat (langs die tronk) brand hierdie gebou af. Hy was getroud met Christina Adriana Francina van der Spuy en uit die huwelik is sewe kinders, vier dogters en drie seuns, gebore.

Hy begin sy wamakermaatskappy (Berg Rivier Werken) in 1879, en in 1888 word hierdie maatskappy as die grootste van sy soort in Suid-Afrika beskryf deur Die Patriot. Teen hierdie tyd was hy ook direkteur van Paarl Bank. Hy verkoop sy maatskappy in 1894 aan J.P. Retief en begin 'n ander maatskappy in 1896. Op 2 November 1896 is hy in die Paarl oorlede.



</doc>
<doc id="114612" url="https://af.wikipedia.org/wiki?curid=114612" title="Dewald Brink">
Dewald Brink

Dewald Brink is ’n skuilnaam van Hint Hyman (*16 November 1912, Machadodorp – †20 Julie 1998, Bloemfontein.) Hyman was ’n joernalis en skrywer en ook hoof van Republikeinse Pers.

Behalwe vir die skuilnaam Dewald Brink, skryf hy ook onder die skuilnaam Anton Gewers.

As Dewald Brink publiseer hy verskeie ontspanningslektuur romans. Saam met Braam le Roux skryf hy boeke in die "Woeste Laeveld"-reeks. Al die verhale in hierdie reeks speel af in die omgewing van Barberton in die destydse Oos-Transvaal tydens die goudstormloop tydperk van 1885–1887. Johan Grimbeek is die held in "Vlam van die Laeveld", "Poort van trane" en "Vonnis van die berge", terwyl Len van Staden die held is in "Spore in die dou", "Beminde verraaier" en "Geen vergiffenis".

Hy publiseer ook twee romans saam met Len Anthony.



</doc>
<doc id="114613" url="https://af.wikipedia.org/wiki?curid=114613" title="E. de Roubaix">
E. de Roubaix

E. de Roubaix (*10 November 1880, Nieuwoudtville – †31 Oktober 1944, Nieuwoudtville) was ’n Afrikaanse skrywer van verhale oor die Boesmanland.

Emanuel Herman Francois (Manie) de Roubaix is op 10 November 1880 op die plaas Tabaktuin naby Nieuwoudtville gebore. Kort na sy geboorte trek sy vader na Rhenosterkop, ’n plaas langs die Grootrivier in die distrik Kenhardt. Hier pas hy jare lank sy vader se skape op, terwyl sy moeder hom saans leer lees en skryf uit die "Trap der Jeugd" en hy bedags die Bybel bestudeer. "Die Katkisasieboek", "Ons Klyntji" en "De Zuid-Afrikaansche Tydschrift" was die enigste ander lektuur wat aan hom beskikbaar was. Hy is vernoem na sy oupa, wat ’n predikant was. Dit was sy hartsbegeerte om ook predikant te word, maar hy het nie geld vir studies gehad nie. In 1895 verdien die vyftienjarige seun £60 deur ses maande lank as spesiale grenswag in die runderpestyd vir die Kaapse regering die Oranjeriviergrens te patrolleer. Toe sy vader in 1898 weer op Tabaktuin gaan woon, gaan hy vir die eerste keer skool op Nieuwoudtville en begin met standerd een met die Engelse "Step by step". Binne drie jaar slaag hy ses standerds en maak klaar met standerd ses. Die skoolgeld verdien hy self deur in sy vrye ure en naweke hande-arbeid te doen.

Die Anglo-Boereoorlog het intussen uitgebreek en uit die skoolbanke sluit hy by die Boeremagte aan onder generaal Maritz en lê eers met die vredesluiting sy wapens neer. ’n Ou Kaapse rebel neem hom nou in diens om vir £1 en vry losies sy drie dogters en nog sestien ander kinders vir aanneming te leer, wat hy met sukses in twee maande vermag ongeag die feit dat hy self nog nie lidmaat is nie. Hierna werk hy by ds. C.A. Neethling se bruin gemeente en neem die kinderbediening waar, terwyl hy steeds katkisasie klasse gee en in 1903 self saam met twintig van sy katkisante aangeneem word. Eers aan die begin van 1904 kan hy deur middel van geldelike steun in die eerste jaar van ds. Neethling se gemeente sy skoolloopbaan op Stellenbosch voortsit. Vanaf 1905 tot 1907 leen hy geld en help in die somervakansie met die oes om sy studies te kan voortsit. In 1907 gaan hy na Franschhoek, waar hy in Desember van daardie jaar matrikuleer en homself privaat vir die admissie-eksamen voorberei.
In 1908 moet hy egter sonder geld noodgedwonge terugkeer huis toe, waar sy moeder ’n groot operasie moes ondergaan. Hierna gee hy onderwys op die plaas Roggeland van Willem Steenkamp in die distrik Nieuwoudtville en deur bedags skool te hou en in die aand te studeer behaal hy in 1910 sy T3 Onderwyssertifikaat. Hier trou hy ook met Janetje Sophia Steenkamp, Willem Steenkamp se dogter en een van sy leerlinge, en die egpaar het twee seuns. Intussen moet hy sy ouers onderhou en sy studieskuld afbetaal, wat hom altesaam dertien jare geneem het.

In 1922 begin hy sy eie skooltjie op Paardekraal aan die noordpunt van die Bokveldplato, waar hy aanvanklik sonder vergoeding werk en boonop meer as twintig arm en verwaarloosde kinders huisves en voed. Hy voer ’n sukkelbestaan en maak grafstene en skryf testamente om sy karige inkomste aan te vul, terwyl hy in sy vrye tyd katkisante gratis vir aanneming voorberei. Sy vrou ontval hom in 1932, toe sy op haar verjaardag na ’n kort siekte oorlede is. Hierna moet hy alleen vir sy twee seuns sorg, terwyl hy steeds omsien na ’n klomp armblanke kinders. Hy is op 31 Oktober 1944 op die plaas Paardekraal in die distrik Nieuwoudtville oorlede.

Sy eerste verhaal, "Hoe my oom sy ferjaarsdag gefier het", verskyn op dertienjarige leeftyd in "Ons Klyntji" en word later in die debatboek "De Gezellige" opgeneem. Hy skryf in hierdie jare ook etlike gedigte, waarvan slegs een, "Daar is maar net een Boesmanland", baie jare later in "Die Brandwag" en "Die Huisgenoot" gepubliseer word. In ’n landwye verhaalwedstryd van "Die Brandwag" behaal hy ’n prys met "Piet en sy kossakkie" en gee van daar af baie aandag aan sy skryfwerk. Sy bydraes verskyn gereeld in "Die Brandwag" en sommiges ook in ander tydskrifte, soos "Die Huisgenoot" en "Goede Hoop". ’n Voorbeeld is die lang verhaal "Oorlogsawenture van Nababebers in Boesmanland" wat hy in 1925 skryf en wat in 1930 in "Die Huisgenoot" verskyn. Die primêre tema wat hy aanraak is die gewoontes van die Boesmanlanders en hul avonture op hulle lang trektogte met die vee. Soms gee hy ’n versameling anekdotes, soos in "Op Wag in Boesmanland" maar meermale is dit afgeronde verhale wat tref deur hulle roerende eenvoud.

Sy sketse en verhale wat in tydskrifte verskyn word eindelik saamgebundel in drie bundels, naamlik "Boesmanlandse sketse en verhale", "Uit Boesmanland" en "Giel Ool en ander verhale uit Boesmanland". Sy debuutboek word vir twee opeenvolgende jare voorgeskryf as literatuur vir die matriek eindeksamen. Die gewoontes van die Boesmanlanders en hul avonture op lang trektogte is die deurlopende tema van sy verhale. Die verhale speel af in die troostelose landskap met sy eindelose sandvlaktes, waar in ’n droë jaargety net die dwergagtige blomkoolbossie in die woestynstreke groei. Die Boesmanlander moes dus gereeld trek om weiding en kos vir sy skape te kry. Langs die trekpad word mense gebore en langs die trekpad word hulle begrawe, sommer in ’n doodkis haastig inmekaar getimmer uit ’n negosiekas. Met ’n treffende eenvoud gee De Roubaix die werklikhede van hierdie harde swerwersbestaan weer. Die verhale is verdienstelik in hulle eenvoud en het ook besondere kultuur-histories waarde. Dit voer die leser mee na hoe die mense gelewe het in ’n weinig bekende streek van die land.

Pieter Strauss stel ’n keur uit sy verhale saam wat in 2009 onder die titel "Vlam uit die vlaktes" gepubliseer word. Van sy verhale word in versamelbundels opgeneem, waaronder "Middele van die Albestierder" in Hennie Aucamp se "Wys my waar is Timboektoe". Daniel Hugo neem "Boesmanlandse euweltjies", wat oorspronklik in 1926 in "Die Huisgenoot" verskyn het, in die versamelbundel "Tydskrif 2" op.






</doc>
<doc id="114615" url="https://af.wikipedia.org/wiki?curid=114615" title="Jan de Bruyn">
Jan de Bruyn

Jan de Bruyn (27 November 1941 – 15 Mei 2006) was 'n Afrikaanse digter en dosent in Kriminologie aan die Universiteit van Fort Hare en Universiteit van Venda.

Johannes George de Bruyn is op 27 November 1941 in die Moedersbond in Pretoria gebore, bring die jare 1950 tot 1952 op Wesselsbron deur en matrikuleer dan aan die Hoërskool Gimnasium op Potchefstroom. Hy studeer aan die Universiteit van Pretoria en behaal 'n B.A.- en B.A. Honneurs-graad. Hierna werk hy as staatsamptenaar en personeelbeampte in Pretoria, waarna hy verbonde is aan die Departement van Sielkunde aan die Universiteit van die Noorde. Vir ’n ruk is hy ook boer in die voormalige Rhodesië. In die jare 1979 tot 1984 doseer hy Kriminologie aan Universiteit van Fort Hare, terwyl hy verder studeer aan die Universiteit van Pretoria en in 1981 ’n M.A.-graad verwerf met ’n verhandeling oor "Akkulturasie en misdaad: ’n kriminologiese ondersoek na die misdaadverskynsel by enkele gemeenskappe in die Ciskei". Hy aanvaar dan ’n betrekking by die Onderwyskollege op Groblersdal, waar hy op die nabygeleë plaas Buffelsvlei woon. Hy word later aangestel as dosent in die Departement Kriminologie aan die Universiteit van Venda.

As sakeman en tipiese entrepreneur sien hy gereeld geleenthede vir nuwe besighede raak. 'n Paar van die besighede waarin hy betrokke geraak het, is Vodacom Gemeenskapsfone, Sophie’s Choice en I-Connect Internet konneksie, terwyl hy ook nou betrokke was by die stigting en beheerraad van Ridgeway College. Sy betrokkenheid in privaatbesighede veroorsaak dat hy per geleentheid insolvent verklaar word, maar desnieteenstaande help hy steeds baie mense finansieel. Uit 'n eerste huwelik word twee kinders, Theuns en Sonja, gebore. Sedert 1990 woon hy en sy tweede vrou, Kittie, op die dorp Louis Trichardt. Kittie het ook twee kinders, die bekende model Christina Storm en Willemien. Daar is verskeie radio-uitsendings van sy gedigte en hy tree ook in September 2005 by Versindaba in Stellenbosch op, waar hy van sy gedigte voorlees. By hierdie geleentheid kry hy ’n hartaanval, maar herstel weer. Hy is op 15 Mei 2006 in sy huis op Louis Trichardt aan 'n hartaanval oorlede.

Van sy gedigte verskyn gereeld in publikasies soos "Standpunte", "Griffier", "Tydskrif vir Letterkunde", "Donga" en "Contrast", terwyl dit ook in die Belgiese tydskrif "Dimensie" verskyn en opgeneem word in die Belgiese bloemlesing "Nieuwe Dichters". In 1982 word ’n Afrikaanse gedig van hom (met ’n Engelse vertaling langsaan), in die vooraanstaande Britse poësietydskrif "Other Poetry" gepubliseer, die eerste keer dat hierdie tydskrif ’n Afrikaanse gedig publiseer. Sy debuut "Vuurtent in die sneeu" deel hoofsaaklik met die verhouding tussen man en vrou en bevat ’n paar treffende liefdesgedigte. Kenmerkend van hierdie gedigte is die talle beelde wat op die natuur gespits is en die hoë frekwensie van ontkenning, wat dit ’n poësie van vergeefsheid en stilte maak, sonder om sentimenteel te wees. Die titel beeld reeds die koue wêreld uit waarteen die geliefde beskutting bied in die vuurtent. “"Ek het my neus"” werk knap met teenstellings, terwyl “"Ek het gemeen"” se oorspronklike beelding opval. Talle gedigte word in die verledetydsvorm geskryf, wat veroorsaak dat die verse lewenskragtigheid inboet. Hierdie bundel word eervol vermeld tydens toekenning van die Ingrid Jonker-prys in 1985. Die opvolg “"Te bruin vir groen"” bevestig sy talent en skep veral ’n teenstelling tussen die bruin van klip en stam en aarde (wat ook ’n toespeling op sy van is) en die geilheid van die lente en dit wat lewe. Die essensie van die bundel is weereens die liefde, terwyl daar ook gedigte is met kommentaar oor die godsdiens. Die gedig “"Ek is te bruin vir groen"”, met toespeling op sy eie naam sowel as die kleur, bevat treffende paradokse. Ander mooi gedigte sluit in “"Mag al jou nagte"”, wat mooi versugtinge en seënbedes bevat, en “"Alles sal dieselfde bly"”. In sy laaste bundel, “"Witvuurlig"”, bring hy op mistieke wyse ’n hele lewensreis onder woorde. Onder hierdie herinneringe is ’n armoedige jeug met eerste geloofstwyfel; die dood van ouers, broer en ander familielede; en die pyn van ’n egskeiding en die daaropvolgende vervreemding tussen die vader en die kinders. Dit is veral die gedig oor “"Theuns"” wat ontroer, want hoewel die kind van die vader geskei is en fisies en emosioneel verder van hom wegdryf, lê hy in die vader se gemoed steeds in die waai van sy arm. Die laaste afdeling sluit dan af met gedigte oor die lig van ontdekking van die geestelike. Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Kraaines"”, “"Goudaar"”, “"Honderd jaar later"” en “"Die mooiste Afrikaanse liefdesgedigte"”





</doc>
<doc id="114616" url="https://af.wikipedia.org/wiki?curid=114616" title="F.W. de Jongh">
F.W. de Jongh

F.W. de Jongh (1951–) is 'n Afrikaanse digter.

Hy het aan die Universiteit Stellenbosch studeer waar hy hom as onderwyser bekwaam het. Hierna word hy 'n onderwyser op Villiersdorp.

Sy gedigte word eers in letterkundige tydskrifte soos "Standpunte" en "Graffier" gepubliseer, waarna hy debuteer met die bundel "Klipsweet". Die titel is na aanleiding van dassies se droë urine op die rotse, wat vroeër dae as geneesmiddel gebruik is. Die bundel ontgin veral die tema van die mens se stryd met die natuur en word in vier afdelings verdeel Die eerste ("Om 'n beeldjie te kap") bevat gedigte oor digterskap en "Klipbok" handel hoofsaaklik oor die liefde. Die langste afdeling is "Skape lek blink klippe", waarin die ongenaakbaarheid van die natuur belig word. Soos die afdelingtitel aandui, bevat "Spoelgoed" verse van uiteenlopende aard, ook oor die Suid-Afrikaanse aktualiteite van die dag. Sy gedigte word in verskeie versamelbundels opgeneem, insluitende "Groot verseboek" en "Die Afrikaanse poësie in 'n duisend en enkele gedigte".




</doc>
<doc id="114617" url="https://af.wikipedia.org/wiki?curid=114617" title="Ellaline Gray Cason">
Ellaline Gray Cason

Ellaline Gray Cason (*2 Oktober 1894, Somerset-Oos - †30 Junie 1970, Middelburg) skryf onder die skuilnaam J. van Elders.  Sy is een van die skryfsters van die 20ste eeu wat ’n neutrale/ mansnaam gebruik om sodoende meer ernstig opgeneem te word as skrywer. Ander voorbeelde van hierdie fenomeen sluit E.J.M. Fraser in.

As J. van Elders skryf sy meestal onspanningslektuur en publiseer gedurende haar leeftyd byna 30 romans. Sy vertaal ook William Shakespeare se "The taming of the shrew" as "Die temming van ’n rissie" (1969).

Sy publiseer die volgende titels as J. van Elders.

Vir volledige biografiese inligting verwys na:


</doc>
<doc id="114619" url="https://af.wikipedia.org/wiki?curid=114619" title="Boulcus">
Boulcus

Boulcus van Vindonissa of "Bubulcus" of "Bovicus" was tussen 517 en 534 n.C., die eerste biskop van Vindonissa (bisdom van Windisch-Konstanz).

In Vindonissa in die 6de eeu word naas Bubulcus (die eerste Biskop van Windisch 517-534) Grammatius (ook "Cormmatius", biskop van 534 tot 552) en Ursinus   as gens 'n geskrif op ´n gebou in Vindonissa (vandag Windisch) is die bisdom in die jaar 590 van Windisch na Konstanz op die Bodensee verskuif.

Bubulcus, was 'n deelnemer in die Boergondiese Sinode van Epao-Jenne, in die jaar 517.


</doc>
<doc id="114620" url="https://af.wikipedia.org/wiki?curid=114620" title="Cromatius">
Cromatius

Cromatius, ook "Cormmatius", "Grammatius", was van 534 tot 562 n.C. biskop van (Windisch-) Konstanz.

Cromatius was die laaste biskop van Vindonissa. Na die ondergang van die Boergondiese Koninkryk, word hy ook as biskop van Konstanz gelys.

Hy was in 535 op die konsilie van Clermont in die Auvergne, en ook in 538 of 541 en 549 op die konsilie van Orléans.


</doc>
<doc id="114621" url="https://af.wikipedia.org/wiki?curid=114621" title="Alaholfinger">
Alaholfinger

Die Alaholfinger (ook Ahalolfinger of Bertholde) was 'n familie uit die Swabiese adel in die tyd van die Karolingers met besittings veral in die bolope van die Neckar en die Donau. Buite hierdie magsfeer verskyn lede van die Alaholfinger-familie as amptsdraers in Beiere, Franke en Italië, en ook as markgrawe van Friuli en hertoë van Verona.

Die mees bekende Alaholfinger is die Swabiese hertog Berthold en sy seuns Erchanger en Berthold. Erchanger is in die jaar 917 tereggestel nadat hy die titel van Hertog van Swabe verkry het, en dan teen koning Konrad I in opstand gekom het. Die verwandskap tussen hierdie jonger geslag Alaholfinger en die ander lede van die familie is egter nie duidelik nie.

Dit is nie duidelik wat van die Alaholfinger familie geword het nie. Deels word vermoed  dat die manlike lyn reeds teen die jaar 973 uitgesterf het, en deels dat die Zähringer-familie uit 'n tak van die Alaholfinger ontwikkel het.







</doc>
<doc id="114622" url="https://af.wikipedia.org/wiki?curid=114622" title="Zahn de Bruyn">
Zahn de Bruyn

Zahn de Bruyn is 'n Afrikaanse digter en programbestuurder by die Universiteit Stellenbosch se Sakeskool.

Zahn de Bruyn is in 1965 in Kaapstad gebore en word op 'n kleinhoewe by The Crags, naby Plettenbergbaai groot. Sy matrikuleer in 1982 aan die Hoërskool Knysna en studeer daarna vanaf 1983 verder aan die Universiteit Stellenbosch, waar sy in 1986 'n B.A.-graad behaal met Frans, filosofie en politieke filosofie as hoofvakke. Daarna reis sy van Oktober 1988 in die buiteland en vertoef onder meer in Israel, Oos-Europa en Parys, waar sy onder andere 'n sieklike bejaarde vrou oppas. Sy word later 'n programbestuurder by die Universiteit Stellenbosch se Bestuurskool vir uitvoerende bedryfsleieropvoeding. Ná haar troue staan sy bekend as Zahn de Bruyn-Stander.

Sy debuteer reeds op agtienjarige leeftyd met die bundel "Kaia vir die tye". Hierin word veral die skoollewe en jeugdige gevoelens ontgin. Hoewel die beperkte lewensraamwerk uit die tematiek blyk, toon die bundel tog groot belofte met 'n vars kyk op bekende dinge, beskryf met 'n positiewe drif en die direktheid van onskuld. Haar gedig "Wêreld" word in die Noordwesprovinsie en in die Wes-Kaap voorgeskryf vir eksaminering van Afrikaans as Tweede Taal. In 2000 wen haar gedig "Train ponderings of a drowning rat" 'n tweede prys in 'n kompetisie uitgeskryf deur die "Poetry Institute of Africa". Van haar gedigte word in verskeie versamelbundels opgeneem, waaronder "Groot verseboek", "Die Afrikaanse poësie in 'n duisend en enkele gedigte" en "Goudaar". Sy publiseer ook in letterkundige tydskrifte soos "Standpunte". Haar kortverhaal "Die afspraak" word opgeneem in die versamelbundel "Vrou: Mens" saamgestel deur Corlia Fourie.




</doc>
<doc id="114623" url="https://af.wikipedia.org/wiki?curid=114623" title="Danz Cloete">
Danz Cloete

Danz Cloete is een van Gert Basson (*1932, Brakpan-) se vele skuilname. Hy werk eers as joernalis waarna hy tot die uitgewerswêreld toetree.

Basson skryf onder agt verskillende name, waarvan een Chris Sasner, waaronder hy die gewilde jeugverhaalreeks "Die Swart Kat" skryf.

Bo en behalwe vir sy skryfwerk onder sy eie naam, publiseer hy ook as:
As Danz Cloete publiseer hy spanningsverhale.




</doc>
<doc id="114624" url="https://af.wikipedia.org/wiki?curid=114624" title="Jasper M. Cloete">
Jasper M. Cloete

Jasper M. Cloete is een van Jan Combrink (*23 Januarie 1944, Pretoria -) se vele skuilname. Behalwe vir die publikasies onder sy eie naam en Jasper M. Cloete, skryf hy ook as M. Jan Cronje.

As Jasper M. Cloete is hy veral bekend vir die reeks oor Noot Retief, speurder en Blou Bul rugbyspeler, wat in die Klub 707-reeks uitgegee is.

"Die kitaar-komplot" (1970) is die eerste van Noot Retief se avonture. Hy kry te doene met ’n gewetenlose bende dwelmsmokkelaars wat hul dodelike handelsware op ongewone wyse versprei. Sy enigste leidraad is die laaste woorde van ’n musikant-vriend wat deur die dwelmsmokkelaars uit die weg geruim is. Dit wys die vinger na die talle musiekgroepe wat in Johannesburg se klubs hul bestaan maak. Gou is Noot die misdadigers se teiken en hy beleef talle aanslae teen hom.

In "Een lyk te min" (1971) kan Noot Retief nie vir Santjie Behrens weerstaan toe sy hom vra om haar pa se dood te ondersoek nie. Die vinger wys na die tentprediker en oudkonsertinaspeler Hans de Wet en sy trawante, en dit lyk of Santjie se stiefma ook betrokke kan wees. Kort voor lank klap die vuiste en skote.

In "Die rolprent is ’n riller" (1972) word die manlike ster van rolprentvervaardiger Bernstein Pretorius se nuutste film se lewe bedreig. Noot Retief word gehuur om die vermeende moordenaar aan die man te bring. Dit is gou vir Noot duidelik dat daar bose magte is wat Pretorius se rolprent tot elke prys wil saboteer. Eindelik bevind hy hom in die kattebak van drie verdagte moordenaars se motor, met die lyk van ’n dooie vrou by hom. Dit wil lyk asof sy laaste dag aangebreek het.

"Een musikant minder" (1976) begin met ’n klag van diefstal. Teen die tyd dat Noot Retief betrokke raak, is Koekoes de Beer se broer André reeds vermoor en Noot moet die skuldige vind. Die manne van Hospitaalheuwel glo dat dit China Nel is wat Koekoes se broer so gruwelik vermoor het, maar Noot glo dat China onskuldig is. Hy bevind hom in die skemerwêreld van musikante, dwelms en gewelddadige motorfietsryers. Enigeen van hierdie mense kan die sluwe moordenaar wees wat enige oomblik nog ’n lewe kan opeis.

"Waar lewende dooies loop" (1979) speel af in die Malgassiese Republiek. Noot moet hier ’n blondine red uit die hande van die invloedryke baron Diable, wat die plaaslike bevolking terroriseer. Hy beland op ’n eiland waar daar Zombies rondloop en die bygelowige inboorlinge deur ’n bose man gebruik word vir sy eie twyfelagtige planne.

In "Die Blou Bul-eskapade" (1986) besluit die afrigter van Noord-Transvaal dat sy spelers te sag geword het en neem hulle na ’n plaas in Malawi, waar hulle teen die berg Mlanje wat drie keer so hoog is as Tafelberg, kan oefen en fiks word. Hier raak Noot Retief en sy makkers egter deurmekaar met terroriste.

"Stoute kabouters" (1991) is die laaste Noot Retief-verhaal. Hy reageer op sy vriendin Koekoes de Beer se oproep om hulp en word dan betrek by diamantsmokkelary, onwettige dobbelary en moord.  Dit is nie Koekoes self wat sy hulp nodig het nie, maar haar vriendin, Mona Ras, wat nie eens van Noot hou nie. Noot doen gou boonop soveel beserings op dat sy rugbyloopbaan in gevaar is.

Jasper M. Cloete skryf ook ander verhale.

In "Die kaarte voorspel moord" (1982) begin Attie en Marta ’n bou-onderneming in Mosselbaai. Hulle raak deurmekaar met die bedrieglike Bertie de Richter, wat hul lewens later totaal beheer. Attie verdwyn geheimsinnig, blykbaar in Zimbabwe. Op sy ma se aanvraag besluit Koekoes, ’n fisioterapeut, om ondersoek in te stel en haar verhouding met sersant Koos dra by tot die sukses daarvan.

"Monsieur swartskaap" (1982) is ’n ou Kaapse verhaal. Jean de la Fontaine is die slagoffer van die vete van sy vader met die bure, die Vexins. Hy is slegs veertien jaar oud, maar moet vir sy lewe vlug. As matroos besoek hy die Kaap die Goeie Hoop en vestig hom hier as Jean Fourie. Jean se aangenome suster, Katharina de Lally, gaan soek na hom op versoek van sy oorlede vader. Sy weet nie van die Vexins se haat nie, en aanvaar dankbaar hulle aanbod van hulp in die soektog.



</doc>
<doc id="114629" url="https://af.wikipedia.org/wiki?curid=114629" title="Castle Lager">
Castle Lager

Castle Lager is 'n Suid-Afrikaanse bleek lager vervaardig deur SABMiller. Dit is die vlagskipproduk van die Castle Brouery en is onder andere beskryf as Suid-Afrika se nasionale bier, wat verwant is aan Carling in die Verenigde Koninkryk en Budweiser in die Verenigde State van Amerika. Castle Lager is bekroon in die "Wêreld se Beste Gebottelde Lager"-kategorie by die Brewing Industry International Awards in 2000, en is die amptelike borg van baie sportverenigings in Suid-Afrika, insluitend die Suid-Afrikaanse Sokkerspan en die Suid-Afrikaanse Krieketspan.

Castle Lager se oorsprong kan teruggevoer word na die Johannesburgse goudstormloop van 1886. Charles Glas, stigter van die Castle Brewery, begin om bier te verkoop aan die mynwerkers nadat hy 'n geleentheid in die mark opgemerk het. Die nuwe bier het gou gewild geword onder die goudprospekteerders, en in 1889 het een van Johannesburg se vroeë koerante, die Digger's News, verklaar dat dit "'n reuse sukses" is. In 1895, deels weens die sukses van Castle Lager, is die Suid-Afrikaanse Brouerye (SAB) gestig, met sy hoofkantoor by die Castle Brewery. Twee jaar later word SAB die eerste industriële maatskappy om op die Johannesburgse Aandelebeurs genoteer te word. Vandag word Castle Lager in nege lande gebrou en is in meer as 40 lande wêreldwyd beskikbaar. In 2000 het Castle Lager 'n toekenning in die "Wêreld se Beste Gebottelde Lager" kategorie by die "Brewing Industry International Awards" ontvang.



</doc>
<doc id="114633" url="https://af.wikipedia.org/wiki?curid=114633" title="Helene de Kock">
Helene de Kock

Helene de Kock is ’n Afrikaanse skrywer.

Helene van Schalkwyk is op 12 November 1943 op Sabie in Oos-Transvaal gebore as die oudste dogter van Herman en Sylvia van Schalkwyk en is een van twee kinders. Sy het ’n suster, Sunet, wat agt jaar jonger is as sy. Haar vader is ’n predikant in die N.G. Kerk en haar ma is ’n Engels onderwyseres wat skoolleesboeke met ’n Suid-Afrikaanse agtergrond skryf. Sy word groot in Boksburg waar haar vader die Boksburg-Wes gemeente bedien. Haar laerskoolopleiding kry sy aan die Laerskool Hennie Basson en sy gaan dan na die Hoërskool Dr. E.G. Jansen in Boksburg, waar haar ma personeellid is en waar sy ook matrikuleer. Sy word hier verkies tot hoofmeisie. Na skool studeer sy verder aan die Universiteit van Pretoria, waar sy ’n B.A.-graad met Engels en Duits as hoofvakke behaal, asook ’n Hoër Onderwysdiploma. Sy was onder-primaria van die koshuis Klaradyn. In hierdie tyd neem sy sanglesse aan die Konservatorium, onder andere by Xander Haagen, Nellie du Toit en Rina Hugo, en tree daarna gereeld as soliste by opvoerings op. Op universiteit is sy vir twee jaar in die redaksie van die studentekoerant "Die Perdeby".

Helene gee twee jaar onderwys in Engels aan die Hoërskool Dr. E.G. Jansen, terwyl haar ma daar departementshoof is. Hierna trou sy met dr. Jos de Kock, visepresident van die Landbounavorsingsraad en latere ereprofessor aan die Universiteit van Pretoria, wat ook op die Proteïnnavorsingsraad dien. Hulle het drie kinders, naamlik Jaco, Herman en Sylvia. Haar oudste seun, Jaco, is in Junie 2004 in ’n motorongeluk oorlede. In 1968 gee sy Engels aan die Hoër Landbouskool Noord-Kaapland. Wanneer die gesin na Bloemfontein trek gaan sy voort met sanglesse en gee hier self ook sanglesse. Sy slaag in hierdie tyd die Universiteit van Suid-Afrika se finale sangeksamen. In die laat tagtigerjare verhuis die gesin na Bethlehem in die Oos-Vrystaat waar hulle vir agt jaar woon. Hier gee sy vir drie jaar lank Geskiedenis aan die Hoërskool Voortrekker en tree ook op as soliste van die Cantus Choraliskoor. Sy is ook vir ’n tyd waarnemende redakteur van "Vrystaat", ’n streekskoerant in hierdie kontrei. In 1990 word sy deur die Bethlehem Kultuurraad aangewys as Kultuurvrou van die Jaar.

Later verhuis die gesin na Pretoria, waar sy voltyds skryf en ook periodiek lesings gee oor die skryfkuns by die ATKV-skryfskool aan die Noordwes-Universiteit. Van hierdie lesings is deur die Universiteitspublikasies gepubliseer en haar lesing “"Die skrywer in die praktyk"” is saam met ander skrywers s'n gebundel in “"Skryfateljee"”. Op uitnodiging van dr. Annette Jordaan gee sy ook lesings aan die Universiteit van Pretoria. Aan die Noordwes-Universiteit skryf sy haar in vir ’n Meestersgraad in Skeppende Skryfkuns, waarvoor sy die roman “"Dieper water"” skryf. Hierdie graad behaal sy in 2008 cum laude en vir haar tesis kry sy die toekenning as beste meestersgraadstudent in Afrikaans. In 2014 behaal sy haar Ph.D.-graad in Skryfkuns aan die Noordwes-Universiteit onder leiding van Franci Greyling en Hans du Plessis, met ’n proefskrif oor “"Die skep van ruimtelike dinamika in ’n roman"”, waarvoor die roman “"Somersneeu"” as vertrekpunt gedien het.

Sy spreek gereeld leeskringe toe en op vryskutbasis doen sy steeds joernalistieke werk met veral artikels vir die tydskrifte "Finesse" en "Taalgenoot". Daar is ook reekse opstelle van haar deur die SAUK uitgesaai. Gereeld skryf sy resensies van veral liefdesverhale vir koerante en tydskrifte soos "Literator". Sy is lid van die Suid-Afrikaanse Akademie vir Wetenskap en Kuns. Helene en haar man woon in Midstream Estate naby Pretoria.

Haar ma skryf onder die naam Sylvia Bosman die Engelse roman “"Drums at night"”, wat haar aanspoor om ook te probeer skryf. Sy skryf haar eerste kortverhaal in haar tweede jaar op universiteit en dit word in 1962 deur "Huisgenoot" gepubliseer. Nadat die volgende elf verhale teruggestuur word, hou sy egter vir ’n ruk op met skryf en begin eers weer skryf tydens haar kinders se babajare. Dit neem tien jaar voordat haar volgende verhaal gepubliseer word. Kortverhale, novelles en vervolgverhale verskyn hierna in "Huisgenoot", "Sarie", "Rooi Rose" en Voorligter, waarna sy haar debuut in 1978 maak met die publikasie van die roman “"Die soete dwaling"”. Sy skryf regdeur haar loopbaan kortverhale en in 1980 word die bundel “"Ruitjiesvenster"” gepubliseer met ’n keur uit haar kortverhale. In 1988 is sy die naaswenner in "Rooi Rose" se kortverhaalwedstryd met “"’n Laaste maal"” en sy wen die derde prys in "Sarie" en Ou Mutual se kortverhaalwedstryd in 1999 met “"Net nog ’n maal"”. Kortverhale van haar word onder andere opgeneem in die bundels “"Dit kom van ver af"” en “"Kruis en dwars"” wat onderskeidelik deur T.T. Cloete en Jeanette Ferreira saamgestel is en ook in die bundels “"Bittersoet sewe"”, “"Huisgenoot trefferverhale"”, “"Liefde in die lae lande"” en “"Van liefde en oorlog"”.

Die oorheersende tema in haar boeke is die liefde en haar werk is ontspanningsromans wat op die kommersiële mark gerig is. “"Die soete dwaling"” (1978) is haar debuutroman. Dr. Daïrus Deetlefs vlug weg na Londen. Sy ma en sy vriendin, Martine, kan dit nie begryp nie. In Londen ontmoet hy die misterieuse Sylvia Saunders. In “"Sonder Winter"” (1979) is dr. Karen Marais ’n vrou wat liefde geken en weer verloor het. Een middag terwyl sy op pad terug is Oos-Vrystaat toe, kry sy die kans om daardie liefde te herwin. Die vraag is egter of sy Bernard Cilliers weer kan vertrou en of sy kan regmaak wat sy vier jaar tevore verbrou het. “"Gruispad na Tóg Wat"” (1980) speel af op die kampus van die Universiteit van Pretoria. Die rustelose Pierre Nienaber is nog nie gereed om met sy jeugliefde te trou en te begin boer nie, en besluit om ’n nagraadse kursus te gaan doen. Daar is egter ’n lewenslustige jong mediese student wat al sy waardes onderstebo keer. “"Die bruidseisoen"” (1981) bestaan uit twee lang novelles. In “"’n Bruid vir vier seisoene"” gaan hou Sanet Bornman in Venesië vakansie waar sy die nuus kry dat haar verloofde, Kallie, skielik getroud is. Gelukkig is daar ’n ou vriend wat haar onderskraag, iemand wat weet dat die liefde die toets van vier seisoene moet kan deurstaan. In “"Huwelik in die herfs"” besluit Amara om Londen toe te gaan om helderheid te kry oor haar gevoelens vir Pieter Cronjé en oor sy huweliksaansoek. Die besoek bring haar egter weer in kontak met haar rampspoedige jeugliefde. “"Man van gister"” (1981) is ’n plaasroman oor die lief en leed van vier jongmense wat ná die afloop van hul studies uitsien na ’n idilliese vakansie op Damplaas in die Oos-Vrystaat. Onder die skynbaar vreedsame oppervlak is daar egter tog diep emosionele onderstrominge in hul onderskeie verhoudinge. Die jong dominee Renier van Petrusdal is in “"Met vandag se brood"” (1981) vasgevang tussen sy verstand en sy hart. Hy moet tussen twee uiteenlopende vroue kies. Petra is die stemmige dogter van Peet Baumann, terwyl Vasti, die aangenome dogter van Eugene Basson, beeldskoon is en sing soos ’n nagtegaal. Hy wonder of hy tevrede moet wees met vandag se brood, of na meer durf verlang. In “"Ver vlug na môre"” (1981) moet Eugene Basson na Holland gaan om vas te stel wat geword het van sy gevoelens vir die mooi blonde Elsje. Elsje is met sy aangenome broer, Peet Baumann, getroud. In Leiden ontmoet hy vir Sylvie Bosman, maar Sylvie is ’n getroude vrou. In “"Kamer van die stormwind"” (1982) moet Jessica leer afskeid neem van haar man wat al maande in ’n koma is na ’n rugbybesering. Dan kom daar iemand soos Ezra op die toneel, en die jong predikant, Andrew, sodat haar lewe in ’n nuwe rigting gedwing word. In “"Skemerspel"” (1982) raak Christine Delange en die jong student Eben Malan op Stellenbosch op mekaar verlief. Eben vra haar om met hom te trou, ten spyte van haar onuitstaanbare boetie, Fransie, en haar bejaarde wewenaar-vader. Eben kry dan ’n beurs om drie jaar lank in Holland te gaan studeer. Christine kan nie saamgaan nie, want Fransie word ernstig beseer in ’n motorfietsongeluk. Die skeiding wat volg, is meer as ’n toets vir hul liefde. In Leiden leer Eben die beeldskone en amorele Katerine ken en op Stellenbosch loop Christine se lewe ook vreemde paaie. “"Digby Grootgewaag"” (1983) is die verhaal van drie susters se liefdes en leed. Bettina leef geïsoleerd op hul plaas, die weduwee Zia is ’n stralerjakker en Carola is nog jonk. In “"Plek van die bittermaan"” (1983) trek die ongehude moeder Tessa Verwey stad toe om met haar seuntjie Jamie ’n nuwe lewe te begin, waar niemand van haar verlede weet nie. Hier ontmoet sy die dinamiese Simon wat in ’n rolstoel sit, Otto, die aantreklike aspirant-advokaat en die begrypende wewenaar, Frans.

Die hoof van ’n groot modehuis, Charlotte Hugo, skryf in “"Die herfsbelofte"” (1985) haar stormagtige memoires wat afspeel tydens die Tweede Wêreldoorlog en die weerstand teen Hitler se bewind in Frankryk en Duitsland. Haar lewe in Kaapstad is egter nou ook vol onderstrominge. Haar kleinseun, Wiam, moet grens toe en dit veroorsaak konflik en verdriet, want sy hartsake is deurmekaar. “"Ballade vir ’n bruid"” (1986) speel af tydens die Tweede Wêreldoorlog. Monica gaan weg Londen toe saam met haar nuwe man, Roy Ashton, maar die illusie van geluk word aan flarde geskiet deur die bomme wat op die stad val. In Suid-Afrika het sy haar jeugvriende Esra Cameron en Karel Dagenaar agter gelaat. Monica leer om die lewe se aansprake die hoof te bied, want die ware betekenis van vryheid lê nie daarin om weg te kom nie, maar juis om in vrede en aanvaarding te bly. “"Kronkelpad na Vergenoeg"” (1986) speel af in die Oos-Vrystaat waarheen die internasionale konsertpianis, Tessa, kom om haar mense te besoek. Hier vind sy dr. Marcel Malan uit haar kinderjare en ook Aldwin en Stephan, die twee alleenloper-dominees van die Noord- en Suidgemeentes. Sy vind uit dat die lewe nie net uit ekstatiese hoogtepunte bestaan nie, maar hom veral tussen die mure van ’n huis afspeel. Sy moet ’n keuse maak tussen haar loopbaan en haar hart. In 1988 is “"Kronkelpad na Vergenoeg"” benoem vir die ATKV-prys vir goeie, gewilde prosa. “"Joernaal van ’n winterjaar"” (1988) speel af in Nederland. Duncan Dreyer se vertrek na Leiden en die Rijksmuseum is vir hom ’n bevryding na sy mislukte huwelik met Janien. Hy wil nooit weer in ’n verhouding betrokke raak nie. In Amsterdam moet hy volgens sy belofte aan professor Van Steen sy mooi dogter Marissa opsoek. Sy het ’n reputasie dat sy met mans se gevoelens speel en uit die lewe haal net wat sy kan kry. In “"’n Kind vir Vier Oude Vrinde"” (1988) is Isabel Verwey die erfgenaam van die spogwynplaas Vier Oude Vrinde waar die legende leef dat ’n babaseuntjie eeue gelede een nag op die drumpel van die ou opstal gevind is. Dié geskiedenis herhaal homself, want Isabel vind een stormagtige nag ’n babawiegie op haar drumpel. Die herkoms van die kind is ’n groot raaisel. In 1989 word “"’n Kind vir Vier Oude Vrinde"” vir die ATKV-prys vir goeie, gewilde prosa benoem. “"Seisoen van die skimmelson"” (1989) is ’n verhaal wat afspeel in die Vrystaatse Hoogland en in Beiere waarheen Madel Vermeer gaan om sang te studeer. Sy laat haar jeugliefde agter. Tydelik, so glo sy. Madel ontdek egter dat ’n mens se keuses in die lewe jou oor ’n afgrond kan stoot. “"Uur van die sewester"” (1989) is ’n spanningsverhaal wat in die Oos-Vrystaatse berge afspeel. Clara Coetzer is terug op die plaas na haar verblyf in Italië om haar pottebakkery te hervat en ou vriendskappe te hernu. ’n Ou jeugvriend, Alfons Minnaar, daag egter een aand gewond by die voordeur op en vra dat sy niemand van sy teenwoordigheid sal vertel nie. Sy kom nou eers agter dat daar vreemde dinge aan die gang is in die berge. Mense praat van dwelm- en wapensmokkelary en ’n polisiekantoor word opgeblaas. “"Windspoor"” (1989) is ’n verhaal van liefde en verraad. Laura Helmer se bruidegom, Ruben, verdwyn kort voor hulle troue, maar Gustav Bothma is daar om te troos. Niemand glo meer in Ruben nie, tog kan Laura hom nie net laat gaan nie. “"Windspoor"” is die naaswenner in ATKV/"Sarie" se vervolgverhaalwedstryd. In “"Sewende somer"” (1990) keer Ester Kolbe terug na die plek waar sy en Zach Dijzel liefgehad het en sy gaan woon in die Dijzel-huis, waar sewe jaar tevore ’n moord gepleeg is. Niemand kon dit nog vergeet nie en Zach het verdwyn. Dis egter tyd dat Zach terugkom en opeis wat syne is, want die sewende somer is ’n tyd van rus. “"Sewende somer"” is die naaswenner in ATKV/"Sarie" se vervolgverhaalwedstryd. In “"Vuurvliegie"” (1990) weet Danien Fouché sy wil vir Alfons hê. Sy het egter die eienaardige gevoel dat sy ’n mens binne die mens liefhet en hy is terselfdertyd ’n ou bekende en tog ’n wildvreemde.

“"Tiendes van silwer"” (1996) speel af op die kampus van Potchefstroom en het die liefdeslewe van vier jongmense as tema. Dit is die deurmekaar jare van liefkry en keuses doen, seerkry en ontdek dat silwer net ’n skynsel is en dat werklike geluk net met die hart gekoop kan word. “"Mense van faam"” (1998) is die verhaal van die identiese tweeling Debora en Diana. Debora is die passielose nugter advokaat, terwyl die impulsiewe Diana smag om deel van die vooraanstaande Mynhard-familie van Meulenhof te wees. Debora dink egter hulle is snobs. Diana trou met een van die Mynhard-wynboere en Debora raak teen haar sin betrokke by die familie en leer hulle beter ken, veral die aantreklike Theron. Abel Buitendag slyt in “"Abel se dogters"” (2003) na sy vrou se dood sy lewe stil op sy plaas in die Oos-Vrystaat. Sy drie dogters, Adelien, Bernadette en Christelle, smag egter na meer warmte en kontak. Hulle verlaat die huis, waar die wêreld hulle oorweldig en hulle die storm, pyn en bitterheid wat liefde bring, ervaar. “"Anderkant die vloedwaters"” word opgeneem in Omnibus 5 (2003). Dr. Bernard Linde laai een stormnag ’n vreemde vrou op en sy verdwyn net so skielik weer uit sy lewe. Hy weet egter hy gaan nooit weer dieselfde wees nie. “"’n Vrou vir Ver-en-Naby"” word opgeneem in Omnibus 5 (2003). Dit is die liefdesverhaal van Laura Krause wat al baie smart moes deurmaak en op soek is na innerlike vrede. “"Dieper water"” (2007) is ’n familiesage waarin drie liefdesverhale oor drie tydperke weergegee word. Die egpaar Rachel en Hektor is sielsgenote, net so onlosmaaklik aan mekaar verbonde as aan die plaas Diepwater. Die politiek van veranderende tye, van voor die Tweede Wêreldoorlog tot anderkant apartheid, dryf egter ’n wig tussen Rachel en Hektor in. Hul vervreemding duur dekades lank, waarin hy op die plaas help om die boerdery te bestuur maar nooit sy voet in die huis sit nie. Hul vervreemde kleindogter, die jong predikant Nadia, daag uit die bloute op die plaas op en haar koms keer stelselmatig alles wat ’n gegewe op Diepwater geword het, op sy kop. “"Somersneeu"” (2009) skets die lewens van ’n klompie matrikulante in die tydperk 1999 tot 2011. Hierdie roman is in 2011 op die kortlys vir die toekenning van die ATKV-prys vir liefdesromans. “"Debora en seuns"” (2015) is die verhaal van die Duits-Afrikaanse Deborah Schlagerfeldt en haar drie seuns, wat hulle gebak en snuisterye in hul winkel “Debora en seuns” op ’n dorpie in die Oos-Vrystaat verkoop. Hulle word egter nie maklik aanvaar deur die dorpsmense nie. Dis slegs hul buurvrou Susan Scott en haar dogter Margot wat mettertyd die Schlagerfeldts leer ken. Debora versorg haar man, ’n invalide, met groot sorg, maar nie sy of die seuns rep ’n woord oor die oorsaak van sy toestand of die gebeure voor hul koms nie. Margot maak vriende met die jongste seun, Erik, en sy raak gou deel van die huishouding. Dan raak Margot verlief op die oudste seun, ’n dokter, wat Londen toe vertrek om by Guy’s Hospital te gaan werk. Die uitbreek van die Tweede Wêreldoorlog verander alles. Margot moet besluit of sy haar hart oor die oseaan moet volg, na Londen, reguit die oorlog in. Die verhaal begin wanneer Margot Scott en haar ma na baie jare die dorpie van hul kindertyd binnery. Daarna word die storie met terugflitse vertel. Helene de Kock skryf ook ’n aantal novelles wat in verskeie bundels gepubliseer word, insluitende “"Morester, Morester"”, “"Die Vrystaat is verniet"”, “"Sewe liefdesnovelles"” en “"Die Skadubelofte en ander liefdesverhale"”.

Benewens haar liefdesromans skryf sy ook jeugverhale soos “"Hoor jy die skoenlappers?"”, wat vertel van ’n graad tien dogter se stryd met haar doofheid, tot sy uitvind dat stilte sy eie klank het en dat ore nie die enigste sintuig is waarmee mens kan hoor nie.

Sy publiseer ook ’n aantal boeke met ’n Christelike tema. Vir kinders skryf sy die boeke “"Job, die ashoopman"”, “"Openbaring, die Boek wat ons bly maak"” en “"Die eerste nagmaal"”. “"As dood lewe word"” is die resultaat van haar stryd om haar gevoelens na die dood van haar seun te verwerk. In 2000 word “"Engel op die drumpel"” aangewys as naaswenner van Christelike Boekhandel van Suid-Afrika (CBSA) se toekennings vir Christelike Publikasies in die kategorie Fiksie. Sy is die samesteller van ’n paar bundels, soos “"Vroue van geloof"”, “"Omdat ek Ma liefhet"”, “"God se mense"” (in samewerking met Maretha Maartens, dr. Hennie Maartens, Elsje Büchner, Herman de Kock en dr. Christo de Klerk) en “"’n Pa soos myne"”. In 2003 word “"Omdat ek Ma liefhet"” aangewys as wenner van CBSA se toekenning vir Christelike publikasies in die kategorie Beste Geskenkboek.






</doc>
<doc id="114634" url="https://af.wikipedia.org/wiki?curid=114634" title="Piet de Jager">
Piet de Jager

Piet de Jager is ’n Afrikaanse regsgeleerde, wat veral bekendheid verwerf as rolprentmaker en digter.

Piet de Jager is in 1953 in Bethal gebore as die seun van Salmon de Jager, ’n landdros. Weens sy pa se beroep trek hulle baie en hy word groot in Kaapstad, Kimberley en Durban. Hy matrikuleer aan die Hoërskool Andrew Rabie in Port Elizabeth. Sy universiteitsopleiding is aan die Universiteit van die Oranje-Vrystaat en hy behaal hier ’n B.A.-graad in die Regte en ’n M.A.-graad in Staatsfilosofie, waarna hy die LL.B.-graad aan die Universiteit van Suid-Afrika verwerf. Hy word in 1982 as advokaat toegelaat tot die Pretoria-balie, waar hy in 1997 senior status (S.C.) verwerf. In sy regsloopbaan is hy betrokke by verskeie opspraakwekkende sake, waaronder die Trojaanse perd-saak van die middel 1980’s, die Harms-kommissie oor korrupsie en die Burgerlike Samewerkingsburo (BSB) van die 1990’s. Hy het sowel generaal Magnus Malan as president P.W. Botha in die hof verdedig. Hy is getroud met Luitha, ’n gimnastiek-afrigter, wat hy op universiteit in Bloemfontein leer ken het, en hulle woon in Bronkhorstspruit. Hulle het vier kinders, drie seuns (Sallas, Dawie en Pieter) en ’n dogter (Elena). Saam met sy seun Sallas begin hy Bosbok 6 Films, ’n produksiemaatskappy wat genoem is na hulle straatadres in Bronkhorstspruit. Op Bronkhorstspruit bedryf hy ook ’n kwekery.

Sy gedigte word gebundel in “"Ouhout"”, wat deur Zerk de Villiers geïllustreer word. Hy vertaal Albert Camus se “"La peste"” as “"Die pes"” in Afrikaans. In hierdie boek word die stad Oran deur ’n epidemie vernietig, maar Camus se werk is allegories van aard en verwys enersyds na die Nazi-besetting van Frankryk en andersyds na die menslike kondisie, waar die pes nooit verdwyn nie.

Piet vervaardig ook rolprente en staan so aan die hoof van die vervaardiging van “"Roepman"” van Jan van Tonder en die fliek oor die Anglo-Boereoorlog, “"Verraaiers"”, wat deur Albert Blake se boek “"Boereverraaiers"” geïnspireer is. Hierna volg “Stuur groete vir Mannetjies Roux”, waarin die bekende liedjie van Laurika Rauch ’n groot rol speel, en “Musiek vir die agtergrond. Sy eerste rolprent in Engels is “"Losing Molly"”, wat gegrond is op die ware verhaal van die struggle-advokaat Bram Fischer se tragiese verval nadat sy vrou in ’n fratsongeluk oorlede is.




</doc>
<doc id="114635" url="https://af.wikipedia.org/wiki?curid=114635" title="Aart de Villiers">
Aart de Villiers

Aart de Villiers (1931–1999) was 'n bekende in dramakringe, wat klas gegee het aan die Universiteit van die Witwatersrand, verskeie boeke oor drama en regie geskryf het, opgetree het as regisseur van verskeie drama- en opera-opvoerings en as resensent opgetree het vir verskeie publikasies.

Aart de Villiers is op 5 Maart 1931 gebore as enigste kind van Henry Stewart de Villiers (26 Oktober 1895 – 24 Junie 1969) en Susanna Jacoba Carolina Visser (25 Februarie 1907 – 31 Januarie 1945). Sy grootwordjare spandeer hy op Bethal in die Oos-Transvaal, waarna hy verder studeer aan Rhodes-universiteit in Grahamstad. Sy M.A.-graad behaal hy in 1957 met ’n verhandeling oor "Verkenninge in die woordeskat van die poësie met spesiale verwysing na N.P. van Wyk Louw". Hy was een van die stigterslede van die Departement van Drama aan die Universiteit van die Witwatersrand, waar hy vir baie jare dosent in drama en regie was. Hy verwerf veral bekendheid vir sy drama resensies in verskeie Afrikaanse koerante, sy werk as drama- en operaregisseur en die operas en operettes wat hy in Afrikaans vertaal het. Vir die Afrikaanse Radiodiens van die Suid-Afrikaanse Uitsaaikorporasie het hy gereeld opgetree op die program "In die voorportaal". De Villiers het 'n prominente rol gespeel in die gay-gemeenskap en het onder meer daarin geslaag om gays se metgeselle tot mediese skemas toegelaat te kry. Sy lewensmaat was die bekende akteur Don Lamprecht. Op 26 April 1999 is hy in Johannesburg oorlede aan bloedvatverstopping nadat hy sowat ses weke tevore 'n operasie gehad het om infeksie in een van sy kunsknieë teen te werk.

Hy skryf verskeie boeke oor die onderrig van drama en oor regie, insluitende "Die sawel van jou stilsit: beskouinge oor van Wyk Louw se Germanicus". "Dirigent van die woord" is 'n handleiding wat die beginsels van regie uiteensit. Saam met Don Lamprecht vertaal hy Bartho Smit se "Die keiser" in Engels as "The naked emperor" en Charles Dickens se "Christmas Carol" as "Pennieknyper". Hy vertaal ook onder andere die eenbedryf "Ag Pa, arme Pa, Ma het jou in die kas gehang, dis daarom wat ek kla" van Arthur Kopit, "Alkestis" van Euripides (saam met Don Lamprecht), "Amahl en die nagbesoekers" van Gian-Carlo Menotti (saam met Bosman de Kock) en die opera "Huwelik van Figaro" van Mozart (saam met Anton Hartman).




</doc>
<doc id="114636" url="https://af.wikipedia.org/wiki?curid=114636" title="Kleinboer">
Kleinboer

Kleinboer (*1956-) is die skuilnaam van die bekroonde Afrikaanse skrywer Fanie de Villiers.

Hy is in 1956 in Boksburg gebore as een van ’n tweeling (sy tweelingbroer is Manie) en hy word groot in Kemptonpark en op ’n plot in Zesfontein naby Benoni. Benewens sy tweeling het hy nog ’n ander broer ook. Beide sy ouers is onderwysers en sy pa gee Wiskunde. Na matriek in 1973 studeer hy in die Rekenaarwetenskap en Wiskunde aan die Universiteit van Pretoria en behaal ’n B.Sc.-graad. Hy bly vir ’n lang ruk steeds by sy ouers, waarna hy na ’n woonstel in Sunnyside in Pretoria trek. Vir 23 jaar beklee hy verskeie poste in die rekenaarbedryf. Hy werk vir die Wetenskaplike en Nywerheids Navorsingsraad (WNNR), die Suid-Afrikaanse Reserwebank, Eskom, Suid-Afrikaanse Brouerye en Hewlett-Packard. Op 27-jarige ouderdom onderneem hy ’n reis na New Orleans in Amerika, waar hy sy maagdelikheid aan ’n gesellin prysgee, waarna hy by sy terugkoms in Suid-Afrika ’n gereelde besoeker aan die bordele van die stad word. In 2000 word hy subredakteur by die boeretydskrif "Farmer’s Weekly". In 2004 is sy moeder oorlede en sy erfporsie stel hom in staat om te bedank en hom voltyds aan skryfwerk te wy. Na ’n mislukte huwelik met ’n swart vrou bly hy sedert 1993 saam met die MIV-positiewe Zoeloe-vrou Lungi en haar buite-egtelike seun Jomo in Webbstraat in Yeoville in Johannesburg. Op 18 Maart 2006 trou hy tydens ’n tradisionele seremonie buite Pietermaritzburg met haar, maar sy is in Augustus 2008 na ’n ongeluk oorlede. Volgens tradisie trek Lungi se kleinniggie dan by Kleinboer in. Met die prysgeld vir sy boek “"Kontrei"” onderneem hy in 2005 ’n uitgebreide reis deur Kenia. Vanaf 2007 is hy twee dae per week subredakteur by die koerant "Sondag" en later werk hy as taalversorger by "Daily Sun" in Auckland Park in Johannesburg. Hy is ’n lid van die Afrikaanse tak van die internasionale PEN-skrywerskring.

Sy belangstelling in poësie word gewek wanneer hy Breyten Breytenbach ontdek en na die radioprogram "Klankpaljas" luister. In 1977 word ’n geliefde hond doodgery en hy skryf sy gevoelens hieroor in sy klein bruin dagboekie. Dit is die begin van sy skrywery. Hierna skryf hy beskrywende briewe huis toe terwyl hy sy militêre diensplig doen en later word die briewe dagboekstukke. Enkele gedigte van hom verskyn in die letterkundige tydskrif "Spado". Vir Koos Kombuis se alternatiewe tydskrif "Ons Klyntji" lewer hy ’n rubriek onder die skuilnaam Kleinboer, waarna hy al sy geskrifte onder hierdie naam lewer. Die naam het hy afgelei van die spinasies en rissies wat hy in sy agterplaas kweek. In sy outobiografiese boek “"Kontrei"” beskryf hy sy besoeke aan bordele met swart prostitute in Johannesburg en wissel hierdie beskrywings af met Bybelse aanhalings en filosofiese besinnings oor allerlei sake. Die soeke na liefde en aanvaarding in hierdie bordele onderstreep die leegheid en sinloosheid van sy bestaan. Dit gee ’n uitsonderlike beeld van die lewe in die nuwe Suid-Afrika. Hy is in 2004 die eerste ontvanger van die Jan Rabie-prys vir vernuwende Afrikaanse prosa met ""Kontrei"" en hierdie boek is in dieselfde jaar ook op die kortlys vir die toekenning van die RAU Mardene Marais-debuutprys. Vir 2004 se Aardklop-kunstefees word die boek ook saam met die sanger Albert de Vos vir die verhoog verwerk in ’n produksie onder die titel “"Diep kontreie"”, waarin hy self optree. Dit word ook in Engels vertaal deur Jaco Fouché onder die titel “"Midnight Missionary"”.

Sy tweede roman is “"Werfsonde"”, wat ’n opvolg op “"Kontrei"” is en ook in Yeoville afspeel, waar die inwoners van regoor Afrika kom en hy waarskynlik die enigste oorblywende inheemse witmens is, waar die enkele ander wittes meesal van ander vastelande is en op ’n deurtog. Die honde blaf hom steeds wakker en die sjebiens bly laat oop. Soms moet hy betreders in sy tuin met ’n rewolwer verjaag. Die boek is ’n verslag van ’n onkonvensionele gesinslewe, seks in agterstraatbordele, sjebiens, agterplase en smokkelhuise wat bevolk word deur talle onwettige immigrante, prostitute en ander rigtinglose dog kleurryke karakters. Hierdie agtergrond en sy mense word noukeurig deur Kleinboer beskryf. Daar is minder seks in hierdie boek as in sy voorganger en die gedigte en terugflitse help om die hoofkarakter beter te verstaan. Sentraal in die roman staan die probleem van versoening tussen die Westerse en Afrika-kulture. Die hoofkarakter verwys gereeld terug na herinnerings uit sy verlede en klou vas aan sekere tradisies, soos klassieke musiek, terwyl sy vooroordele ten spyte van sy omstandighede en gekose leefwyse steeds nie heeltemal verdwyn het nie. Eindelik is daar egter te veel herhaling van die eerste boek, wat hierdie opvolg iets van sy sprankel ontneem. Van sy prosa word opgeneem in die publikasies "Ons Klyntji" en "Pomp".





</doc>
<doc id="114637" url="https://af.wikipedia.org/wiki?curid=114637" title="Leon de Villiers">
Leon de Villiers

Leon de Villiers (*25 Junie 1960, Pretoria –) is 'n bekroonde Afrikaanse skrywer van kinder- en jeugverhale. Gedurende sy loopbaan word hy onder meer bekroon met die Scheepersprys, die M.E.R.-prys, die Alba Bouwer-prys, die C.P. Hoogenhout-prys en die ATKV kinderboektoekenning. Sy jeugroman "Die Pro", word verwerk en in 2015 as rolprent vrygestel.

Leon Johannes de Villiers is op 25 Julie 1960 in Pretoria gebore as die tweede oudste van vier seuns. Die gesin verhuis verskeie kere binne Pretoria totdat hulle in 1966 in Mountain View in Pretoria-Wes gaan bly. Hy gaan vir een kwartaal na die Laerskool Salvokop, waarna hy die res van sy laerskoolloopbaan in Laerskool Saamspan deurbring. Hy matrikuleer in 1977 aan die Hoërskool Hercules en studeer vanaf 1978 verder aan die Universiteit van Pretoria. Hier behaal hy in 1980 die B.A.-graad met Staatsleer, Geskiedenis en Internasionale Politiek as hoofvakke. In 1981 behaal hy beide ’n Hoër Onderwysdiploma en ’n B.A. Honneurs-graad in Staatsleer en Internasionale Politiek. In 1982 hou hy skool by die Laerskool Alma en voltooi dan sy twee jaar verpligte militêre diensplig, een jaar by die Inligtingskool in Kimberley en die tweede jaar in Pietersburg by Kommandement Noord-Transvaal.

Hierna gaan hy terug onderwys toe en gee Geskiedenis aan Hoërskool Rustenburg, Menlopark Hoërskool en die Hoërskool Pro Arte in Alphen Park.

In 1993 verlaat hy die onderwys om voltyds te skryf en in hierdie jaar woon hy ook die ATKV se skryfskool by die Potchefstroomse Universiteit by.

Hy woon eers in Pretoria en dan verhuis hy vir twee jaar na Kleinmond in die Kaap. Hierna verhuis hy na Potchefstroom en hou vir ’n paar jaar skool by die Hoërskool Carletonville, waarna hy gaan woon op sy plasie Annashoek aan die Vrystaatse kant van die Vredefort-koepel. Hy is ongetroud.

Sy skryfpogings begin wanneer hy as onderwyser in Pretoria aan ’n skryfkring behoort. In 1996 is hy een van die ses finaliste in die "De Kat"-romankompetisie met ’n ongepubliseerde roman vir volwassenes. Hierna spits hy hom toe op boeke vir kinders en die jeug en skroom nie om hedendaagse probleme in sy boeke aan te spreek nie.

"Aliens en engele" het egskeiding as tema. Die laerskoolkind Pieter sit vasgevang tussen twee ouerfigure wat skei en vir hom onaanvaarbare nuwe lewensmaats kies.

"Droomoog Diepgrawer" vertel die verhaal van die Diepgrawers wat uit die erdgeledere verdryf word omdat hulle nie konformeer nie. Hulle raak verwyderd van mekaar en Droomoog kom tereg by die Skoorkrappers, ’n kolonie erde wat anders as ander erde vrae vra en planne maak. Hierdie vermoë stel Droomoog in staat om weer sy familie te vind en met hulle te herenig. Die Alba Bouwer-prys word in 2004 aan "Droomoog Diepgrawer" toegeken en hierdie boek word ook in 2005 met die C.P. Hoogenhout-prys bekroon, terwyl dit in 2005 op die kortlys is vir die toekenning van die M-Net-prys vir boeke in kort formaat.

"Erik en die Kido-dinges" is ook vir ouer laerskoolkinders geskryf. Erik wil van sy gesin ontslae raak en hy word dan na die Kidoteek geneem, waar kinders uitgestal kan word vir ander ouers om uit te kies of hulle eie kinders om te ruil. Erik en sy troetelspinnekop word deur ’n neurotiese egpaar aangeneem, wat sorg vir lagwekkende situasies maar ook berou by Erik. "Erik en die Kido-dinges" verower in 2004 ’n ATKV Kinderboektoekenning vir graad 4-5.

"Maroelaboomstories" bevat vyftien oorspronklike diereverhale en word ook in Engels vertaal.

Vir die jeug skryf hy ook etlike verhale.

In 1996 word die Sanlam Aanmoedigingsprys aan "Die pro" toegeken en hierdie boek kry in 1998 die Scheepersprys en die M.E.R.-prys. Die boek word later ook verfilm en in 2015 op die kommersiële kringloop vrygestel. Die sewentienjarige branderplankryer Tiaan Nothnagel moet die verdrinking van sy beste vriend Dirkie Lawrence verwerk. Hy kan nie meer branderplankry nadat Dirkie verdrink het nie en moet ook sy skuldgevoelens, sy hartseer en sy selfgesentreerdheid oorkom. Terwyl Dirkie in die see in die moeilikheid was, wou hy met die skool se boelie afreken. Dan daag Dirkie se tweelingsuster op, wat na haar ouers se egskeiding by haar pa kom woon. Sy vra Tiaan om haar te leer om branderplank te ry.

In "Groete van die hiëna" beland ’n selfbewuste, skugter tiener in die virtuele wêreld van die Paleis van Chaos, waar Crocuta, ’n hiëna met ’n sonbril, sy metgesel is. Hier moet hy vertrek op sy reis na homself en vertel hy tien stories oor homself, waardeur sy selfinsig gaandeweg ontwikkel en hy in staat is om homself uit hierdie paleis te verlos.

"Toko" is ’n jeugroman vir ouer kinders en jong volwassenes, waar die hoofkarakter lid is van ’n primitiewe stam in Afrika en moet wys of hy werklik ’n man is. Hy moet water vir die inisiasie kandidate op die berg neem, waar geen moraliteit of wette geld nie.

Hy skryf ook kleuterboeke. "Wat doen jy Daniël?" begelei die kleuter deur met ander oë na die bekende omgewing en voorwerpe te kyk.

"Elsie soek ’n strooihoed" verower in 2002 die ATKV-Kinderboektoekenning vir 6-7 jaar.

"Parmant" word ook in Engels vertaal en verower in 2004 die ATKV Kinderboektoekenning vir 3-6 jaar.

In "My sussie se tande" is klein Jannie trots op sy babasussie, maar wanneer sy begin tande kry is sy nie meer so oulik nie. Hierdie boek word in 2005 met die ATKV Kinderboektoekenning vir 3-6 jaar bekroon.

Ander kleuterboeke is "Die klein seuntjie en die drake."

Werke wat uit sy pen verskyn sluit in:





</doc>
