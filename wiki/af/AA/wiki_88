<doc id="114638" url="https://af.wikipedia.org/wiki?curid=114638" title="J.H. Kruger">
J.H. Kruger

Ds. Jan Hendrik Kruger (Venterstad, Kaapkolonie, 10 September 1878 – waarskynlik Postmasburg, 3 September 1963) was ’n predikant in die Gereformeerde Kerk en as J.H. Kruger skrywer van drie Afrikaanse romans. Sy waardevolste bydrae wat skryfwerk betref, lê egter op die gebied van die kategetiese onderwys.

Jan Hendrik Kruger se ouers was Johannes Christiaan Kruger en Johanna Maria Snyman. Hy het 'n broer gehad wat ook predikant geword het, Gert Hendrik Jacobus, wat getroud was met Christina Kruger en wie se seun Gerrit ook tot die bediening toegetree het. Ds. Kruger het sy eerste onderwys op sy ouerplaas, Beschuitfontein, en op Venterstad ontvang en matriek in 1899 geslaag. Sy ouers het vanaf 1895 op Heidelberg in die ZAR gewoon en met die uitbreek van die Tweede Vryheidsoorlog het hy by die Boeremagte aangesluit. (Volgens ’n ander bron was hy op Burgersdorp met die uitbreek van die oorlog en het vriende hom deur die Grootrivier help kom om hierdie doel te bereik.) Hy het deelgeneem aan die veldslae van Colenso en Ladysmith en op 24 Januarie 1900 by die Slag van Spioenkop in Natal gewond. Nadat hy herstel het, het hy by die magte van genl. Christiaan de Wet aangesluit, maar in die verwarring tydens die Slag van Sandrivier (of by Zandfontein) is hy gevang en moes twee jaar as banneling op Ceylon deurbring.

Ná sy terugkeer uit die vreemde is hy aan die Teologiese Skool van die Gereformeerde Kerk op Burgersdorp (1903–'04) en ná die verhuising daarvan na Potchefstroom aldaar van 1905–'06 as predikant opgelei. (Volgens ’n ander bron het hy voor die oorlog op Burgersdorp begin studeer, maar weens ’n geldtekort sy studie onderbreek en eers op Bethal in die ZAR gaan skoolhou om studiegeld te verdien. Ná twee jaar het hy na Burgersdorp teruggekeer om sy studie voort te sit.) Indertyd het sy eerste letterkundige proewe verskyn in "Ons Klyntji", die eerste en enigste Afrikaanse tydskrif destyds (1896–1906). In sy studiejare het hy sterk leierseienskappe geopenbaar en was redakteur van die studenteblad "Fac et spera".

Hy was predikant van die kombinasie Sterkstroom-Molteno tot 1911, toe hy beroep is na Postmasburg. Van 1907 tot 1911 was hy die enigste inwonende leraar in die Gereformeerde kerk Sterkstroom se 115-jarige bestaan. Hy is in 1908 met Cecelia Maria Coetzee getroud en dit was juis na aanleiding van haar skielike dood in 1910 dat ds. Kruger bereid was om van Mei tot Augustus 1911 sowat drie maande lank in Kenia deur te bring om lidmate van die Gereformeerde kerk Eldoret te bedien. Al het hy net drie maande daar gewerk, het hy baanbrekerswerk gedoen en sy siening en ontleding van Afrika-toestande destyds het dekades later nog betrekking gehad, aldus P.H.R. Snyman in die "Suid-Afrikaanse Biografiese Woordeboek, deel V". "Hy het onder meer die verskil tussen redding en ondergang gesien in die teenstelling tussen die Christendom en die heidendom; sonder eersgenoemde kom daar niks tereg nie. Volgens Kruger is die Swartes skreiend deur onchristelike magte (die Islam) uitgebuit, terwyl die Europeër niks aan die saak gedoen het nie solank hy goedkoop Swart arbeid kon gebruik."

Op Postmasburg sou hy arbei tot hy sy emeritaat in 1952 aanvaar het. Vir die Gereformeerde Kerk in Kaapland noord van die Oranjerivier het toe ’n nuwe tydperk aangebreek, want terwyl die Kerk in 1911 tot net Postmasburg beperk was, het ds. Kruger probeer om dit oor die hele gebied uit te brei. Danksy sy pogings het vyf nuwe gemeentes tussen 1914 en 1949 tot stand gekom, meer as die helfte van dié in die huidige (2016) Klassis Griekwaland-Wes, waarvan Daniëlskuil die laaste was en Delportshoop (ontbind in 2015) die eerste. Die ander drie is Kuruman, Olifantshoek en Kimberley. Hy het ook gereeld die lidmate in die afgeleë Kalahari besoek en in 1921 en 1925 die trekboere by Ghanzi in Betsjoeanaland en in 1937 dié in Suidwes-Afrika gaan bearbei. Dié baanbrekerswerk moes hy meestal met ’n kar en perde oor groot afstande en ’n moeilike terrein verrig. Dit getuig van sy ywer om die evangelie uit te dra. In die Tweede Wêreldoorlog het hy as veldprediker onder die Suid-Afrikaanse magte diens gedoen, moontlik saam met ds. Derk Rumpff die enigste leraar van die Gereformeerde Kerk wat in dié hoedanigheid opgetree het.

Op Postmasburg het ds. Kruger die leiding op sosiaal-kulturele gebied geneem in die totstandkoming van 'n kerkkoor, Geloftefeeskomitee en privaat hospitaal, terwyl hy ook lank in die skoolkomitee en hospitaalraad gedien het. As predikant het hy in talle sinodale deputasies gedien, onder meer dié vir liturgie, kerkorde, psalmberyming, katkisasie en maatskaplike vraagstukke. Tussen 1941 en 1946 was hy kurator van die Teologiese Skool op Potchefstroom.

P.H.R Snyman skryf: “(Ds. Kruger) was 'n gewaardeerde, beminde herder, 'n boeiende leraar en as persoon optimisties, behulpsaam en humoristies. Hy het ook belanggestel in sowel die nasionale as die internasionale politiek en het die republikeinse ideaal nagestreef. Tydens die onstuimige jare van die 1914-rebellie het hy 'n versoenende rol gespeel terwyl hy ook geglo het dat die vryheidsideaal net so goed gedien kon word deur die Afrikaner op materiële gebied op te hef.”

Hy is in 1908 getroud met Cecilia Maria Coetzee, wat in 1910 oorlede is. Op 25 Junie 1914 het hy op Sterkstroom met Christina (gebore Bingle) getrou. Ná sy aftrede het hy en sy vrou op Postmasburg bly woon. Hy is presies sewe dae voor sy 85ste verjaardag op Postmasburg oorlede. Ds. Kruger het vyf dogters uit sy tweede huwelik gehad.

As taalvoorstander het ds. Kruger reeds in 1913 in sy Kerk se "Almanak" 'n verhaaltjie, "Die doornbos koning", in Afrikaans laat verskyn. Hy was 'n vrugbare skrywer, veral op godsdienstige gebied. In Gereformeerde kringe was hy bekend vir sy preke in die meeste preekbundels van Gereformeerde predikante (soos in "Uit die Ligbron"). Sy artikels wat reeds vroeg in Afrikaans in Die Kerkblad en die Almanak verskyn het – sommige onder die skuilnaam "Oupa" of sy voorletters "J.K." of "J.H.K." – het oor baie jare aandag geniet. Tussen 1926 en 1947 het hy die rubriek "Bybelse ruit" in die Almanak behartig.

Snyman meen ds. Kruger se waardevolste bydrae lê op die gebied van die kategetiese onderwys. Hy het 'n uitnemende boekie vir kleiner kinders oor die Heidelbergse Kategismus, getiteld "Kategisasie boekie vir die klein kinders van die gelowige", in 1921 geskryf. Dit het as die "Rooi boekie" bekend geword en is voor 1943, toe dit grondig herskryf is, drie keer herdruk. In 1972 het dit die dertiende druk beleef; in 1980 het die eerste druk van die derde hersiene uitgawe wat steeds in gebruik is, verskyn. Tussen 1962 en 1968 is dit in Tswana, Zoeloe, Tsonga en Pedi vertaal om vir sendingwerk gebruik te word. Ds. Kruger het ook "Die gids" (s.j.), 'n boekie oor die Bybelse geskiedenis, geskryf.

Volgens Gerrit Dekker in "Afrikaanse literatuurgeskiedenis" het ds. Kruger sy tipes dwarsdeur sy werke laat gesels in natuurlike dialoog wat sekere tiperende eienskappe goed openbaar. In 1954 was hy besig met 'n Bybelse drama, "Rispa", wat nooit gepubliseer is nie.

"Twee rampe en twee gelukke" verower die tweede prys in die prysvraag van J.H. de Bussy Uitgewers van 1921. In hierdie roman lei die ekonomiese agteruitgang van Bram, die eienaar van die plaas Leeukop, daartoe dat hy geld moet leen van die buurvrou, Anna Smal. Sy wil die geleentheid misbruik deur haar buffelagtige seun Hans met Bram se fynopgevoede dogter Isabella te laat trou. Isabella is egter verlief op Piet Breed wat op die aangrensende plaas Oupos woon, maar haar vader se afhanklike posisie verplig haar om met Hans uit te gaan. Deur tant Anna se slinksheid word die Breeds van hulle huurplaas afgesit, maar eindelik word Piet Breed deur die vrygewigheid van ’n weldoener (Oom Sagrys) in staat gestel om Leeukop te koop. Die roman is in vlot dialoogvorm geskryf, met goeie beskrywing van die karakters se persoonlikhede. Daar word egter weinig aan die leser se vernuf oorgelaat en selfs alledaagse besonderhede word breedvoerig weergegee, sodat die verhaal ietwat traag voortbeweeg. Die figuur van Oom Sagrys is niks meer as ’n deus ex machina om die verhaal bevredigend te laat afloop nie. Die karakters word dan eindelik weinig meer as karikature, maar gemeet teen die werk van sy tydgenote is hierdie roman op sielkundige vlak en ook andersins meer realisties en gestroop van oordrewe sentimentaliteit.

Nie een van "Die koster en sy vrou" en "Dawid en Jonathan" verwesenlik die belofte wat uit sy debuutwerk blyk nie. Laasgenoemde werk word weinig meer as ’n aaneenskakeling van vervelende gesprekke wat selde of ooit tot dialoog ontwikkel, al word ’n aantal tipiese gesegdes uit die volkstaal opgeteken. Oom Org is Nasionaal en sy boesemvriend Memel, die prokureur, word kandidaat van die Suid-Afrikaanse Party. Die politiek bring verwydering tussen die twee boesemvriende, maar die gewoel agter die skerms en die intriges wat met ’n verkiesingstryd gepaardgaan word nie insiggewend blootgestel nie.

P.C. Schoonees skryf in "Die prosa van die Tweede Afrikaanse Beweging" soos volg oor "Twee rampe en twee gelukke": “Die roman is hoofsaaklik in dialoogvorm geskryf. Die gesprekke word baie breedvoerig weergegee, en as gevolg kry die verhaal hier en daar 'n slepende gang. Heel weinig word aan die fantasie van die leser oorgelaat. Daar is soms 'n neiging om alles tot op die been af te kluif. Groetery, koffiedrinkery en soortgelyke dinge word oor en oor vertel. Die skikkinge vir die begrafnis word baie omstandig meegedeel en ou Jefta se relaas (p. 37-40) kon heelwat korter gewees het.” Tog is Schoonees van mening: “Kruger verstaan die kuns om uit die dialoog die innerlike wese van sy mense te laat opduik en daardeur bereik hy plek-plek meer as baie ander skrywers met analise of beskrywing.”

Verder aanskryf hy: “In die verhalende gedeeltes is Kruger se styl soms so kort afgebyt, nes een wat ver gehardloop het en nog uitasem sy storie vertel. Eweas in die dialoog kom hier ook 'n breedvoerigheid voor, wat af en toe hinderlik word . . . In sy beeldspraak is Kruger 'n enkele maal fris en oorspronklik . . . Ofskoon die gebruik van dialektiese vorme in die dialoog toelaatbaar is, moet dit afgekeur word in die verhalende teks.

Ds. Kruger se ander twee romans bestempel Schoonees as “ 'n teleurstelling”: “"Dawid en Jonathan" is net 'n aaneenskakeling van vervelende gesprekke wat selde of ooit tot dialoog ontwikkel. Die skrywer het wel baie tipiese gesegdes uit die volkstaal opgeteken, maar sy psigologie is onoortuigend en sy stylvermoë swak. Oom Org is (N)asionaal, en sy boesemvriend Memel, die prokureur, word kandidaat van die S.A. Party. Die verwydering tussen die twee vriende as gevolg van die politiek is 'n baie interessante motief wat nog maar deur weinig van ons skrywers aangedurf is. Kruger gee ons wel 'n kykie op die geknoei agter die skerms, maar die tekening bly baie oppervlakkig. Ons wag nog op die skrywer wat ons 'n lewendige beeld kan gee van die bedrywighede tydens 'n verkiesingstryd.” Oor "Die koster en sy vrou" het Schoonees nie uitgewei nie.

Werke uit sy pen sluit in:



</doc>
<doc id="114639" url="https://af.wikipedia.org/wiki?curid=114639" title="Johan de Villiers">
Johan de Villiers

Johannes Bertus de Villiers is 'n Afrikaanse joernalis en skrywer oor die bonatuurlike.

Johannes Bertus de Villiers is op 5 Julie 1976 gebore. Sy pa Danny is 'n rekenmeester en ma Marita 'n oud-onderwyseres. Hy het 'n broer en 'n suster. Vanaf 1996 studeer hy aan die Universiteit van Stellenbosch, waar hy in 1998–99 B.A.- en B.A. Honneurs-grade in Joernalistiek en in 2008 'n M.A.-graad in Antieke Studies verwerf. In 2001 sluit hy by die redaksie van Die Burger aan, waar hy tot 2006 as subredakteur, hoofsubredakteur en algemene verslaggewer werksaam is. Van Julie 2009 tot Desember 2012 is hy verslaggewer by Media24, hoofsaaklik die Sondagkoerant Rapport, en bly in 'n woonstel in Roodepoort. Hierna aanvaar hy in Desember 2012 'n pos as lektor in Joernalistiek aan die Universiteit van Stellenbosch wat hy tot Desember 2014 beklee. Vanaf Januarie 2015 is hy as joernalis werksaam by Huisgenoot. Sy belangstelling in die Ooste neem hom meermale na Indonesië en hy spandeer ook onder meer twee weke in 'n monnike-klooster in Burma in Suidoos-Asië. Hy kwalifiseer as 'n instrukteur in Vinyasa-joga en gee deeltyds klas by "The Yoga Republic" vanaf Julie tot Desember 2012 en dan vanaf September 2013 by "The Hot Yoga Studio".

Reeds op skool skryf hy stories oor ruimtewesens wat aarde toe kom en sy belangstelling in die esoteriese verdwyn nooit nie. Hy skryf in "Agter die somber gordyn" 'n geskiedenis oor esoteriese geestesverskynsels onder Afrikaners. Ten spyte van die konserwatiewe Calvinistiese godsbeskouing van meeste Afrikaners, is die verskynsels van spiritisme reeds in die 1870’s die mees algemene alternatiewe geestelike beweging onder Afrikaners. Daar is ook gereeld oor hierdie verskynsels in die media verslag gedoen. Die boek onthul ook dat Dirk Opperman, vader van die gelyknamige digter, een van die mees aktiewe dodebesweerders in Suid-Afrika was. "Die einde van die wêreld en hoe om dit te oorleef" bevat verskillende teorieë oor wat die mensdom tot sy val kan en gaan bring, van supervulkane en meteoriete tot mensvretende zombies en kernontploffings. In die proses word verskeie profesieë oor die eindtye ontleed, insluitende dié van die Majas en Nostradamus, asook wat om te doen nadat die groot ramp die aarde getref het.




</doc>
<doc id="114642" url="https://af.wikipedia.org/wiki?curid=114642" title="Desimale breuke">
Desimale breuke

Desimale breuke is 'n breuk wat as 'n desimaal geskryf word.

Byvoorbeeld:

 ⁄ =   0,1

Dit kan ook verder as volg verduidelik word

In 'n getal soos 3 762 weet ons
Elke plekwaarde is dus tien keer groter as die plekwaarde net regs daarvan. Met die desimale skryfwyse dui ons breuke op 'n soortgelyke manier aan. Hier maak ons egter van 'n komma as desimaalteken gebruik om die breuk van die heles te skei. Getalle links van die komma is heles, terwyl getalle regs van die komma breuke is.
Die plekwaarde van 'n syfer in 'n desimale breuk word op dieselfde wyse toegeken as die plekwaardes van syfers in gewone getalle. Met ander woorde, elke plekwaarde na die komma is tien keer kleiner as die plekwaarde net links daarvan.

Die waarde van die 3 in die voorbeeld is drie tiendes. Die waarde van die 8 is agt honderdstes en die waarde van die 7 is sewe duisendstes.

'n Tiende is gelyk aan ⁄, m.a.w 1 ÷ 10 = 0,1

Vraag:

Skryf vier tiendes as 'n breuk en as 'n desimale getal.

Antwoord:

Breuk - ⁄

Desimale getal – 0,4

As jy met tiendes werk, moet daar EEN syfer na die komma wees.

'n Tiende is gelyk aan ⁄, m.a.w 1 ÷ 100 = 0,01

Vraag:

Skryf 46 honderdstes as 'n breuk en as 'n desimale getal.

Antwoord:

Breuk - ⁄

Desimale getal – 0,46

Strikvraag:

Vraag:

Skryf 6 honderdstes as 'n breuk en as 'n desimale getal.

Antwoord:

Breuk - ⁄

Desimale getal – 0,06 (NB – wees op die uitkyk hiervoor!)

As jy werk met honderdstes, moet daar TWEE syfers na die komma wees.

'n Duisendste is gelyk aan ⁄, m.a.w 1 ÷ 1000 = 0,001

Vraag:

Skryf 46 duisendstes as 'n breuk en as 'n desimale getal.

Antwoord:

Breuk - ⁄

Desimale getal – 0,046

Strikvraag:

Vraag:

Skryf 9 duisendstes as 'n breuk en as 'n desimale getal.

Antwoord:

Breuk - ⁄

Desimale getal – 0,009 (NB – wees op die uitkyk hiervoor!)

As jy werk met duisendstes, moet daar DRIE syfers na die komma wees.

Nulle kan in die volgende gevalle regs van die komma gebruik word as plekhouers, sonder om die waarde van die getal te verander.

6,032 = 6,0320 = 6,03200

As ons desimale breuke met mekaar vergelyk, vergelyk ons syfers met dieselfde plekwaarde.

Nulle kan in die volgende gevalle regs van die komma gebruik word as plekhouers, sonder om die waarde van die getal te verander.

6,032 = 6,0320 = 6,03200

Vergelyk die getalle 5,62 met 5,69 met mekaar
In die voorbeeld sal die vergelyking as volg gedoen kan word:


Om desimale breuke te orden in dalende- en stygende orde, kan jy begin deur die getalle twee, twee met mekaar te vergelyk.

Rangskik die volgende desimale breuke in stygende orde (van klein na groot).

1,123   ;   0,123  ;   1,13

Vergelyk die desimale twee, twee met mekaar.

1,123 > 0,123                              1,13 > 1,123                            1,13 > 0,123

Lys die desimale breuke nou van klein na groot.

0,123   ; 1,123   ; 1,13

Om desimale breuke af te rond is dieselfde as om heelgetalle af te rond.

Rond 13,38 af tot die naaste tiendes toe.

Oplossing:

Die optel en aftrek van breuke is presies dieselfde as wanneer jy dit met heelgetalle doen. Baie belangrik egter is om te onthou om tiene by tiene, ene by ene, tiendes by tiendes, ens. op te tel. M.a.w jy moet in jou gedagtes van die plekwaardetabel gebruik maak. Ek gaan egter in die volgende voorbeelde die werklike tabel gebruik om dit goed te illustreer:

1. 4,16 + 7,01 = 11,17

H – Honderde  T – Tiene     E – Ene    t – tiendes     h – honderstes

2. 12,23 + 1,14 + 98,87 = 113, 24

H – Honderde  T – Tiene     E – Ene    t – tiendes     h – honderstes

3. 134,28 – 65,52 = 68,76

H – Honderde  T – Tiene     E – Ene    t – tiendes     h – honderstes

Wat is belangrik met die optel en aftrek van desimale breuke?

Hier onder is nog 'n paar somme wat jy op jou eie kan doen:

As jy desimale breuke moet vermenigvuldig of deel met 10 of magte van 10, ontstaan daar altyd verwarring oor waarheen om die komma te skuif.

Kyk na die voorbeelde en jy sal sien wat ek bedoel:

1,34 x 10 = 13,4

2,54 x 100 = 254

3,45÷ 10 = 0,345

23,56 ÷ 100 = 0,2356

Hier moet jy nou net kophou en onthou eintlik skuif jy nie die komma nie, maar dis syfers wat groter of kleiner raak. M.a.w sy plekwaarde skuif.

2 ene x 10 = 20 ene = 2 tiene

5 tiene x 100 = 500 tiene = 50 honderde = 5 duisende (50 x 100 = 5 000)

1 tiende x 10 = 1 een ( ⁄ x 10 = ⁄  = 1)

Kom ons gee 'n paar voolbeelde waar ek deel:

3 tiene ÷ 10 = 3 (30 ÷ 10 = 3 OF 30 x ⁄  = ⁄ = 3)

2 ene ÷ 100 = 0,02 ( 2 ÷ 100 = 0,02 OF  2 x ⁄ = ⁄ = 0,02)

"As jy hierdie wat ek hier onder skryf gaan begryp en verstaan, behoort maal en deel van desimale breuke nooit 'n probleem te wees nie:"

÷ 10 is dieselfde as x ⁄

÷ 100 is dieselfde as x ⁄

÷ 1 000 is dieselfde as x ⁄

Vermenigvuldiging van desimale breuke met gewone getalle geskied soos vermenigvuldiging van gewone getalle.

0,3 x 2 = 0,6

0,3

x   2

 =0,6

Deling deur desimale breuke deur natuurlike getalle geskied net soos deling van gewone getalle.

0,8 ÷2 = 0,4

Om gewone breuke na desimale breuke om te skakel, moet ons die gewone breuke na tiendes of honderstes of duisendstes herlei.
Elke opeenvolgende plekwaarde na die desimale teken(komma) is dus 10 keer kleiner as die voorafgaande plekwaarde.

Om 'n gewone breuk na desimale breuke te omskakel, moet ons die gewone breuke na tiendes of honderstes herle

Wanneer twee breuke ewe groot is, sê ons dat hulle gelykwaardige of ekwivalente breuke is. Gevolglik is 'n gewone breuk en desimale breuk wat ewe groot is, ook ekwivalente breuke.


</doc>
<doc id="114643" url="https://af.wikipedia.org/wiki?curid=114643" title="Frieda de Villiers">
Frieda de Villiers

Frieda de Villiers (1927–2008) was ’n Afrikaanse skrywer van jeugverhale, dramas, liefdesromans en kortverhale.

Frieda Smuts is op 3 Februarie 1927 in die distrik Mosselbaai gebore as die jongste van agt kinders van Jan Abraham Smuts. Haar skoolopleiding ontvang sy aan die Hoërskool Punt op Mosselbaai, waar sy in 1943 matrikuleer. Sy studeer verder aan die opleidingskollege te Oudtshoorn en bekwaam haar as onderwyser. Later sit sy haar studies deeltyds voort aan die Universiteit van Suid-Afrika. Sy gee onderwys aan die Hoërskool Postmasburg en tree dan in 1949 in die huwelik met Almero de Villiers, ’n prokureur. Die egpaar woon '’n paar jaar op Swellendam, waarna hulle op Oudtshoorn gaan woon waar Almero ’n regspraktyk het. Hulle het twee seuns, Almero en Raoul. Ná aftrede vestig die egpaar hulle op Struisbaai. Hier is sy die stigter van die T’same Handwerkgroep, voorloper van Onse Hoop-gemeenskapsentrum, waar plaaslike inwoners gehelp word met die aanleer van praktiese handwerkvaardighede. Frieda is op Saterdag 22 Maart 2008 in die Strand oorlede.

Van kleins af lewer sy bydraes vir skooljoernale en haar eerste kortverhaal verskyn kort voor haar 23ste verjaarsdag in 1950 in "Die Huisgenoot". Haar liefde vir drama lei uiteindelik na die radio. Sy skryf verskeie stukke wat deur die Suid-Afrikaanse Uitsaaikorporasie uitgesaai word, onder andere “"Die ysterbrein moet swoeg"”, wat een van die bekroonde stukke is in ’n blyspelkompetisie wat deur die SAUK uitgeskryf word. Dit is opgeneem in haar dramabundel “"Nikodemus en ander verhoogstukke"”, wat voorgeskryf word vir gebruik in hoërskole. Die dramas in hierdie bundel is “"Skoktaktiek"” (’n radiodrama), “"Nikodemus"”, “"Die krip"” en “"Weg met die maatemmer"”. “"Skoktaktiek"”  is ’n radiodrama. “"Nikodemus"” is ’n radiodrama wat oorspronklik in opdrag van die SAUK geskryf is en uitgesaai is in die Jaar van die Bybel. “"Die krip"”  is ’n Kersdrama, wat die verhaal van die twaalfjarige Frikkie vertel wat ná ’n motorongeluk na juffrou Tillie se spesiale klas oorgeplaas word. Sy pa, die adjunkhoof, sien neer op sy seun en doen alles in sy vermoë om juffrou Tillie se jaarlikse Kersspel in die wiele te ry. Altesame drie van haar radiodramas word deur die SAUK bekroon en “"Een vir vryheid"” word ook vir ’n Artes benoem. Hierdie radiodrama is die verhaal van drie susters wie se roetinebestaan verbreek word met die koms van Josef Walters. Op ’n dag verdwyn hy egter weer, maar sy spook loop steeds rond. Vir die destydse Springbok Radio skryf sy vyf radiovervolgverhale.

Reeds vroeg skryf sy kinderverhale, wat in die vernaamste kindertydskrifte gepubliseer word. Vir die kinderprogramme op radio lewer sy ook gereeld bydraes. Haar eerste gepubliseerde werke in boekformaat is die gewilde jeugreeks oor “"Bergarend"”, met die briljante student Arnold Bergh in die helderol. Die jeugroman “"Vissers moenie in die water mors nie"” word voorgeskryf vir gebruik in hoërskole. Hendrik Paulse is ’n begaafde jong seun, maar hy word in ’n krisis gedompel wanneer sy pa in ’n ongeluk op see dood is. As arm visserseun kan hy dalk gedwing word om sy belowende skoolloopbaan prys te gee om broodwinner te word vir sy ma en sussie. Oom Sakkie Pienaar is sy mentor en lei hom in die regte besluite. In “"Die kermis-komper"” beplan die eienaar van die plofstoffabriek die installering van ’n komper wat ’n hele aantal werkers sal vervang. Hierin het hy die hulp van Peet se pa, die werksvoorman, nodig. Hy weier omdat dit werkloosheid sal meebring. Sy weiering kan sy eie ontslag beteken en ook die toekoms van die skrander Peet belemmer. Die kinders neem sake in hulle hande en bedink ’n plan. Hulle hoop word gevestig op Janie en Peet se kanse in die kermiskompetisie. Zoon Ahlers, die hekwagter by die fabriek, help hulle en leer hulle in die reëls van die grootste spel – ’n lewe waar eerlikheid, opregtheid en persoonlike integriteit die belangrikste reëls is. Frieda lewer ook werk vir kleiner kinders, wat in die vernaamste Afrikaanse kindertydskrifte gepubliseer word en versamel word in bundels soos “"Siembamba-stories"”.

Dit is egter veral vir haar populêre prosa wat sy bekend word en sy skryf etlike spanningsromans, asook kortverhale en vervolgverhale, vir tydskrifte soos "Die Huisgenoot" en "Die Brandwag". Sommige van hierdie vervolgverhale verskyn later in boekvorm, insluitende “"Terugkoms van die hertogin"”, “"Aljander aljander"” en “"Venus en haar man van Mars"”. “"Roosmaryn en katjiepiering"” is ’n ou Kaapse verhaal. Janetta Pinard is in diens van die goewerneur en sy doel is om haar te maak trou met die ryk jong boer van Berg-en-Dal in ruil vir geldelike hulp met die aanlê van sy nuwe plaas. Sy is egter verlief op die onbekende gemaskerde swaardvegter wat haar met sy swaard gewen het in ’n geveg met kaptein Wells. Die gemaskerde man wil die onreg wat die goewerneur in die Kaap aanvang, eers vergoed voordat hy trou. Om Janetta te kan sien, moet hy probeer om in die Kasteel te kom, waar elke wag instruksies het om hom voor te lê. Die goewerneur laat dan weet dat Janetta aan die galg sal sterf tensy hy homself uitlewer. Wanneer hy dit doen, vind hy uit dat alles net leuens was om hom in die hande te kry. In “"Moord in Dennegeur"” is Marthinus de Hart een van die loseerders wat die verteller se ma inneem na haar pa se dood. Die verteller is distriksverpleegster en Dennegeur is die oue erfhuis. Die ander loseerders is die twee Schonkens, die Du Pont-egpaar en Valerie Stuart. Nadat die loseerders ingetrek het, kom geheimsinnige nagtelike besoekers en een aand kom Marthinus en die verteller op ’n spiritistiese séance af in die Du Ponts se kamerstel, bygewoon deur al die ander loseerders. Valerie maak ogies vir Marthinus en dit is duidelik dat hy ingetrek word in ’n komplot. Die aand van die Du Pont-verjaardagpartytjie word die verteller uitgeroep vir ’n bevalling. By haar terugkoms in die vroeë oggendure is daar ’n brief van Marthinus wat sê dat hy dringend na Johannesburg moes gaan en intussen is daar ’n moord in Dennegeur gepleeg. Alle vingers dui na Marthinus. “"Jana van die Overberg"”, wat die verhaal vertel van die luukse Australiese stoomskip Queen of the Thames se stranding in 1871 aan die Kaapse Suidkus, is in 1987 genomineer vir die ATKV-prys en word later verwerk en heruitgegee onder die titel “"Queen van die Overberg"”. Jana Lombard is ’n eenvoudige togryer se dogter, wat nie haar lewe in die Overberg wil slyt nie, maar die wêreld wil sien. Dis ook nie meer lank voordat Martienus, erfgenaam van die Rooidam landgoed, haar sal vra om te trou nie en dan is sy vir altyd vasgevang. Met die stranding van die Queen ontmoet sy die Australiese seeman Manuel Taylor en die skeepsjoernaal kom in haar besit. Sonder die skeepsjoernaal kan die howe nie die presiese redes vir die stranding bepaal nie. Hierdie gebeure verander haar lewe ingrypend en sy dink later aan haarself as ook gestrand. Hierdie boek word in 2005 oor Radiosondergrense voorgelees.

“"Debora se dogter"” verskyn aanvanklik in "Huisgenoot" as vervolgverhaal. Die jong Debora Cronjé het 22 jaar gelede die wildsplaas van die Du Préz’s, Fleur de Lis, vir ’n vakansie besoek. Sy het kom kuier vir haar ouer broer, Hans Cronjé, voorman op die plaas. Albei Du Préz-broers raak oor hul ore op haar verlief. Herc is egter reeds getroud en sy is nie goed genoeg vir Marius nie, omdat sy nie skatryk is en uit ’n baie gesiene familie kom nie. Op onverklaarbare wyse beland sy in die leeuhok en kom op ’n grusame manier aan haar einde. Geen gemene spel word vermoed nie. Dan kom Fleur, ’n familielid van Hans Cronjé, vir hom kuier en sy lyk op ’n druppel water soos Debora. Skielik slaap ’n paar van die trotse Du Préz’s baie onrustig. “"Wie die wind saai"” verskyn oorspronklik as vervolgverhaal in "Huisgenoot". Tien dae voor sy dood bel Dave Marais sy dogter Mart om haar in te lig dat sy die plaas erf as hy iets sou oorkom. Sy droom dat iemand hom by die waterval afstamp en is oortuig dat sy dood nie ’n ongeluk was nie. Monique, Dave se tweede jong vrou, deel haar mee dat sy die plaas erf en nie Mart nie. Die prokureur se klerk bevestig dat hy vermoed daar is met die testament gekonkel. Dan ontvang ’n paar mense ’n naamlose foonoproep van ’n mansstem wat sê: “Wie die wind saai, sal die stormwind maai”. Diegene wat hom goed geken het, kan sweer dit is die stem van Dave Marais. “"Koms van die engel"” vertel van die plaas De Bron, wat ’n warmwaterbron vir plesiersoekers is. ’n Gas, Liena Oosthuizen, sien iets wat soos ’n engel lyk by die water en verklaar dat haar pyne nou gesond is. Die plaaseienaar se vrou, Magda, gebruik hierdie getuienis as bemarking. Dit lei tot ’n toestroming van hoopvolles om van hulle skete ontslae te raak. Die vraag bly egter of daar wel ’n engel is. Talle van haar boeke word in Braille gedruk en verskyn ook in groot druk.

Verskeie van haar kortverhale verskyn in tydskrifte. “"Sjef en minnaar"” is ’n bundel kortverhale wat gekeur word uit van haar verhale wat voorheen in "Landbouweekblad" verskyn het. Die kortverhaal “"Die volbloed brak"” word deur Abraham H. de Vries in die versamelbundel “"Steekbaard"” opgeneem. Sy skryf ook die skoollied vir Laerskool Lochnerhof in Die Strand.






</doc>
<doc id="114644" url="https://af.wikipedia.org/wiki?curid=114644" title="Louis de Villiers">
Louis de Villiers

Louis de Villiers is 'n bekroonde Afrikaanse sportjoernalis en skrywer van ’n rugbyriller. Die predikant, digter en koerantredakteur I.L. de Villiers was sy vader.

Louis de Villiers is die oudste seun van die bekende digter, teoloog en joernalis I.L. de Villiers, en Rina Visser. Sy jonger broer is Jacques. Louis voltooi sy skoolopleiding aan die Hoërskool Zwaanswyk in Retreat in die tyd dat sy vader predikant was van die NG gemeente Constantia, studeer in die regte aan die Universiteit Stellenbosch en voltooi dan sy twee jaar verpligte militêre diensplig. Hy sluit daarna as joernalis by die redaksie van "Die Burger" aan en word later sportjoernalis by "Rapport", waar hy verskeie pryse wen met sy sportverslaggewing. Hy is ongetroud en woon in Observatory in Kaapstad.

Sy debuut is met die rugbyriller "Kaapstad Karma-Polisie ontmoet die Bokke," waarin geweld, dwelms en prostitusie ’n groot rol speel. Groot weddenskappe kan gewen word as die uitslag van rugbywedstryde beïnvloed kan word en die sindikate wat hierin betrokke is, stuit vir niks nie. Die boek maak opslae met sy uitbeelding van grafiese geweld en kru taalgebruik, wat alles oortref wat voorheen in hierdie verband in Afrikaans gepleeg is. Desnieteenstaande beïndruk die skrywer se woordvaardigheid en gevatte gesegdes. Hierdie boek is in 2013 op die kortlys vir die toekenning van die Jan Rabie Rapport-prys vir vernuwende werk.




</doc>
<doc id="114645" url="https://af.wikipedia.org/wiki?curid=114645" title="Hnabi">
Hnabi

Hnabi (soms ook Nebi genoem, * 710/715; † 785/788) was 'n Alemanniese hertog.

Hy was die seun van die Alamanniese-Prins Huoching, wat op sy beurt 'n seun van die Hertog Gottfried was, 'n lid van die familie van die Agilolfinger. Hnabi was in 724 saam die Graf Berthold, die stamvader van die Ahalolfinger, mede-stigter van die Reichenau-klooster. In die Reichenau-klooster se verbroederingsboek, dra hy die titel van "comes" ("graaf/hertog").

Hnabi en sy vrou Hereswind het ten minste twee kinders gehad:



</doc>
<doc id="114646" url="https://af.wikipedia.org/wiki?curid=114646" title="Martie de Villiers">
Martie de Villiers

Martie de Villiers was ’n Afrikaanse skrywer.

Martie de Villiers is in 1908 gebore. Sy werk na skool in ’n biblioteek en is op jong ouderdom met die prokureur Jacob de Villiers getroud. Sy maak vier kinders groot en volg in die tussentyd ’n kursus in die joernalistiek en behaal B.A.- en B.A. Honneurs-graad aan die Universiteit van Suid-Afrika. Hierna begin sy onderwys gee en gee ook later aandklasse vir immigrante. Toe haar man siek word, help sy hom uit met sy prokureurspraktyk en lê ook haar prokureurseksamen af. Die praktyk word later verkoop toe hy te siek raak om dit verder te behartig. Hy is in 1972 oorlede. Hierna hou sy haar besig in die gemeenskap deur vir bejaardesorg te werk, boeke vir skoolbiblioteke te keur, handwerk te doen en te reis en skryf.

Sy skryf al van jongs af en onder die naam Martha du Plessis publiseer sy op agtienjarige leeftyd ’n blyspel. Veral nadat haar man oorlede is skryf sy meer ernstig en verskeie stories en artikels word in tydskrifte gepubliseer. Op 81-jarige ouderdom maak sy haar debuut as romanskrywer wanneer “"Vonkelwyn en wurgpatats"” gepubliseer word, die deels outobiografiese roman oor ’n alleenkind op ’n Oos-Kaapse plaas. Dit is ’n familiesage wat die verbygaande era terugroep, fyn sosiale kommentaar lewer en bruis van kinderlike onskuld, verwondering en lewensvreugde. Jannetjie is die jongste van die ses kinders wat in die twintigerjare op Kroonplaas in die Oos- Kaap grootgemaak word deur hul kil, afsydige ma Hanna. Die plaas is ’n besielende plek vir Jannetjie, aangelê in ’n bergagtige deel met baie bosse en ’n rivier, bevolk met haar kamma- mense. Dit is hierdie skoonheid wat haar later aanspoor om kunstenaar en skrywer te word. Jannetjie soek baie ontvlugting in die natuur want sy is eintlik baie alleen. Op haar geboortedag is haar ma se dogtertjie Battie dood en haar ma treur nog oor haar “engelkind”. Ná baie trane leer ken Jannetjie ook die donker geheim uit die verlede waaraan haar vreugdelose ma so wurg. Martie de Villiers slaag daarin om Jannetjie se geleidelike ontwikkeling en bewuswording van haarself op ’n sensitiewe, gesellige en humoristiese wyse oor te dra. “"Vonkelwyn en wurgpatats"” is oorspronklik ingeskryf vir die "De Kat"-romanwedstryd in 1990 en is een van die agt finaliste. Hierdie boek is in 1993 op die kortlys vir die toekenning van die M-Net-prys.





</doc>
<doc id="114647" url="https://af.wikipedia.org/wiki?curid=114647" title="Huoching">
Huoching

Huoching (* om 675; † 744) was 'n lid van een van die hertogfamilies van die Alemanne.
In die Vita Hiudowici van Thegan van die 9de eeu word genoem dat Huoching 'n seun van die Alamanniese Hertog Gottfried (650-709) was.
Huoching se seun Hnabi (of Nebi)  het 'n rol gespeel in die stigting van die klooster van St. Gallen.

Hans Jänichen vergelyk in 1976  die vader-seun-verhouding van Hoc en Hnæf (wat in die ou engelse epiese gedig Beowulf, in de Finnsburg Fragment, en in die gedig Widsith verskyn) met die historiese alamanniese "Huoching" en "Hnabi". Hulle verhouding kon miskien die oorsprong van die latere Germaanse Heroïese gedig oor "Hoc" en "Hnaef gewees het". Jänichen gee hier oorweging aan die kommentaar van John Mitchell Kemble van 1849, in sy "History of the Saxons in England".



</doc>
<doc id="114648" url="https://af.wikipedia.org/wiki?curid=114648" title="Mavis de Villiers">
Mavis de Villiers

Mavis de Villiers (1919–2015) was 'n Afrikaanse skrywer van kinder- en jeugverhale, wat as vertaler die Akademieprys vir Vertaalde Werk ontvang. Sy is getroud met D.P. De Villiers, hoofbestuurder van Sasol en voorsitter van die Stellenbosch Universiteitsraad.

Mavis de Villiers is op 2 November 1919 in Kaapstad gebore as die tweede oudste van vier dogters van mnr. Gerhardus Francois Solms de Villiers, wat hoofbestuurder van Santam was, en Martha Jacoba Reeler. Haar susters was Reinette Marie, Ursula en Geraldine. Sy word in Kaapstad groot en matrikuleer in 1936 aan die Hoërskool Jan van Riebeeck, waar sy ook die hoofmeisie is. Hierna studeer sy vanaf 1937 verder aan die Universiteit van Stellenbosch en gaan in die Harmonie koshuis tuis. Sy verwerf in 1939 die B.A.-graad en in 1940 die Senior Onderwysdiploma met lof. Sy verower ook die LTCL in die voordragkuns. Gedurende 1941 en 1942 is sy onderwyseres aan die Hoërskool Jan van Riebeeck, waar sy veral aktief is in toneelkringe. Sy tree op as regisseuse vir die Kaapstadse Afrikaanse Toneelvereniging en is beoordelaar by die streekfeeste van FATSA en die Afrikaanse Eisteddfod. In 1943 aanvaar sy ’n pos as dosent aan die Grahamstad Opleidingskollege, wat sy tot aan die einde van 1944 beklee. In 1945 trou sy met David Pieter de Villiers, wat later hoofbestuurder van Sasol op Secunda en voorsitter van die Stellenbosch Universiteitsraad word. Hulle het vyf kinders. Ten spyte van haar veelvuldige huishoudelike pligte vind sy steeds tyd om verder te studeer en behaal in 1959 die B.A. Honneurs-graad in Afrikaans-Nederlands met lof aan die Universiteit van Suid-Afrika. Hierdie puik resultate is die oorsaak dat twee beurse aan haar toegeken is. In 1961 behaal sy die M.A.-graad, ook met lof, aan Unisa met ’n verhandeling oor “"’n Ondersoek van struktuurprobleme in die roman Bart Nel van J. van Melle"” en volg dit op met doktorale studies. Na aftrede bly sy en haar man op Stellenbosch. Sy is op 18 Februarie 2015 op Stellenbosch oorlede.

As skrywer spits sy haar toe op kinder- en jeuglektuur. Sy publiseer twee versebundels vir kinders (“"Poekie se boekie"” en “"Tuisbly se karretjie"”) en haar gedig “"Martie word ook visterman"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. Van haar kinderverse word opgeneem in “"Nuwe Kleinverseboek"” en in “"Nuwe Kleuterverseboek"” en van haar kinderstories word ook opgeneem in die versamelbundels “"Stories suid van die son"” en “"Goue fluit my storie is uit"”.

In 1996 verower sy die Akademieprys vir Vertaalde Werk vir haar vertaling van Roald Dahl se “"Die groot sagmoedige reus"”, die klassieke kinderverhaal oor die outsider-figure, die agtjarige bysiende Sophie en die reus, wat nie soos ander reuse ’n mensvreter is nie. Sy vertaal ook “"Die toorvingertjie"”, “"Slimjan die jakkalsman"” en “"Hendrik en die reuse perske"” van Roald Dahl, “"Marie, skipper om Kaap Hoorn"” van Leigh Merrell, “"As muise kon vlieg"” van John Cameron en “"Professor Piet ontmoet die diere"” van Kit Wright in Afrikaans. Biebie de Villiers se “"Frikkie veldmuis"” vertaal sy in Engels as “"Where is Snifty Fieldmouse?"”




</doc>
<doc id="114649" url="https://af.wikipedia.org/wiki?curid=114649" title="Thegan">
Thegan

Thegan (* voor 800; † 20 Maart tussen 849 en 852; ook "Theganbert" of "Degan", Verlatynste "Theganbertus") was 'n Frankiese geestelike en biograaf van Lodewyk die Vrome.

Thegan (die ou Duitse woord vir "vegter"), of Theganbert (die ou Duitse woord vir "die beroemde stryder"), was afkomstig van 'n edele Frankiese familie en ontvang vermoedelik sy opleiding as geestelike in Lorsch. Daarna, maar nie voor 814, was hy koorbiskop in Trier en om 842 was hy Provost van die Cassiusklooster in Bonn. 848 word hy vir die laaste keer genoem.  In 'n dokument van 1 Julie 853 verskyn Rutgar as Provost van die klooster in Bonn. Dit impliseer dat Thegan tussen 849 en 852 oorlede is. Die dag van sy dood, die 20. Maart, word oorgelewer in die oudste dodelys van die klooster van St Maximin in Trier.

835/37 het Thegan, 'n biografie oor Keiser Lodewyk die Vrome, die "Gesta Hludowici" ("Die dade van Lodewyk") geskryf. Die geskrif dek die periode tot die somer 835. 'n anonieme skrywer van die klooster St Kastor in Koblenz het die jare 836 en 837 bygevoeg.

Thegan het min verwysings na skriftelike bronne maar steun veral op berigte van ooggetuies (sy vriende die abde Adalung von Lorsch, Grimald von Weissenburg, Markward von Prüm). Thegan het die samestelling van sy werk op Einhard se "Vita Karoli" geskoei. Hy kon egter nie dieselfde literêre gehalte as Einhard bereik nie.

Gedeeltes van Thegan se "Gesta Hludowici" is bewustelik partydig. Thegan was diep verontwaardig oor die afsetting van die Keiser Lodewyk die Vrome wat volgens hom (en die middeeeuse begrip) deur God in sy rol bevestig is.  Daarom, is dit die belangrikste onderwerp van sy werk, om Lodewyk – wat ten tye van die skryf van die biografie nog steeds aan die mag was – voor sy kritici te verdedig. Daarbenewens het Thegan skerp kritiek uitgespreek teen die geestelikes, wat by die afsetting van Lodewyk betrokke was, veral Aartsbiskop Ebo von Reims. Hy is reeds in die lente van 835, van sy pligte onthef, maar daar het nog steeds die moontlikheid bestaan dat hy sou kon terugkeer na die Aartsbiskop se stoel van Reims. Thegan het dit probeer verhoed deur Ebo as onwaardigheid daar te stel.

Thegan se verwysings in die biografie oor Lodewyk word deur vakkundiges hoog geag. Gevolglik het die Gesta Hludowici van Thegan die opvatting van Lodewyk die Vrome, tot vandag sterk beïnvloed. Die bekende ab van Reichenau Walahfrid Strabo het 840/49 Thegan se Gesta Hludowici in hoofstukke ingedeel 'n kort voorwoord daarvoor geskryf, waarin hy homself distanseer van Thegan se van hewige polemiek en sy onbeholpe Latyns, maar hy het die werk andersins as waardevol klassifiseer.





</doc>
<doc id="114650" url="https://af.wikipedia.org/wiki?curid=114650" title="Walaho IV">
Walaho IV

Walaho IV., ook bekend as Werner IV († voor 891), van die familie van die Walahone, was ná 840 graaf/hertog in die Wormsgau. Hy was waarskynlik die stamvader van die Saliërs.

Walaho was getroud met Oda, 'n dogter van die Rupertynse Rutpert III en met Wiltrud (Waldrada) van Orleans. Oda was 'n suster van Guntram en Robert die Dapper. Robert III is opgevolg deur sy seuns Guntram (tot 837) en Robert die Dapper (tot 840), graaf/hertog in Wormsgau, voordat haar swaer Walaho die hertogdom oorgeneem het, nadat Robert die Dapper na die Wes-Frankiese Koninkryk vertrek het.

'n Moontlike dogter van Walaho was Wiltrud (903-933) wat met die Konradynse graaf/hertog Eberhard getroud was en daarom ook die moeder van Konrad Kurzbold was.



</doc>
<doc id="114651" url="https://af.wikipedia.org/wiki?curid=114651" title="Walahone">
Walahone

Die Walahone was 'n adellike familie, wat veral in die 9de eeu in die Middelryn-gebied hertogelike ampte gehou het. Hul belangrikheid lê veral in hulle verwantskap met  die Robertyne, die Konradyne en die Saliërs, en hulle het as 'n skakel tussen hierdie vooraanstaande families van die middeleeue 'n rol gespeel.

In die jare 842 en 902 word hertoë met die naam Walaho genoem wat in die Nahegau, Niddagau, Speyergau en Wormsgau, ampte gehad het. Dit is egter nie bekend na hoeveel persone hier verwys word nie.

Die bekendste lid van die familie is Walaho IV († voor 891). Hy was met Oda, Robert III se dogter (van die Robertyne) getroud. Walaho het die opvolger van Robert (oorlede voor 834), en sy seuns, Guntram († 837) en Robert die Dapper in die Wormsgau geword, toe die laasgenoemde sy aktiwiteit na die Wes-Frankiese Koninkryk verplaas het.

'n Moontlike dogter van Walaho en Oda was Wiltrud, wat die konradynse Eberhard (oorlede 902/903) getrou het. Eberhard was graaf/hertog van die Niederlahngau en Ortenau, asook die oom van die latere Duitse koning Konrad I. 'n Dogter van Wiltrud en Eberhard is, op haar beurt, die vrou van die graaf/hertog van die Wormsgau, Werner, wat die eerste lid van die Saliërs is wat genoem word.

Nog 'n Walaho word genoem in die jaar 891/902. Hy was die vader van 'n graaf Burkhard, wat in 905 vir Gisela, die weduwee van Meingaud († 892) getrou het. Meingaud was graaf/hertog in Maienfeld en in Wormsgau. Beide lande het in Burkhard se besit oorgegaan.

Uit dieselfde tydperk is nog 'n derde Walahone bekend, graaf Stephan, een van die ondersteuners van die keiser Arnolf van Karintië in Lotaringe. Hy was egter ook in die verset teen Arnolf se seun Zwentibold betrokke. Hy op 13 Augustus 900 een van diegene wat Zwentibold in 'n veldslag gedood het. Twee jaar later, einde 901, is Stephan self op 'n gewelddadige manier dood.

In die algemeen word dit aanvaar dat die Walahone naby aan die familie van die Saliërs was, die presiese verwantskap/verhouding is egter nie duidelik nie. As redes word aangegee:



</doc>
<doc id="114652" url="https://af.wikipedia.org/wiki?curid=114652" title="Gotfrid">
Gotfrid

Gottfried ook Gotefrid, Gotefred, of Gottfried (Latyns: "Gotfridus" of "Cotefredus"; * ?; † 709) was tot 709 'n Alamanniese Hertog uit die Agilolfinger-familie. Hy was die vader van die hertoë Lantfrid en Theudebald.

Volgens 'n dokument uit die jaar 700 het Gotfrid, op 'n versoek van die priester Magulfus in Cannstatt, die dorp Biberburg aan die klooster van die Heilige St Gallus geskenk.

Tydens sy lewe verdedig Gottfried die outonomie van sy hertogdom teen die mag van die Frankiese konings.

Na Gottfried se dood in 709, het albei sy seuns, Lantfrid en Theudebald, saam aanspraak gemaak op die hertogampt.

Gottfried was getroud met 'n dogter van die Beierse Hertog Theodo II.; kinders van die egpaar was:



</doc>
<doc id="114653" url="https://af.wikipedia.org/wiki?curid=114653" title="Hayao Miyazaki">
Hayao Miyazaki

Hayao Miyazaki (宮崎 駿 Miyazaki Hayao, gebore op 5 Januarie 1941) is 'n Japanse rolprentrentregisseur, vervaardiger, draaiboekskrywer, animeerder, outeur en manga-kunstenaar. In 'n loopbaan wat oor vyf dekades strek, het Miyazaki internasionale roem verdien as 'n meesterlike storieverteller en as vervaardiger van anime-vollengte-rolprente, saam met Isao Takahata, medestigter van Studio Ghibli, 'n rolprent- en animasieateljee.

Miyazaki is in Bunkiō, Tokio, gebore en het sy animasieloopbaan in 1963 begin toe hy by Toei Animasie aangesluit het. Daarna het Miyazaki as 'n tussenraam-kunstenaar vir Gulliver's Travels Beyond the Moon gewerk, waar hy idees voorgestel het wat eindelik die fliek se einde geword het. Hy het aangehou om in verskillende rolle in die animasiebedryf te werk totdat hy sy eerste vollengte fliek, "Lupin III: The Castle of Cagliostro", geregisseer het, wat in 1979 uitgereik is. Na die sukses van sy volgende fliek, "Nausicaä of the Valley of the Wind" (1984), het hy Studio Ghibli saam met ander begin, waar hy aangehou het om baie rolprente te vervaardig. Hoewel Miyazaki se flieks reeds lank kommersiële en kritiese sukses in Japan behaal het, was hy grootliks onbekend in die Weste totdat Miramax Films in 1997 "Princess Mononoke" uitgereik het. "Princess Mononoke" was vir 'n rukkie die fliek in Japan wat die meeste verdien het, totdat dit deur 'n ander 1997-fliek, "Titanic", verbygegaan is. Dit was die eerste geanimeerde fliek om Rolprent van die Jaar by die Japanse Academy-toekennings te wen. Miyazaki se volgende fliek, "Spirited Away" (2001), het as Rolprent van die Jaar by die Japanse Academy-toekennings gewen, en was die eerste anime-fliek wat 'n AmerikaanseAcademy-toekenning gewen het.

Miyazaki se flieks bevat dikwels herhalende temas soos die mensdom se verhouding met die natuur en tegnologie, en hoe moeilik dit is om 'n pasifistiese etiek te behou. Sy rolprente se protagoniste is dikwels sterk meisies of jong vroue. Hoewel twee van sy flieks, "The Castle of Cagliostro" en "Castle in the Sky", tradisionele skurke bevat, het ander flieks soos "Nausicaä" en "Princess Mononoke" moraal meerduidige antagoniste met ook goeie eienskappe. Hy was die medeskrywer van die fliek "The Secret World of Arrietty", wat in Julie 2010 in Japan en in Februarie 2012 in die VSA uitgereik is; asook van "From Up on Poppy Hill, "wat in Julie 2011 in Japan en in Maart 2013 in die VSA uitgereik is. Miyazaki se jongste fliek, "The Wind Rises", is op 20 Julie 2013 uitgereik en is in Februarie 2014 internasionaal vertoon. Die fliek het aan hom sy derde Amerikaanse Academy-toekenning-benoeming besorg, en sy eerste Golden Globe-benoeming. Miyazaki het op 1 September 2013 aangekondig dat "The Wind Rises" sy laaste vollengte rolprent sal wees. In November 2014 is aan Miyazaki 'n ere-Academy-toekenning toegeken vir sy invloed op animasie en die rolprentkuns. Hy is die tweede Japanse rolprentmaker wat dié toekenning gewen het naas Akira Kurosawa in 1990. In 2002 het die Amerikaanse fliekkritikus Roger Ebert te kenne gegee dat Miyazaki dalk die beste animasie-rolprentmaker in die geskiedenis is, en het die diepte en kunstigheid van sy rolprente geprys.

Miyazaki is in die dorpie Akebono-cho in Bunkiō, Tokio, gebore, die tweede van vier seuns aan wie Katsuji Miyazaki geboorte geskenk het. Sy pa was direkteur van Miyazaki Airplane, wat rigtingsroere vir A6M Zero-vegvliegtuie tydens die Tweede Wêreldoorlog gemaak het. Gedurende die oorlog, toe Miyazaki net drie jaar was, het die familie na Utsunomiya gevlug en later na Kanuma in die Tochigi Prefecture waar die Miyazaki-vliegtuigfabriek gesetel was. Miyazaki het al gesê sy familie was welaf en kon gemaklik gedurende die oorlog leef vanweë sy pa en oom se winsgewende werk in die oorlogbedryf, maar hy het ook daarop gewys dat die nagtelike brandbomaanvalle op Utsunomiya toe hy maar vier en 'n half jaar oud was, 'n blywende indruk op hom gelaat hom. Tydens 'n lesing op 22 Mei 1988 by die fliekfees in Nagoya het hy weer vertel hoe sy familie haastig die aftog uit die brandende dorp geblaas het, sonder om 'n geleentheid aan te bied vir ander mense wat vervoer nodig gehad het, en hy onthou hoe die brande die naglug verkleur het toe hy terugkyk na die stad toe hulle op 'n veilige afstand was.

In 1947 het Miyazaki met skool begin by die Utsunomiya City-laerskool, waar hy die eerste, tweede en derde graad voltooi het voordat sy gesin teruggetrek het na Suginami-ku, waar hy graad vier by die Omiya-laerskool voltooi het. Vir graad vyf het hy na die nuwe Eifuku-laerskool gegaan.  Nadat Miyazaki klaar was met laerskool, is hy na die Omiya-middelskool. In hierdie tyd het Miyazaki se ma aan spinale tuberkulose gely en was bedlêend van 1947 tot 1955. Sy het die eerste paar jaar meestal in die hospitaal deurgebring, maar was uiteindelik in staat om tuis versorg te word. Vandat hy klein was wou Miyazaki 'n mangaskrywer word. Hy het die geïllustreerde stories in seunstydskrifte gelees en erken die invloed van skeppende kunstenaars in die medium, soos Tetsuji Fukushima (福島鉄次), Soji Yamakawa en Osamu Tezuka. Dit was weens Tezuka se invloed dat Miyazaki later heelwat van sy vroeëre werk vernietig het, omdat hy geglo het dit was "onvanpas" om Tezuka se styl na te boots omdat dit sy eie ontwikkeling as kunstenaar belemmer het.

Nadat Miyazaki klaar was met die Omiya-middelskool is hy na die Toyotama-hoërskool. In sy derde jaar is Miyazaki se belangstelling geprikkel deur "The Tale of the White Serpent". Hy het "verlief geraak" op die fliek se heldin en dit het 'n diep indruk op hom gemaak. Soos Helen McCarthy dit stel: "Hy het besef om sukses te behaal as 'n mangaskrywer deur dit wat in die mode was na te doen, was gekkigheid, en het besluit om getrou te wees aan sy ware gevoel, selfs al beteken dit dat hy dwaas lyk." Sy belangstelling het werklik posgevat teen die tyd dat hy hoërskool begin het. Hy was vasbeslote om een of ander soort kunstenaar te word. Sy belangstelling was grootliks in anime en manga toe die twee in daardie tyd begin opgang maak het. Om 'n animeerder met 'n onafhanklike styl te word, moes Miyazaki leer om die menslike figuur te teken. Nadat hy klaar was met Toyotama, het Miyazaki Gakushuin-universiteit bygewoon en was 'n lid van die universiteit se "Kinderletterkunde-navorsingklub", die "naaste ding aan 'n strokiesprentklub in daardie dae". Miyazaki het in 1963 by Gakushuin gegradueer met grade in politieke wetenskap en ekonomie.

In April 1963 het Miyazaki 'n werk gekry by Toei Animasie, waar hy as 'n tussenraamkunstenaar gewerk het aan die bioskooprolprent "Watchdog Bow Wow" en die TV-anime "Wolf Boy Ken". Kort nadat hy daar aangekom het, was hy 'n leier in 'n arbeidstwis, en het in 1964 hoofsekretaris geword van Toei se vakbond. Hy het die eerste keer erkenning gekry toe hy in 1965 as 'n tussenraamkunstenaar op die Toei-produksie "Gulliver's Travels Beyond the Moon" gewerk het. Vir hom was die oorspronklike einde van die draaiboek onbevredigend en hy het sy eie voorgestel, wat die einde geword het wat in die voltooide fliek gebruik is.

In 1968 het Miyazaki 'n belangrike rol gespeel as hoofanimeerder, konsepkunstenaar en toneelontwerper in "Hols: Prince of the Sun", 'n mylpaal- geanimeerder rolprent. Deur die medewerkingproses wat vir die projek aanvaar is, kon hy sy idee en werk bydra aan sy mentor, die animasieregisseur Yasuo Ōtsuka, wie se vindingryke benadering tot animasie 'n geweldige uitwerking op Miyazaki se werk gehad het. Die fliek is deur Isao Takahata geregisseer, met wie hy die res van sy loopbaan saamgewerk het. In Kimio Yabuki se "Puss in Boots" (1969) het Miyazaki weer belangrike animasie verskaf, asook ontwerpe, beelddraaiboeke ("storyboards") en storie-idees vir belangrike tonele in die fliek, waaronder die jaagtoneel-hoogtepunt. Hy het ook die manga geïllustreer, as 'n promosie-koppelproduk vir hierdie produksie van "Puss in Boots". In die 1970's het Toei Animasie nog twee opvolgflieks van die Puss in Boots van hierdie fliek gemaak, en die karakter het uiteindelik die gelukbringer van die ateljee geword, maar
Miyazaki was nie by enige van die opvolge betrokke nie. Kort daarna het Miyazaki tonele in die draaiboek vir "Flying Phantom Ship" voorgestel, waarin militêre tenks in Tokio se middestad ingery kom en massahisterie veroorsaak, en is in diens geneem om die beelddraaiboek vir hierdie tonele te skep en dit te animeer. In 1971 het Miyazaki 'n deurslaggewende rol gespeel om die struktuur, karakters en ontwerpe vir Hiroshi Ikeda se verwerking van "Animal Treasure Island" te ontwikkel, asook in die verwerking van "Ali Baba and the Forty Thieves" deur Hiroshi Shidara. Miyazaki het ook gehelp met die beelddraaiboek en belangrikste animasie van die vernaamste tonele in albei rolprente en het 'n reklamemanga vir "Animal Treasure Island" gemaak.

In Augustus 1971 het Miyazaki Toei vir A Pro verlaat, waar hy die mederegisseur was van 14 episodes van die eerste "Lupin III-"reeks saam met Isao Takahata. In daardie jaar het die twee ook met die voorproduksie van 'n "Pippi Longstocking"-reeks en het omvattende beelddraaiboeke daarvoor geteken. Nadat hy egter na Swede gereis het om navorsing vir die fliek te doen en die skrywer, Astrid Lindgren, te ontmoet, is toestemming geweier om die projek te voltooi en dit is gevolglik gekanselleer. In 1972 en 1973 het Miyazaki twee "Panda! Go, Panda!-"kortflieks uitgedink, geskryf, ontwerp en geanimeer, wat deur Takahata geregisseer is.

Nadat hulle in 1974 na Zuiyo Eizo getrek het, het hy as 'n animeerder aan die World Masterpiece Theater saam met Takahata gewerk, wat die verwerking ingesluit het van die eerste deel van Johanna Spyri se Heidi-roman in die geanimeerde televisiereeks "Heidi, Girl of the Alps". Die maatskappy het in 1975 sy naam verander na Nippon Animasie. Miyazaki was ook die regisseur van die televisiereeks "Future Boy Conan" (1978), 'n verwerking van die kinderroman "The Incredible Tide" deur Alexander Key. Die hoofantagonis is die leier van die stadstaat Industria wat probeer om verlore tegnologie te laat herleef. Die reeks het ook verder uitgewei op die karakters en gebeurtenisse in die boek, en is 'n vroeë voorbeeld van die karakterisering wat regdeur Miyazaki se latere werk voorkom: 'n meisie wat in voeling is met die natuur, 'n krygsvrou wat onheilspellend lyk, maar wat nie 'n antagonis is nie, en 'n seun wat lyk of hy vir die meisie bestem is. Die reeks spog ook met verbeeldingryke lugvaartuigontwerpe.

Miyazaki het Nippon Animasie in 1979 in die middel van die produksie van "Anne of Green Gables" verlaat en oorgegaan na die TMS Entertainment-filiaal Telecom Animation Film om sy eerste vollengte animerolprent "The Castle of Cagliostro" (1979), 'n Lupin III-avontuurfliek, te regisseer. In 1981 het 'n afvaardiging van TMS-animeerders insluitend Miyazaki die Disney-animasieateljee in die VSA besoek waar hulle 'n uittreksel uit "The Castle of Cagliostro "vertoon het. Die uittreksel het 'n jong Disney-animeerder, John Lasseter, geraak en sterk beïnvloed. Hy het een van Miyazaki se grootste aanhangers geword, en nadat hy 'n suksesvolle regisseur by Pixar geword het, het hy sy eie invloed gebruik om bewustheid van Miyazaki se werk onder Amerikaanse gehore te kweek. Gedurende die vroeë 1980's het Miyazaki ook ses episodes geregisseer van "Sherlock Hound", 'n Italiaans-Japanse ko-produksie tussen TMS Entertainment en die televisiestasie RAI, wat Sherlock Holmes-verhale oorvertel met die gebruik van antromorfe diere. Hierdie episodes is die eerste keer in 1984–85 uitgesaai. In Japan is 'n kortflieks wat op die eerste twee episodes gegrond is in bioskope uitgereik in Maart 1994.

Miyazaki se volgende fliek, "Nausicaä of the Valley of the Wind", wat op 11 Maart 1984 uitgereik is, is 'n verwerking van sy mangareeks met dieselfde titel. Dit is 'n wetenskapfiksie-avontuur waarin hy baie van die herhalende temas bekend stel wat hy regdeur sy loopbaan sou ondersoek: 'n besorgdheid oor ekologie, menslike interaksie en uitwerking op die omgewing; 'n aangetrokkenheid tot lugvaartuie en vlieg; pasifisme, asook 'n anti-militêre streep; feminisme; moreel verwikkelde karakterisering, veral onder skurke; en liefde. Met die stemme van Sumi Shimamoto, Yōji Matsuda, Iemasa Kayumi, Gorō Naya en Yoshiko Sakakibara, was hierdie die eerste rolprent wat sowel geskryf as geregisseer is deur Miyazaki. Die fliek en die manga het gemeenskaplike wortels in die idees wat Miyazaki in die vroeë 1980's uitgedink het. 'n Vervolgverhaal in manga het in die Februaire 1982-uitgawe van Tokuma Shoten se Animage-tydskrif begin. Die intrige van die fliek stem rofweg ooreen met die eerste 16 hoofstukke van die manga. Miyazaki het aangehou om die storie uit te brei oor nog 'n dekade nadat die fliek uitgereik is. Die suksesvolle samewerking met die skep van die manga en die fliek het die grondslag gelê vir ander samewerkingsprojekte.

Die Nibariki-kantoor is April 1984 begin, gedeeltelik om kopiereg te bestuur. In Junie 1985 het Miyazaki, Takahata en Yasuyoshi Tokuma, Tokuma Shoten se voorsitter, die animasieproduksiemaatskappy Studio Ghibli begin met finansiering van Tokuma Shoten. Sy eerste fliek saam met Ghibli, "Laputa: Castle in the Sky" (1986), vertel van die avontuur van Mayumi Tanaka en Keiko Yokozawa, terwyl hulle na 'n toweragtige kasteel-eiland soek wat in die lug sweef; "My Neighbor Totoro" ("Tonari no Totoro", 1988) vertel van die avontuur van twee meisies, met die stemme van Noriko Hidaka en Chika Sakamoto, en hulle interaksie met woudgeeste; en "Kiki's Delivery Service" (1989), aangepas van die 1985-roman met dieselfde naam deur Eiko Kadono, vertel die storie van 'n meisie van 'n klein dorpie, met die stem van Minami Takayama, wat haar tuiste verlaat om lewe as 'n heks in 'n groot stad te begin. Miyazaki se aangetrokkenheid tot vlieg is duidelik in al hierdie flieks, en wissel van die ornithopters waarmee die seerowers in "Castle in the Sky "vlieg, tot die Totoro en die Katbus wat deur die lug sweef, en Kiki wat op haar besem vlieg.

In 1992 het Miyazaki "Porco Rosso", geregisseer, 'n avontuurfliek wat in die Adriatiese see in die 1920's afspeel. Die rolprent was 'n merkbare nuwe rigting vir Miyazaki aangesien die hoofkarakter 'n volwasse man was, 'n anti-fascistiese vlieënier wat getransformeer is in 'n antropomorfiese vark. Die rolprent gaan oor 'n losprysjagter, met die stem van Shūichirō Moriyama, en 'n Amerikaanse huursoldaat, met die stem van Akio Ōtsuka. Die fliek ondersoek die spanning tussen selfsugtigheid en plig. "Porco Rosso" is op 19 Julie 1992 uitgereik. Daardie Augustus het Studio Ghibli sy hoofkantoor in Koganei, Tokio, gevestig.

In 1995 het Miyazaki met werk aan "Princess Mononoke" begin. Met die stemme van Yuriko Ishida, Yōji Matsuda, Akihiro Miwa en Yūko Tanaka, is die storie oor die stryd tussen die dieregeeste wat die woud bewoon en die mense wat die woud uitbuit vir industrie, wat uitloop op 'n ongemaklike saambestaan en verhoudings wat die grense tussen die hoofkarakters te bowe kom. In "Mononoke" het hy die ekologiese en politieke temas herbesoek en aangehou met sy filmiese ondersoek na die kortstondigheid van bestaan wat hy in "Nausicaä of the Valley of the Wind" begin het. Albei flieks het die wortels in idees en illustrasies wat hy in die laat 1970's en vroeë 1980's geskep het, maar Helen McCarthy wys daarop dat Miyazaki se visie ontwikkel het "van die utopiese visies van "Nausicaä of the Valley of the Wind" tot die volwasse en welwillende humanisme van "Princess Mononoke"". Die rolprent is op 19 Julie 1997 uitgereik en was sowel 'n finansiële as kritiese sukses; dit het die Japan Academy-prys vir Beste Rolprent gewen. Yvonne Tasker sê: ""Princess Mononoke" verteenwoordig 'n draaipunt in Miyazaki se loopbaan nie net omdat dit Japanse loketrekords gebreek het nie, maar ook waarskynlik omdat dit die toetreding tot die globale animasiemarkte verteenwoordig het (deur 'n verspreidingsooreenkoms met Disney)." Miyazaki het semi-afgetree nadat hy "Princess Mononoke" geregisseer het. Terwyl hy aan die fliek gewerk het, het Miyazaki 80 000 van die fliek se raampies self oorgeteken. Hy het ook in een stadium gesê dat "Princess Mononoke" sy laaste rolprent sou wees. Tokuma Shoten het daardie Junie met Studio Ghibli saamgesmelt.

Gedurende hierdie tydperk van semi-aftrede het Miyazaki tyd saam met die dogters van 'n vriend deurgebring. Een van hierdie vriende sou die inspirasie word vir Miyazaki se volgende fliek, wat ook sy grootste kommersiële sukses tot op hede sou word, "Spirited Away". Die fliek se stemhoofspelers is Rumi Hiiragi, Mari Natsuki en Miyu Irino, en is die storie van 'n meisie wat gedwing word om in 'n bisarre geesteswêreld te oorleef en werk in 'n badhuis vir geeste nadat haar ouers in varke verander is deur die towenares wat dit besit. Die fliek is in Julie 2001 uitgereik en het ¥30.4 miljard (sowat $300 miljoen) by die loket verdien. Dit is krities hoog aangeskryf en is as een van die beste flieks van die 2000's beskou. Dit het 'n Japan Academy-prys gewen, 'n Golden Bear-toekenning by die 2002 Berlin Internasionale Rolprentfees, en 'n Academy-toekenning vir Beste Animasierolprent. In sy boek "Otaku" skryf Hiroki Azuma: "Tussen 2001 en 2007 het otaku-produkte en -markte heel vinnig sosiale erkenning in Japan gekry," en noem dan Miyazaki se oorwinning by die Academy-toekennings vir "Spirited Away" onder sy voorbeelde.

In Julie 2004 het Miyazaki produksie aan "Howl's Moving Castle", gegrond op Diana Wynne Jones se fantasieroman van 1986 met dieselfde titel, afgehandel. Miyazaki het sy aftrede beëindig met die skielike vertrek van Mamoru Hosoda, die fliek se oorspronklike regisseur. Die fliek se premier was in 2004 by die Venisiese Internasionale Rolprentfees en is op 24 November 2004 uitgereik en het weer positiewe resensie gekry. Dit het die Goue Osella-toekenning vir animasietegnologie gewen, en is benoem vir
die Oscar vir Beste Animasierolprent.

Miyazaki het in 2005 'n lewenswerk-toekenning by die Venisië-rolprentfees gekry. Op 10 Februarie 2005 het Studio Ghibli aangekondig dat hy sy verhouding met Tokuma Shoten opskort. Die ateljee het sy hoofkantoor na Koganei, Tokio, geskuif en die kopiereg en besigheidsregte op Miyazaki se werke van Tokuma Shoten verkry.

In 2006 het Miyazaki se seun Gorō Miyazaki sy eerste rolprent, "Tales from Earthsea", voltooi, met die stemme van Jun'ichi Okada and Bunta Sugawara, wat gegrond is op etlike stories van Ursula K. Le Guin. Hayao Miyazaki het lank daarna gestreef om 'n anime van hierdie werk te doen en het etlike kere toestemming gevra van die skrywer. Hy is egter elke keer toestemming geweier. Pleks daarvan het die Miyazaki "Nausicaä of the Valley of the Wind" en "Shuna no Tabi" ("The Journey of Shuna") vervaardig as plaasvervangers (party van die idees van "Shuna no Tabi" is in hierdie fliek aangewend). Toe Le Guin uiteindelik gevra het dat Miyazaki 'n anime-verwerking van haar werk vervaardig, het hy geweier, want hy het die begeerte verloor om dit te doen. Le Guin onthou dit anders: "In Augustus 2005 het mnr. Toshio Suzuki van Studio Ghibli saam met mnr. Hayao Miyazaki ons besoek om met my en my seun (wat die trust beheer wat die kopiereg op "Earthsea" besit) te praat. Ons het 'n aangename kuier in my huis gehad. Dit is aan ons verduidelik dat mnr. Hayao wil aftree van rolprente maak en dat die familie en ateljee wou hê dat mnr. Hayao se seun Gorō, wat nog nooit enigsins 'n rolprent gemaak het nie, hierdie een maak. Ons was baie teleurgesteld, en ook angstig, maar ons is die indruk gegee, trouens die versekering gegee, dat die projek altyd onderhewig sou wees aan mnr. Hayao se goedkeuring. Met hierdie verstandhouding het ons 'n ooreenkoms aangegaan." Regdeur die fliek se produksie het Gorō en sy pa nie met mekaar gepraat nie, weens 'n twis of oor Gorō gereed was om te regisseer of nie. Dit sou aanvanklik deur Miyasaki vervaardig word, maar hy het dit van die hand gewys omdat hy reeds in die middel was van die vervaardiging van "Howl's Moving Castle". Ghibli het besluit om Gorō, wat tot in daardie stadium nog nie die hoof van 'n geanimeerde fliek was nie, die vervaardiger te maak. "Tales from Earthsea" is op 29 Julie 2006 uitgereik, en het gemengde resensies gekry.

In 2006 het Nausicaa.net berig dat Hayao Miyazaki beplan om 'n ander fliek te regisseer, wat na bewering in Kobe afspeel. Een van die plekke wat Miyazaki se span gedurende voorproduksie besoek het, was 'n ou kafee wat deur 'n bejaarde egpaar bestuur is, en die uitsig op die stad van hoog in die berge. Die presiese ligging van hierdie plekke is uit Studio Ghibli se produksiedagboeke verwyder. Die ateljee het ook aangekondig dat Miyazaki begin het om beelddraaiboeke vir die fliek te skep en dat hulle in waterverf gemaak is omdat die fliek 'n "ongewone visuele styl" sou hê. Studio Ghibli het gesê die produksietyd sou sowat 20 maande wees, met die verwagte uitreiking in die somer van 2008.

In 2007 is die fliek se amptelike titel in die openbaar aangekondig as "Gake no ue no Ponyo", wat uiteindelik hernoem is na "Ponyo" vir sy internasionale uitreiking. Die fliek bevat die stemme van Yuria Nara, Hiroki Doi, Tomoko Yamaguchi, Kazushige Nagashima, George Tokoro en Yūki Amami. Toshio Suzuki het daarop gewys dat "70% tot 80% van die fliek by die see plaasvind. Dit sal 'n regisseur se uitdaging wees oor hoe hulle die see en sy golwe met vryhandtekeninge weergee." "Ponyo" is in 19 Julie 2008 uitgereik, het positiewe resensies gekry en die fliek het wêreldwyd $202 miljoen verdien.

Miyazaki was later die medeskrywer van die Studio Ghibli se volgende rolprent, "The Secret World of Arrietty", gegrond op Mary Norton se 1952-roman "The Borrowers". Die fliek was die regisseursdebuut van Hiromasa Yonebayashi, 'n Ghibli-animeerder. Met die stemme van Mirai Shida, Ryunosuke Kamiki, Tomokazu Miura, Keiko Takeshita, Shinobu Otake en Kirin Kiki, fokus die fliek op 'n klein familie wat bekend staan as die Borrowers wat moet sorg dat hulle nie opgespoor word nadat mense hulle ontdek het nie. Die fliek is op 17 Julie 2010 uitgereik, het weer positiewe resensies gekry, en het wêreldwyd $145 miljoen verdien. In 2011 was Miyazaki die medeskrywer van "From Up on Poppy Hill", gegrond op die 1980-manga met dieselfde titel, geskryf deur Tetsurō Sayama en geïllustreer deur Chizuru Takahashi. In die hoofrolle was die stemme van Masami Nagasawa, Junichi Okada, Shunsuke Kazama en Teruyuki Kagawa. Dit speel af in Yokohama en die storie fokus op Umi Matsuzaki, 'n hoërskoolleerling wat gedwing word om self die mas op te kom wanneer haar matroospa in die kusdorpie wegraak. Die fliek is op 16 Julie 2011 uitgereik, en het weer eens positiewe resensies gekry.

Op 13 Desember 2012 het Studio Ghibli aangekondig dat Miyazaki besig was om te werk aan sy volgende fliek, "The Wind Rises", gegrond op die manga met dieselfde naam, met planne om dit terselfdertyd as The Tale of the Princess Kaguya uit te reik. Die fliek het die stemme van Hideaki Anno, Hidetoshi Nishijima, Masahiko Nishimura en Miori Takimoto in die hoofrolle. "The Wind Rises" vertel die storie van Jiro Horikoshi, die ontwerper van die Mitsubishi A6M Zero-vegvliegtuig wat in die Tweede Wêreldoorlog diens gedoen het. Die fliek is op 20 Julie 2013 uitgereik.

Op 1 September 2013 het verskeie Japanse televisienetwerke, insluitend NHK, berig oor die aankondiging by die Venisië-rolprentfees deur Ghibli se president, Koji Hoshino, dat Miyazaki gaan aftree van die maak van vollengteanimasierolprente. Miyazaki het sy aftrede bevestig by 'n mediakonferensie in Tokio op 6 September 2013.

Ondanks Miyazaki se aftrede is berig dat hy 'n kortfliek, "Boro the Caterpillar", ontwikkel, wat eksklusief by die Studio Ghibli-museum in Mitaka, Tokio, in 2018 vertoon sal word.

Miyazaki het nooit sy kinderdroom om 'n manga-kunstenaar te word opgegee nie. Sy professionele loopbaan in hierdie medium het in 1969 begin met die publikasie van sy manga-interpretasie van "Puss in Boots". Dit was 'n vervolgverhaal in 12 hoofstukke in die Sondag-uitgawe van Tokyo Shimbun, van Januarie tot Maart 1969. Dit is in kleur gedruk en is vir promosiedoeleindes geskep tesame met sy werk aan Yabuki se animasiefliek.

In dieselfde jaar het 'n vervolgverhaal van Miyazaki se oorspronklike manga People of the Desert" "onder 'n skuilnaam verskyn. Dit is geskep in die styl van die geïllustreerde stories wat hy in seunstydskrifte en Tankōbon-bundels gelees het terwyl hy grootgeword het, soos Soji Yamakawa se "Shōnen ōja" (少年王者) en veral Tetsuji Fukushima se "Evil Lord of the Desert" (沙漠の魔王). Miyazaki se "Desert People" is 'n voortsetting van daardie tradisie en 'n voorloper van sy eie skepping "Nausicaä of the Valley of the Wind" en "The Journey of Shuna". In "People of the Desert" word verklarende teks apart van die monochroom-illustrasies aangebied met bykomende teksbalonne binne panele vir dialoog. 26 hoofstukke is as die vervolgverhaal "Boys and Girls Newspaper" (少年少女新聞) aangebied tussen 12 September 1969 (uitgawe 28) en 15 Maart 1970 (uitgawe 53). Dit is onder die skuilnaam Akitsu Saburō (秋津三朗) gepubliseer. Sy manga-interpretasie van "Animal Treasure Island", wat tesame met Ikeda se animasierolprent gemaak is, is as vervolgverhaal aangebied in die Sondag-uitgawe van "Tokyo Shimbun" van Januarie tot Maart 1971 (13 hoofstukke, in kleur).

Sy vernaamste werk in die mangaformaat is "Nausicaä of the Valley of the Wind", wat met tussenposes van 1981 tot 1994 geskep is. In Japan is dit die eerste keer as vervolgverhaal aangebied in Tokuma Shoten se maandelikse tydskrif "Animage" en is versamel, na effense aanpassings, in sewe tankōbon-bundels, wat 1060 bladsye beslaan. "Nausicaä" is vertaal en is buite Japan uitgereik en het wêreldwyd miljoene eksemplare verkoop. Op 11 Maart 1984 is die animefliek met dieselfde titel uitgereik. Die karakters en tonele van die manga en rolprent het hul gemeenskaplike wortels in die beeldborde wat Miyazaki in die laat 1970's en vroeë 1980's geskep het om sy idees te visualiseer. Die anime is 'n vermenging van die eerste sestien hoofstukke van die manga. In die manga ondersoek Miyazaki die temas vollediger en in meer diepte met 'n groter verskeidenheid karakters en 'n meer uitgebreide heelal wat hy aanhou uitbrei het oor die dekade nadat die fliek uitgereik is. Die "Nausicaä"-panele is in monochroom gedruk in sepia-kleur ink.

Ander werke sluit "The Journey of Shuna" in, wat in 1983 uitgereik is, en "Hikōtei Jidai", wat eers in 1989 as 'n vervolgverhaal in "Model Graphix" verskyn het. Albei is in waterverf geskep. Laasgenoemde was die basis vir "Porco Rosso". Hayao Miyazaki's Daydream Data Notes bevat kort manga, opstelle en voorbeelde van Miyazaki se sketsboeke, wat in 1992 in boekvorm gebundel is. "Shuna", in 1987, en 'n keur uit "Daydream Data Notes is "is in 1995 gedramatiseer om op radio uitgesaai te word.

In Oktober 2006 is "A Trip to Tynemouth" in Japan uitgegee. Die boek bevat 'n vertaalde versameling van drie van die kortverhale vir jong volwassenes geskryf deur Robert Westall, wat tydens die Tweede Wêreldoorlog in England grootgeword het. Die beroemdste storie, wat die eerste keer in die versameling met die titel Break of Dark uitgegee is, se titel is "Blackham's Wimpy", die naam van 'n Vickers Wellington-bomwerper wat in die storie voorkom. Die bynaam kom van die karakter J. Wellington Wimpy van die Popeye-strokiesboeke en -prente (die Wellington is genoem na Arthur Wellesley, eerste hertog van Wellington, wat Napoleon verslaan het). Miyazaki het as redakteur gewerk en het die omslagillustrasies verskaf en kort manga geskep om saam met die boek te gaan. Miyazaki het sy manga en illustrasies op Westhall se kortverhale gegrond, insluitend dele oor "Blackham's Bomber", en het van sy eie fiktiewe elemente bygevoeg. Hy het 'n verteller as 'n antropomorfiese vark uitgebeeld, wat 'n denkbeeldige ontmoeting het met Westall, wat as 'n terriër uitgebeeld word, op 'n reis na Tynemouth. Westall se kortverhale is in Japannees vertaal, maar andersins onveranderd gelos vir publikasie.

In die begin van 2009 het Miyazaki begin om nuwe manga met die titel "Kaze Tachinu" (風立ちぬ), te skryf, wat die storie van die Mitsubishi A6M Zero-bomwerper se ontwerper, Jiro Horikoshi, vertel. Die manga is die eerste keer gepubliseer in twee uitgawes van die Model Graphix-tydskrif, op 25 Februarie en 25 Maart 2009. Miyazaki het uiteindelik nege hoofstukke nodig gehad om die manga klaar te maak. Die laaste hoofstuk het in die Januarie 2010-uitgawe van die tydskrif verskyn.

Na die aankondiging van sy aftrede het dit tydens 'n NHK-TV-uitsending aan die lig gekom dat Miyazaki 'n ongetitelde vervolgverhaal van 'n samoerai-manga skryf en dat hy die tydskrif niks geld vra vir sy tekenwerk nie.

Miyazaki is in Oktober 1965 met sy medeanimeerder Akemi Ota getroud, en hulle het twee seuns, Gorō en Keisuke. Daar is dikwels berig dat Miyazaki se toewyding aan sy werk 'n negatiewe uitwerking gehad het op sy verhouding met Gorō. Hy het aangedui dat hy nie 'n dinastie van animeerders wil skep en sy seun moes vir homself naam maak. Nogtans het hy ondersteuning vir sy seun se loopbaan in animasie getoon en was onlangs die medeskrywer van die draaiboek vir Gorō se rolprent "From Up on Poppy Hill" en was van November 2011 af besig om die storie vir sy seun se derde rolprent te ontwikkel.

In 'n 2014-onderhoud het Miyazaki die huidige stand van die animebedryf gekritiseer en gesê animeerders is nie realisties wanneer dit by mense kom nie. Volgens hom is dit 'n probleem want om inhoud te vervaardig wat die bedryf waardig is, moet 'n mens se werk gegrond wees op geleefde ervaring en die waarneming van mense. Hy sê verder die rede hoekom die bedryf vol otaku is, is omdat anime vervaardig word deur "mense wat nie kan verdra om na ander mense te kyk nie".

Vir die uitreiking van sy 2013-fliek, "The Wind Rises", het Miyazaki en ander Studio Ghibli-personeel weer kritiek uitgespreek teenoor Shinzō Abe, die eerste minister, se beleide, en die voorgestelde grondwetlike wysigings van Artikel 96, 'n klousule wat die prosedure uiteensit vir hersienings, wat Abe in staat sal stel om Artikel 9 van die Grondwet van Japan te wysig, wat oorlog as 'n manier om internasionale geskille te besleg onwettig verklaar. Nadat die fliek uitgereik is, het hy aanlyn sowel goedkeuring as negatiewe kritiek gekry vir sy anti-oorlogboodskap. Party aanlyn kritici het sy fliek, asook die opinies wat hy uitspreek, as "anti-Japannees" bestempel en het gesê Miyazaki is 'n "verraaier". Dit is weens die fliek se onderwerp, 'n jong man wat vliegtuie gedurende die Tweede Wêreldoorlog ontwerp. Van die vliegtuie wat in die rolprent gebruik word, is die Mitsubishi A5M, 'n voorganger van die Mitsubishi A6M Zero. Vandat hy jonk was, was Miyazaki gefassineer deur vliegtuie, gedeeltelik vanweë die aard van sy pa se werk aan A6M Zero-vegvliegtuie gedurende die Tweede Wêreldoorlog. Hierdie aangetrokkenheid kom duidelik na vore in die herhaalde gebruik van vliegtuie in sy flieks: van "Nausicaä of the Valley of the Wind" tot "Porco Rosso" en daarna. Die fliek was egter Miyazaki se eerste een wat deur 'n historiese figuur geïnspireer is. Ondanks die onverwagte ongunstige reaksie van politieke kykers, het "The Wind Rises" die grootste opening van die jaar in Japan gehad en ‎¥960 miljoen of $9.78 miljoen verdien.

Miyazaki het sy opinies oor politiek in die verlede etlike kere uitgespreek, insluitend 'n veroordeling in die bespreking oor die wysiging van die Japanse grondwet, asook oor Abe se ontkenning van Japanse misdade in die Tweede Wêreldoorlog. 'n Deel van die omstredenheid oor "The Wind Rises" spruit voort uit die stelling dat behoorlike vergoeding gegee moet word om vroue te vertroos. Hoewel party krities was oor sy opmerkings, is hulle deur andere verwelkom. Dit was nie sy enigste geval van omstredenheid nie. In 2003 het Miyazaki 'n Oscar gewen vir sy rolprent "Spirited Away," maar het nie die 75steAcademy-toekennings in Hollywood, Los Angeles, bygewoon nie uit protes teen die VSA se betrokkenheid by die Irak-oorlog, en het later gesê: "Ek wou nie 'n land besoek wat Irak gebombardeer het nie." Op versoek van sy vervaardiger het hy nie sy standpunt in die openbaar gelug tot in 2009 nie, toe hy sy boikot beëindig het en die San Diego Comic Con International as 'n guns aan sy vriend John Lasseter besoek het.

Miyazaki het ook sy opinie gelug oor die terroristeaanval op die kantore van die Franse satiriese tydskrif "Charlie Hebdo" en gesê hy dink die tydskrif se besluit om die inhoud te publiseer was die oorsaak van die voorval. Hy het gesê: "Ek dink dis 'n fout om karikature te skep van figure wat vir 'n ander kultuur heilig is. Jy moet dit nie doen nie. Pleks daarvan om so iets te doen, moet jy eers karikature maak van jou eie land se politici."

Miyazaki het met die jare etlike kere gesê hy wil aftree, maar het op 7 September 2013 gesê hierdie keer is hy "baie ernstig". Nadat hy die vorige Januarie 72 geword het, het hy gevoel dat hy na 50 jaar lank genoeg in die bedryf was en dit was tyd om die leisels aan jonger personeellede te oorhandig. Hy het bygevoeg: "Teen my ouderdom kan ek nie meer die lang ure werk wat ek altyd het nie." Hy beplan egter om nuwe doelwitte na te jaag, soos om te werk aan die Studio Ghibli-museum, waaroor hy opgemerk het: "Ek kan dalk self 'n vertoonstuk word." Die Studio Ghibli-vervaardiger Toshio Suzuki het onthul dat Miyazaki sal voortgaan om manga te illustreer en dat hy tans werk aan 'n samoerai-vervolgreeks. Sy medeanimeerder Isao Takahata het in die openbaar gesê hy glo Miyazaki se aftrede sal nie permanent wees nie. "Ek dink daar is 'n goeie kans dat dit kan verander. Ek dink so want ek ken hom al lank. Moet glad nie verbaas wees as dit gebeur nie." Gedurende 'n Oujaarsaand-radioprogram wat op 31 Desember 2013 op Tokyo FM uitgesaai is, het Toshio Suzuki bespiegel dat Miyazaki dalk sy jongste aftrede (blykbaar sy sesde tot op hede) sal terugtrek.

'n Vorige huis waarin Miyazaki 'n deel van sy kinderjare deurgebring het, is in 'n museum omskep. Die huis sy huidige bewoner, Asuko Thomas, sê sy het nie geweet dat die huis eens aan die familie van die wêreldbekende animeerder behoort het nie. Die huidige eienaar noem die galery "Hanna", wat "verband" en "harmonie" beteken. Baie elemente van die huis was die inspirasie vir tonele in etlike van sy flieks. Een voorbeeld is die trappe in die huis, baie dieselfde as die verborge trappe in "My Neighbor Totoro".

Miyazaki se werke word gekenmerk deur die herhaling van progressiewe temas, soos omgewingdeterminisme, pasifisme, feminisme, en die afwesigheid van skurke. Sy flieks handel ook dikwels oor die kinderjare-oorgang en 'n opmerklike belangstelling in vlug.

Miyazaki se verhale is opmerklik daarvoor dat hulle nie 'n held laat kragte meet teen 'n onsimpatieke antagonis nie. Oor "Spirited Away "sê Miyazaki: "Die heldin word in 'n plek gegooi waar goed en sleg saamwoon […] Sy kom nie reg omdat sy 'die bose' verwoes nie, maar omdat sy die vermoë aangeleer het om te oorleef." Hoewel Miyazaki soms pessimisties oor die wêreld voel, toon sy rolprente eerder 'n ontsagwekkende, positiewe wêreldbeskouing, en verwerp vereenvoudigde stereotipes van die goeie en die bose.

Miyazaki se rolprente benadruk omgewingsbewaring en die aarde se broosheid. In 'n onderhoud in die "The New Yorker" sê Margaret Talbot dat Miyazaki glo heelwat van die moderne kultuur is "dun en vlak en vals", en "hy bedoel dit nie as 'n grap nie" dat hy uitsien na " 'n tyd wanneer Tokio verswelg is deur die oseaan en die NTV-toring 'n eiland word, wanneer die mensepopulasie skerp afneem en daar nie meer toringgeboue is nie". Toe hy in die Shōwa-tydperk grootgeword het, was dit vir hom 'n ongelukkige tyd omdat "die natuur – die berge en riviere – vernietig is in die naam van ekonomiese vooruitgang". Miyazaki is krities oor kapitalisme en globalisering en hulle uitwerking op die moderne lewe. In 'n opmerking oor die geanimeerde fliek van 1954 "Animal Farm", het hy gesê: "Uitbuiting kom nie net in kommunisme voor nie, kapitalisme is net so 'n stelsel. Ek glo 'n maatskappy is die gemeenskaplike eiendom van al die mense wat daar werk, maar dit is 'n sosialistiese idee." Nogtans, beveel hy aan, moet volwassenes nie "hulle visie van die wêreld op hul kinders afdwing nie".

"Nausicaä", "Princess Mononoke" en "Howl's Moving Castle" het anti-oorlog-temas. In 2003, toe "Spirited Away" die Academy-toekenning vir die Beste Animasierolprent gewen het, het Miyazaki nie self die geleentheid bygewoon nie. Hy het later verduidelik dat hy "nie 'n land wil besoek wat Irak bombardeer nie".

Miyazaki is beskryf as 'n feminis deur Studio Ghibli se president, Toshio Suzuki, toe hy verwys het na sy houding teenoor vroulike werkers. Dit was duidelik in die fabrieke met net vroue in "Porco Rosso" en "Princess Mononoke", asook die matriargale badhuis in "Spirited Away". Baie van Miyazaki se flieks het sterk vroulike protagoniste wat in teenstelling is met die rolle wat algemeen voorkom in Japanse animasie en fiksie.

Miyazaki speel 'n leidende rol wanneer hy sy rolprente skep, en is dikwels sowel die skrywer as die regisseur. Hy het self elke raampie wat in sy vroeë flieks gebruik is nagegaan, hoewel hy weens kommer oor sy gesondheid oor die hoë werkslading nou van sy werkslas aan ander Ghibli-lede delegeer. In 'n onderhoud in 1999 het Miyazaki gesê: "Teen hierdie ouderdom kan ek nie meer die werk doen wat ek altyd het nie. As my personeel my kan uithelp en ek op regisseerwerk kan konsentreer, is daar nog 'n aantal flieks wat ek wil maak."

Miyazaki gebruik bewegings in sy animasie wat soos mense s'n is. Boonop word baie van die kuns gedoen met die gebruik van waterverf.

In teenstelling met Amerikaanse animasie word baie van die teks en beelddraaiboek saam geskep, en daar word met die animasie begin voordat die storie voltooi is en terwyl die beeldbraaiboek ontwikkel word.

Miyazaki gebruik tradisionele animasie regdeur die animasieproses, hoewel rekenaar-geskepte beelde aangewend is in "Princess Mononoke". In 'n onderhoud met die "Financial Times "sê Miyazaki: "Dit is baie belangrik vir my om die regte verhouding te behou tussen werk per hand en rekenaar te behou. Ek het nou daardie balans geleer; hoe om albei te gebruik en steeds my flieks 2D te kan noem." Digitale verf is ook vir die eerste keer in dele van "Princess Mononoke" gebruik om spertye te kon haal. Dit is as standaard vir daaropvolgende flieks gebruik. Maar in sy 2008-fliek, "Ponyo", het Miyazaki teruggekeer na tradisionele handgetekende animasie vir alles, en sê: "Handtekeninge op papier is die grondbeginsel van animasie." Studio Ghibli se rekenaaranimasieafdeling is ontbind voordat met produksie van "Ponyo" begin is, en Miyazaki het besluit om by handgetekende animasie te bly.

Onder Miyazaki se vroegste invloede was die geïllustreerde stories wat hy in seunstydskrifte en manga-"Tankōbon" in sy kinderjare gelees het. Hy het al gesê dat hy nie net van hul onderwerpe en hoe hulle die kunswerke aangebied het gehou het nie, maar ook dat hy waardering gekry het vir die tempo van hul avonture, wat die leser in staat gestel het om hom te verdiep in die stories wat hulle geskep het omdat die stadige pas van produksie vereis het dat dieselfde werk etlike kere gelees moes word.

Gevolglik het hy werk in maandelikse vervolgverhale verkies bo die weeklikse formaat van sy eie werke. Miyazaki het Soji Yamakawa se "Shōnen ōja" uitgewys as die mees invloedryke stories wat hy gelees het. Takekuma wys daarop dat etlike van Miyazaki se werke, in sowel manga as anime, hul oorsprong het in Tetsuji Fukushima se "The Evil Lord of the Desert". 'n Effens later invloed wat Miyazaki vermeld het, is die werk van Sanpei Shirato.

'n Aantal Westerse skrywers het Miyazaki se werk beïnvloed, onder andere Ursula K. Le Guin, Lewis Carroll, Edward Blishen en Diana Wynne Jones. Miyazaki het vir Le Guin gesê dat "Earthsea" 'n groot invloed op al sy werke was, en dat hy haar boeke langs sy bed gehou het. Miyazaki en die Franse skrywer en illustreerder Jean Giraud (ook bekend as Moebius) het mekaar beïnvloed en het vriende geword vanweë hul wedersydse bewondering. Monnaie de Paris het 'n uistalling van hul werk gehou met die titel ' (Twee kunstenaars wie se sketse 'n lewe van hul eie gekry het) van Desember 2004 tot April 2005. Albei kunstenaars het die opening van die uitstalling bygewoon. Moebius het sy dogter Nausicaa genoem na aanleiding van Miyazaki se heldin. Miyazaki was erg beïnvloed deur nog 'n Franse skrywer, Antoine de Saint-Exupéry. Hy het die Japannese omslae van Saint-Exupéry se "Night Flight" (') en "Wind, Sand and Stars" ("") geïllustreer, en het 'n nawoord geskryf vir "Wind, Sand and Stars".

In 'n onderhoud wat 10 Junie 2002 op BBC Choice uitgesaai is, noem Miyazaki die Britse skrywers Eleanor Farjeon, Rosemary Sutcliff en Philippa Pearce as invloede. Die rolprentmaker het ook al in die openbaar sy versotheid op Roald Dahl se stories te kenne gegee; die uitbeelding in "Porco Rosso" van 'n wolk van dooie vlieëniers is deur Dahl se "They Shall Not Grow Old" geïnspireer. Soos in Miyazaki se flieks skep hierdie skrywers selfstandige wêrelde waarin allegorieë dikwels gebruik word, en die karakters het komplekse en dikwels dubbelsinnige motiverings. Ander werke van Miyazaki, soos "My Neighbor Totoro", "Princess Mononoke" en "Spirited Away", sluit elemente in van Japanse geskiedenis en mitologie.

Miyazaki het gesê hy is geïnspireer om 'n animeerder te word deur "The Tale of the White Serpent", wat beskou word as die eerste moderne anime, in 1958. Hy het ook gesê dat "The Snow Queen", 'n Russiese animasierolprent, een van sy eerste inspirasies was, en dat dit hom geïnspireer het om in animasieproduksie te bly. Ons kan sy invloed op "The Little Norse Prince" sien. Die skurk, "Forest King", is soos die "Snow Queen" wat ontwerp en karakter betref. Yuriy Norshteyn, 'n Russiese animeerder, is 'n vriend van Miyazaki en word deur hom geprys as " 'n wonderlike kunstenaar". Norshteyn se "Hedgehog in the Fog" word beskryf as een van Miyazaki se gunsteling-animasierolprente. Miyazaki is al lank 'n aanhanger van Aardman Studios-animasie. In Mei 2006 het David Sproxton en Peter Lord, stigters van Aardman Studios, die Ghibli-museum se uitstalling wat aan hulle werk gewy is, besoek, waar hulle ook vir Miyazaki ontmoet het.

Pete Docter, regisseur van die gewilde flieks "Up" en "Monsters, Inc.", asook medeskepper van ander Pixar-werke, het Miyazaki lof toegeswaai en hom as 'n invloed beskryf. Glen Keane, die animeerder van suksesvolle Disney-flieks soos "The Little Mermaid", "The Rescuers Down Under", "Beauty and the Beast", "Aladdin" en "Tangled", het ook aan Miyazaki die eer gegee as 'n "groot invloed" op sy werk en in die algemeen in Disney die afgelope twee dekades. Bryan Konietzko en Michael Dante DiMartino sê Miyazaki se werk het die grootste invloed gehad op die wêreld en styl van "Avatar: The Last Airbender".

Miyazaki is ook vermeld as 'n invloed op verskeie rolspel-videospeletjies. Die skepper van Square se "Final Fantasy-"reeks, Hironobu Sakaguchi, vermeld Miyazaki as inspirasie vir elemente soos die lugskepe en chocobos wat in die reeks voorkom. Die post-apokaliptiese tonele van SNK se "Crystalis" is geïnspireer deur Miyazaki se "Nausicaä of the Valley of the Wind", en "Crystalis" het op sy beurt Square se Secret of Mana geïnspireer. Die fantasie-avontuurspeletjie van 2015 "Ori and the Blind Forest" is heelwat deur Miyazaki se werk beïnvloed, veral een van die vlakke, "Valley of the Wind", was 'n kopknik in die rigting van Miyazaki se "Nausicaä of the Valley of the Wind."

Miyazaki is ook deur Akira Kurosawa beïnvloed. Kurosawa het dit reggekry om die Westerse wêreld se aandag op Japanse filmkuns te vestig met sy 1950-rolprent "Rashomon", "Seven Samurai" in 1954, en "Yojimbo" in 1961. Nog 'n invloed was Osamu Tezuka, 'n baanbreker in die style en tegnieke van nuwe manga. Miyazaki het van "Princess Mononoke "gesê: "Ek wens Osamu Tezuka kon dit gekyk het." Tezuka en Miyazaki het 'n effens ongemaklike verhouding gehad. Miyazaki erken sy invloed, soos die invloed van 'n ouer broer of voorganger, maar die invloed was dalk nie beskou as 'n ten volle voordelige een nie.

Soos Helen McCarthy opmerk, het Miyazaki 'n opstel geskryf nadat Tezuka in 1989 oorlede is, waarin hy nadink oor die invloed wat Tezuka in die besonder op sy eie loopbaan en oor die algemeen op anime in Japan gehad het. Miyazaki erken dat Tezuka onder die skeppende kunstenaars was wat hom geïnspireer het om 'n mangaskrywer te word, maar hy skryf dat hy aanvanklik verontwaardig gereageer het en dat hy verneder gevoel het toe dit aan hom uitgewys is dat sy styl as 'n tekenaar soos Tezuka s'n lyk.

Nadat hy besef het dat die waarneming oor die ooreenkoms waar was, het hy sy sketse vernietig en besluit om terug te keer na die studie van basiese tekenvaardighede om weer van voor af te kon begin. Hy wys daarop dat hy nie saamstem met die raad dat jong mangakunstenaars die werk van hul voorgangers moet naboots wanneer hulle begin nie.

In sy opstel skryf hy ook dat hy al hoe kritieser geword het oor Tezuka se rol in die ontwikkeling van anime in Japan en kritiseer veral vir ander animeerders vir die eerbiedige behandeling, tot op die punt van verafgoding, wat Tezuka gekry het. Volgens Miyazaki se wêreldbeskouing is invloede veronderstel om die medium vorentoe te neem en hoewel Miyazaki sy eie handelsnaam goed bemark, is hy nogtans krities oor die goddelike status wat aan hom gegee word.

Hy het al daarop gewys dat hy sulke lof as verstikkend eerder as aanmoedigend vir die verkenning van kreatiwiteit en die ontwikkeling van 'n persoonlike styl in jonger kunstenaars beskou.

Miyazaki het al talle toekennings vir sy animasierolprente gewen. "The Castle of Cagliostro" was sy eerste pryswenner, en het die Mainichi-rolprenttoekenning in 1980 gewen. Van al sy flieks het Spirited Away en The Wind Rises die meeste toekennings gewen. In 2005 is 'n ere-Golden Lion by die Venisië-rolprentfees aan hom toegeken vir sy gesamentlike bydrae tot die rolprentkuns. Miyazaki het ook toekennings buite die rolprentbedryf ontvang. Op 3 November 2012 het hy die *Person of Cultural Merit gewen, wat hom die eerste animeregisseur gemaak het wat dié eer te beurt val. In 2014 is hy in die Science Fiction and Fantasy Hall of Fame opgeneem en hy het die volgende jaar 'n Academy-eretoekenning by die 87ste Academy-toekennings ontvang. Hy is die eerste animeregisseur wat die eer ontvang het, en is die vierde animeerder wat die toekenning drie keer gekry het.



</doc>
<doc id="114654" url="https://af.wikipedia.org/wiki?curid=114654" title="Odilo (Beiere)">
Odilo (Beiere)

Hertog Odilo (* 700; † 18 Januarie 748) was van die jaar 736 tot en met sy dood Hertog van Bajuware in Beiere.

Odilo is uit die Beierse Hertogsfamilie van die Agilolfinger gebore. ""Die Hertog, onder wie se leiding die volk staan, was nog altyd uit die geslag van die Agilolfinger gewees, en dit moet dus ook so wees..."", het die Beierse stamwet, die "Lex Baiuvariorum" bepaal.

In die jaar 736, het hertog Odolio die amp aangetree as die opvolger van Hugbert. Odilo verdeel Beiere in die jaar 739 in verskillende bisdomme. Die bisdomme van Regensburg, Freising, Passau en Salzburg is kerkregtelike gestig en hul grense is gedefinieer. In die jaar 742, trou Odilo met Hiltrud 'n dogter van die Frankiese Hausmeier Karl Martel, met wie se seuns, Karlmann en Pippin die Jonger in die volgende jaar (743) konflik ontstaan het. Odilo is verslaan in die slag van Epfach by Lech, het gevlug, en moes tydens die vredesonderhandelinge van 744 die Frankiese mag oor Beiere bevestig. Odilo het sy hertogdom behou. Later in dieselfde jaar, het Karlmann nog 'n strafekspedisie teen die Oos-Sakse gevoer, wat saam met Odilo geveg het.

Hertog Odilo is in die jaar 748 oorlede. Na sy dood, probeer Grifo vir Beiere van die mag van die Franke se ryk bevry. Saam met die hertog Swidger ontvoer hy die weduwee van Odilo en haar seun, die latere Tassilo III.

Pippin moes weer in die jaar 749, teen die Beierse stamhertogdom marsjeer. Na sy oorwinning is Odilo se seun, Tassilo III, gebore en in 741, onder die voogdyskap van sy moeder, Hiltrud, as sy pa se opvolger aangestel.

Odilo word beskou as die stigter van die kloosters van Benediktbeuern in die jaar 739, Niederaltaich (met Pirmin) in die jaar 741, en Mondsee in die jaar 748 in vandag se Opper-Oostenryk en nog 'n aantal ander kloosters.

Hertog Odilo is in die klooster te Gengenbach in die Ortenau-distrik, wat reeds in die jaar 727 deur Pirmin gestig is, begrawe.

Hertog Odilo het ook opdrag gegee vir die skryf van die Lex Baiuvariorum, die Beierse stamwet.
Die Lex Baiuvariorum is die oudste versameling van die wette van die hertogdom van die Beierse stam. Die teks is in Latyn geskryf.



</doc>
<doc id="114655" url="https://af.wikipedia.org/wiki?curid=114655" title="Hugbert (Bosoniede)">
Hugbert (Bosoniede)

Hugbert (oorlede 864 in Orbe) van die familie van Bosoniede was die seun van graaf Boso van Arles. Hugbert was ab van Saint-Maurice in Wallis en Hertog van Transjuranië, die gebied tussen die Alpe en die Jura, wat die suidgrens gevorm het van koning Lotarius II van Lotaringe se midderyk. Hy het daardeur die noordelike ingang van die bergpas van die Groot St. Bernard onder sy beheer gehad. Hierdie bergpas gee toegang tot die dal van Aosta en daarmee tot die koninkryk Italië.
Deur sy suster Theutberga was hy koning Lotarius II se swaer, en een van sy belangrikste bondgenote, totdat Lothar sy vrou Theutberga in 857 weens ontrou verstoot het. Toe het Hugbert teen Lothar in opstand gekom, kante gewissel en by koning Karel die Kaalkop van die Wes-Frankiese Ryk aangesluit. Toe Lothar in 859 die land om Genève, Lausanne en Sion aan sy oom Lodewyk die Duitser, die koning van die Oos-Frankiese Ryk afgestaan het, het Hugbert se situasie krities geword.
Lodewyk het die stryd teen die opstandige Hugbert aan die Welf Konrad II van Auxerre opgedra, wat toe ook vir Hugbert in 864 oorwin en gedood het. Twee jaar later, word Konrad die opvolger van Hugbert met die titel van Markgraaf .

Hugbert was in 864 vir 'n kort tyd ab van die klooster van Lobbes, wat hy, deur sy onmatige lewenswyse, en ten spyte van sy vroeë dood in 'n langdurige krisis gedompel het.

Hugbert het 'n seun gehad, Theobald van Arles.


</doc>
<doc id="114656" url="https://af.wikipedia.org/wiki?curid=114656" title="Meyer de Villiers">
Meyer de Villiers

Meyer de Villiers (1913–1995) was 'n professor in Afrikaanse Taalwetenskap aan die Universiteit van Stellenbosch en skrywer van taalkundige boeke en ’n drama.

Meyer de Villiers is op 15 Januarie 1913 op Ficksburg in die Vrystaat gebore as seun van David Johannes de Villiers en Maude Evelyn de la Harpe. Sy eerste skoolopleiding kry hy op sy geboortedorp. Vanaf 1928 tot 1930 is hy saam met sy ambassadeur-vader in Europa. Hier gaan hy eers vir 'n jaar in Italië en daarna vir twee jaar in Den Haag in Nederland skool. By sy terugkeer in 1930 na Suid-Afrika lê hy binne ses maande die matrikulasie-eksamen aan die Grey-kollege in Bloemfontein af. Hy studeer vanaf 1931 verder aan die Universiteit van Kaapstad en behaal die B.A.-graad en in 1934 die M.A.-graad in Afrikaans en Nederlands met 'n verhandeling oor "Sintaktiese verskuiwings in Afrikaans". Hierna vertrek hy vir verdere studie na Nederland, waar hy eers ses maande lank aan die Universiteit van Amsterdam en dan twee jaar lank aan die Rijksuniversiteit Utrecht studeer, waar hy die doktorale eksamen in die Nederlandse taal en letterkunde aflê. Vir drie maande woon hy lesings in kunsgeskiedenis in Berlyn by en keer dan terug na Suid-Afrika. In 1938 neem hy vir ses maande waar as lektor aan die Universiteitskollege van die Oranje-Vrystaat, waarna hy verskeie onderwysposte beklee. Daarna kry hy ’n aanstelling as lektor aan die Universiteit van Kaapstad en vanaf 1947 is hy senior lektor. Aan hierdie universiteit verwerf hy in 1942 sy D.Litt.-graad met ’n proefskrif oor "’n Bydrae tot die sintaksis van die werkwoord in Afrikaans".  Vanaf 1953 tot met sy aftrede in 1978 is hy professor in Afrikaanse taalwetenskap in die Departement Afrikaanse en Nederlands aan die Universiteit Stellenbosch. In 1971 bring hy vier maande in België deur om Vlaamse spelprobleme te bestudeer.

Hy dien in die Taalkommissie van die Suid-Afrikaanse Akademie vir Wetenskap en Kuns en is ook erelid van die Suid-Afrikaanse Linguistiese Vereniging, lid van die Internasionale Vereniging van Nederlandse Linguistiek en lid van die Maatschappij der Nederlandsche Lettere in Leiden, terwyl hy ook raadslid is van die Michaelis-versamelingmuseum in Kaapstad. Hy is getroud met Susanna Margaretha Zondagh (Suna) Dreyer (wat 'n bundel kinderverse publiseer) en hulle het 'n seun en vier dogters. In 1986 word daar vir sy lewe gevrees toe hy drie weke lank in 'n koma is en daarna langdurig siek is met bloeding op die brein nadat hy 'n aorta-operasie ondergaan het. Hy is op 15 Februarie 1995 op Stellenbosch oorlede ná 'n beroerte-aanval.

In 1940 skryf hy die drama "Eer", wat die Hugenote in Frankryk in die jaar 1685 as tema het. As vertaler lewer hy ook ’n bydrae. Hy vertaal Molière se "L’ecole des femmes" as "Vroueskool" en dit word in 1949 onder regie van M.I. Murray deur die Kaapstadse Afrikaanse Toneelgeselskap opgevoer. Ander vertalings is Roger Barrett se boek "Depressiwiteit: hoe om dit te oorwin" en Ed en Gaye Wheat se "Seks en die Christelike huwelik". Saam met sy vrou vertaal hy "Fabels en legendes" uit die Italiaans van Bruno Nardini. Hy lewer boekresensies in "Die Huisgenoot" asook ’n bydrae in die belangrike reeks artikels wat vanaf Oktober tot November 1952 oor die stilstand in die Afrikaanse prosa in "Die Huisgenoot" gepubliseer word.

Sy vernaamste bydrae is op taalkundige gebied. Hy gee verskeie taalkundige publikasies uit en skryf ook die "Moderne Afrikaans" teksboeke vir gebruik op hoërskool. Van sy bekendste taalkundige werke is "Woordsoorte, werkwoorde en tye", "Werkwoordsvorme in Afrikaans in die verlede tyd", "Afrikaanse klankleer: Inleiding tot die fonetiek en die fonologie", "Nederlands en Afrikaans", "Die grammatika van tyd en modaliteit" en "Die semantiek van Afrikaans". Verskeie boeke is gerig op mense wat Afrikaans as tweede taal gebruik, insluitende "Afrikaans simplified for English-speaking students" en "Afrikaans conversation manual". Verder is hy betrokke by die samestelling van verskeie woordeboeke, waaronder "Nasionale woordeboek", "Idiomewoordeboek", "Verklarende biologiewoordeboek" en "Kernwoordeboek" en behartig hy ’n gereelde taalrubriek vir Rapport.

In 1976 ontvang hy die Suid-Afrikaanse Akademie vir Wetenskap en Kuns se C.J. Langenhoven-prys vir Taalwetenskap. By sy aftrede in 1978 word die huldigingsbundel "Uit vier windstreke" aan hom opgedra en die boek "Afrikaanse Fonologie" deur Combrink en de Stadler word in 1987 aan hom opgedra.





</doc>
<doc id="114659" url="https://af.wikipedia.org/wiki?curid=114659" title="Theutberga">
Theutberga

Theutberga (* en † onseker, ten minste tussen 825 en 869) was 'n Frankiese adellike, die dogter van Boso van Arles , en die vrou van Lotarius II van Lotaringe.

Oor die vroeë jare van Theutberga is niks bekend. Sy word vir die eerste keer in geskrifte in 855. Sy het toe in November 855 met die Frankiese koning Lotarius II getrou. Die huwelik het kinderloos gebly. 

Vanaf 857 probeer Lotarius  om 'n egskeiding te verkry. Drie jaar lank probeer hy voor wêreldse howe en vanaf 860 doen hy 'n beroep op die kerklike howe. Die egskeiding sou Lotarius toelaat om sy byvrou Waldrada te trou. Daar is moontlik ook ´n politiese motivering vir die egskeiding kan ook in die twis tussen Lotarius en Theutberga se broer Hugbert. 

Tydens die Sinode van Metz is die egskeiding bevestig. Pous Nicolaas I en Aartsbiskop Hinkmar van Reims het hulle egter daarteen uitgespreek en het die egskeiding met ekskommunikasie beveg. In 865 moes Lotarius Theutberga noodgedwonge weer as vrou aanvaar. ´n Aansoek om egskeiding deur Theutberga self word in 867 verwerp. 

Die huwelik is beëindig deur die dood van Lotarius in 869. Ná Lotarius se dood het Theutberga toevlug gesoek in die Abdy van Sainte-Glossinde te Metz en is daar as Abdis van die klooster oorlede.


</doc>
<doc id="114660" url="https://af.wikipedia.org/wiki?curid=114660" title="Melius de Villiers">
Melius de Villiers

Melius de Villiers was 'n hoofregter van die Oranje-Vrystaat en een van die eerste persone wat Afrikaanse versies geskryf het, hoofsaaklik verafrikaansing van Engelse versies.

Melius de Villiers is op 5 September 1849 in die Paarl gebore as die sewende kind en vierde seun van die landmeter Carel Christian De Villiers en Dorothea Elizabeth Retief. Al drie sy ouer broers begewe hulle in die regsprofessie. Jacob Nicolaas Pieter (Japie) word magistraat in Kaapstad, Henry (later Lord Henry) word hoofregter van Suid-Afrika en Charles Christian praktiseer as prokureur in Kaapstad. Melius gaan reeds op vierjarige ouderdom na Paarl Gimnasium, waar hy tot op veertien jaar sy opleiding ontvang. Hierna gaan hy na South African College School (SACS) (later die Universiteit van Kaapstad). In 1871 behaal hy die First Class Certificate in Science and Literature van die Cape Board of Examiners (gelykstaande aan ’n meestersgraad) en sy uitstekende resultate besorg aan hom 'n beurs vir oorsese studie. In 1872 behaal hy die Certificate of the Higher Class in Law and Jurisprudence, op grond waarvan hy in Julie 1872 as advokaat toegelaat word tot die Kaapse balie. Hierdie is die enigste formele kwalifikasie wat hy in die regte behaal, wat sy latere vooruitgang besonder merkwaardig maak. Kort na sy kwalifisering onderneem hy ’n studiereis na Europa met die beurs wat hy verwerf het, waar hy verder studeer aan verskeie inrigtings en ook die Engelse Geregshowe bestudeer. By sy terugkeer praktiseer hy as advokaat in Kaapstad.

President Brand stel hom dan aan as regter in die Hooggeregshof van die Vrystaat, waar hy op 15 Mei 1876 ingesweer word. Hier is hy 'n kollega van F.W. Reitz en James Buchanan. In 1879 trou hy met Adelaide Holmes-Orr, dogter van eerwaarde John Holmes-Orr, oorspronklik van Somersetshire in Engeland. Uit hierdie huwelik word vier kinders gebore. Wanneer F.W. Reitz in 1889 verkies word tot president van die Vrystaat, word Melius in sy plek aangestel as hoofregter. As hoofregter speel hy ’n belangrike rol om die onafhanklikheid van die howe te vestig en hy staan enige pogings van die Volksraad om die howe se magte in te perk sterk teen. Die agting wat hy as persoon en sy werk geniet word gestaaf deurdat Transvaal hom in 1879 ’n regterskap en in 1882 die posisie van hoofregter aanbied, terwyl die Hooggeregshof in Griekwaland-Wes hom in 1882 uitnooi om daar ’n pos as regter aan te neem. Al hierdie aanbiedings bedank hy. Hy tree ook op as arbiter in die geskil tussen die Zuid-Afrikaansche Republiek (Transvaal) en die Britse regering oor die suidwestelike grens van Transvaal. Wanneer die Britse magte tydens die Anglo-Boereoorlog Bloemfontein inneem, word hy in Mei 1900 afgesit as hoofregter en as krygsgevangene na die Kaap gestuur. Hy en sy familie vertrek dan in die middel van 1900 na Bedford in Engeland, waar die kinders hulle skoolopleiding kon voortsit. Nadat die Anglo-Boereoorlog tot 'n einde gekom het, keer hulle in 1902 terug na Kaapstad, waar hy as advokaat praktiseer. Lord Milner bied hom die pos as hoofregter van die Kaapkolonie aan, maar omdat hy trou gesweer het aan die onafhanklike Vrystaatse Republiek, wys hy hierdie aanbod van die hand.

In 1905 vestig die Universiteit van Leiden in Nederland 'n leerstoel in “Zuid-Afrikaansche Recht”, 'n pos wat hy aanvaar. Die gesin arriveer in Junie 1905 in Nederland, waar hy op 5 Julie 1905 sy intreerede lewer onder die titel "Het Oud-Hollandsch Recht in Zuid-Afrika". Hierin verduidelik hy die ontwikkeling van Romeins-Hollandse Reg in Suid-Afrika en pleit vir die behoud van gemeneregsbeginsels. In Februarie 1912 bedank hy as professor en keer terug na Suid-Afrika, waar hy 'n aktiewe rol speel in die openbare lewe en op verskeie kommissies dien. In hierdie tyd skryf hy ook 'n groot aantal regs- en ander artikels wat in vakkundige en populêre tydskrifte gepubliseer word. In 'n artikel in die "South African Law Journal" van 1919 skryf hy dat die gebruik van Afrikaans in regsdokumente na sy mening nie gemagtig word deur die grondwet nie. In 1926 verhuis hy na die Plaas Kleine Zalze in die Banhoekvallei buite Stellenbosch, waar hy tot met sy dood bly. Hy is op 6 Julie 1938 in Stellenbosch oorlede. Hy is begrawe in die Anglikaanse Kerk se begraafplaas in Groot Drakenstein, op die pad tussen Paarl en Franschhoek in die Wes-Kaap.

Verskeie verse, almal verafrikaansings van Engelse tekste, word aan hom toegeskryf. Pieter W. Grobbelaar neem van sy verse op in die versamelbundel "Stories op rym". Hy skryf ook etlike vakkundige werke. Sy ongepubliseerde memoires word saam met verskeie ander persoonlike dokumente van hom by die Nasionale Argief in Bloemfontein gehuisves.

In 1898 ken die Universiteit van Kaapstad die eregrade M.A. en LL.B. aan hom toe op grond van sy vroeëre kwalifikasies.




</doc>
<doc id="114661" url="https://af.wikipedia.org/wiki?curid=114661" title="Waldrada">
Waldrada

Waldrada († 9 April na 869) was 'n byvrou van die Frankiese koning Lotharius II van Lotaringe.

Sy stam uit 'n adellike familie van die Maas-Moesel-streek.

Lothar se huwelik (855) met Theutberga het kinderloos gebly. Van 857 tot sy dood in 869 probeer Lothar onsuksesvol om van Theutberga te skei, om sodoende 'n geldige huwelik met Waldrada te kan sluit. Die egskeiding is in besonder deur Pous Nicolaas I verwerp. Nicolaas I het die konsilie ontbind wat hom ten gunste van die egskeiding uitgespreek het, die lede ge-ekskommuniseer en die besluite van die konsilie nietig verklaar. 'n Beleg van Rome deur die Karolingers het ook nie sy besluit verander nie.

Lothar II en Waldrada het saam vier kinders gehad:
Na Lothar se dood, het Waldrada in die klooster van Remiremont ingetree, waar sy ook later begrawe is.



</doc>
<doc id="114662" url="https://af.wikipedia.org/wiki?curid=114662" title="Suna de Villiers">
Suna de Villiers

Suna de Villiers (1916–2007) was 'n Afrikaanse skryfster van kinderlektuur en was getroud met die taalkundige Meyer de Villiers.

Susanna Margaretha Zondagh (Suna) Dreyer is op 25 Mei 1916 in Kaapstad gebore. Haar ouers is Andries Jacobus Dreyer en Helena Susanna Raubenheimer. Sy het twee broers en uit haar pa se vorige huwelik het sy vyf halfbroers en drie halfsusters gehad. Sy ontvang haar skoolopleiding aan die Hoërskool Jan van Riebeeck in die stad. Ná skool studeer sy aan die Universiteit Stellenbosch en is een van die eerste studente wat in maatskaplike werk opgelei word. Sy is getroud met die bekende taalkundige Meyer de Villiers en hulle het ’n seun en vier dogters. Die laaste 5 jaar van haar lewe woon sy in 'n aftree-oord in Swellendam, waar sy op 2 Mei 2007 oorlede is.

“"Haai Selina, jok jy nie?"” is ’n kinderboek met illustrasies deur Cora van Eeden. Van haar kinderversies word opgeneem in die versamelbundel “"Nuwe Kleuterverseboek"”. Sy vertaal Thea Dubelaar se “"Nettie"” en Charles Shields se “"Bouers van die moderne beskawing"” in Afrikaans en saam met haar man vertaal sy ook “"Fabels en legendes"” van Bruno Nardini uit Italiaans na Afrikaans.




</doc>
<doc id="114665" url="https://af.wikipedia.org/wiki?curid=114665" title="Ermengarde van Italië">
Ermengarde van Italië

Ermengarde van Italië (* waarskynlik 852/855; † 22 Junie 896), was die jongste dogter van Lodewyk II van Italië. Hy was koning van Italië en Romeinse Keiser en is in Augustus 875 oorlede. 

Lodewyk II het in 869 met die Bisantynse Keiser Basilius I oor 'n alliansie teen die Sarasene onderhandel, wat dele van Italië beset het. Hulle het oorweeg om Ermengarde met Konstantyn, die erfgenaam tot die Bisantynse troon, te laat trou, maar dit het nie sover gekom nie. Sy trou uiteindelik tussen Maart en Junie 876 met Boso van Vienne, wat uit die familie van die Buviniede stam en vanaf 870 graaf van Vienne was. Haar pa het hom tot hertog in Italië en sy verteenwoordiger gemaak.

In Mei 878 vlug Pous Johannes VIII voor die Sarasene en hulle Italiaanse bondgenote en vind by haar en Boso in Arles skuiling.

Boso probeer om die Koninkryk van Boergondië te herstel met Vienne -effens suid van Lyon- as hoofstad, maar die troepe van die Frankiese koninge Karel die Dikke, Lodewyk III en Karloman beleër onder leiding van Boso se broer Richard die stad. Ermengarde verdedig in 880 die stad suksesvol. Die troepe van Karel die Dikke neem egter in Februarie 881 die stad ná 'n tweede beleg in en Vienne word geplunder en tot op die grond afgebrand. Richard het egter sy skoonsuster en haar kinders onder sy beskerming geneem en hulle na Autun gebring, terwyl Boso na Provence gevlug het.

Na Boso se dood op 11 Januarie 887 is Ermengarde met Richard se hulp as die Regent van die Provence aangestel; in Mei van dieselfde jaar het sy haar seun Ludwig vir keiser Karel die Dikke gebring, sodat hy vir hom kon aanneem, wat ook gebeur het.

In Mei 889 onderwerp sy haar aan die Oos-Frankiese koning Arnolf van Karintië.

Ermengarde was Abdis van San Salvatore te Brescia.

Ermengarde trou tussen Maart en Junie 876 Boso van Vienne; met hom het sy waarskynlik drie kinders:



</doc>
<doc id="114666" url="https://af.wikipedia.org/wiki?curid=114666" title="W.M. de Villiers">
W.M. de Villiers

W.M. de Villiers (*15 Mei 1888, Goudini – †8 Junie 1961, Kaapstad) was ’n skoolhoof, onderwysinspekteur 'n Afrikaanse dramaturg en skrywer.

William Murray de Villiers is op 15 Mei 1888 op Goudini in die Boland gebore as een van tien kinders in die gesin. Sy vader was ds. Izak Frederik Albertus de Villiers en sy moeder was Elsabe Antoinette Murray, ’n dogter van ds. William Murray van Worcester. Hy het ses broers en drie susters. Sy kinderjare bring hy op sy geboortedorp deur, totdat die gesin in 1895 na Darling verhuis, waar sy vader ’n beroep na die plaaslike gemeente aanneem.

In 1900 verhuis hulle na Worcester, waar hy in 1904 aan die Hoër Seunskool Worcester in die eerste klas matrikuleer en vyfde geplaas word in die provinsie. Hy sit sy studie voort aan die Suid-Afrikaanse Kollege in Kaapstad en behaal die B.A. Honneurs-graad in klassieke tale in 1908. Hy speel in hierdie tyd ook rugby vir die eerste span van die universiteit. In 1909 gee hy skool aan die Drostdy]-instituut op Worcester, maar staak die onderwys tydelik om in 1910 verder in die klassieke tale aan die Suid-Afrikaanse Kollege te studeer.

Hierna is hy onderwyser in Nederlands aan Michaelhouse Kollege in Natal (1911–1912), waar hy ook die eerste rugbyspan afrig. Vanaf 1913 tot 1915 gee hy onderwys in Nederlands en Latyn aan die Jongens Hoërskool te Robertson.

In Augustus 1915 vertrek hy na die Verenigde State van Amerika om Opvoedkunde aan die Columbia Universiteit in New York te studeer en hy behaal die M.A.-graad in Opvoedkunde in 1916. By sy terugkeer na Suid-Afrika gee hy weer onderwys, hierdie keer op Robertson en Beaufort-Wes, maar neem in Augustus 1917 ’n betrekking aan by die Transvaalse onderwysdepartement. Vir vyftien jaar is hy dosent in Engels aan die Normaalkollege op Heidelberg, Transvaal, waar hy onder andere vir A.G. Visser en Eugène Marais goed leer ken.

In 1932 neem hy ’n pos aan as hoof van die hoërskool op Standerton, waar hy bly tot hy in Julie 1935 aangestel word as inspekteur van onderwys. Vir drie jaar werk hy in Johannesburg en word dan verplaas na die Wolmaransstad kring. Hy word in Augustus 1941 bevorder tot hoofinspekteur, maar word in van weens gesondheidsredes op eie versoek weer in die veld geplaas as gewone inspekteur, eers op die Oos-Rand en vanaf 1945 in Pretoria. In Mei 1948 tree hy af.

In 1923 trou hy met Gertruida Catharina (Trudie) de Villiers, oorspronklik van Wellington. Hulle het twee dogters, Catharina Susanna en Elsabe Antoinette.

As pensioenaris woon hy eers aan die Strand en later in Claremont in Kaapstad, waar sy eggenote hom in 1960 ontval. Hy is op 8 Junie 1961 in Kaapstad oorlede.

Hy begin eers betreklik laat in sy lewe skryf. Vanaf 1935 verskyn daar van hom artikels oor verskillende onderwerpe onder ’n skuilnaam in "Die Huisgenoot" en vanaf 1939 publiseer hy ook gereeld kortverhale in hierdie tydskrif. Van hom verskyn daar twee kortverhaalbundels, "En nou hoor u…" en "Ek het gedwaal", waarin die verhale oor die algemeen sonder veel diepgang is.

Daniel Hugo neem sy kortverhaal "Die Kapenaar" (uit "En nou hoor u…"), ’n verhaal uit die Anglo-Boereoorlog, in die versamelbundel "Tydskrif 2" op. Dit is die verhaal van die Kaapse rebel, Charles Visser, wat deur die Transvaalse Nederlander Boersma vertel word.

Sy eenbedryf "Die re-unie" word opgeneem in Gerhard J. Beukes se versamelbundel "Ses eenbedrywe".




</doc>
<doc id="114667" url="https://af.wikipedia.org/wiki?curid=114667" title="Pierre de Vos">
Pierre de Vos

Pierre de Vos is ’n kenner van die Grondwet van Suid-Afrika en professor aan die Universiteit van Kaapstad. Hy het ook ’n roman geskryf oor die politieke toestande in die land tydens apartheid.

Pierre Francois de Vos is op 29 Junie 1963 in Messina in Noord-Transvaal gebore as enigste seun van vyf kinders. Sy pa Pierre is ’n prokureur en sy ma is Trinka. Sy pa was ’n alkoholis wat dit moeilik gevind het om werksbetrekkinge vol te hou en die gesin het om hierdie rede gereeld agter nuwe weivelde aangetrek. Hy het skool gegaan by die Laerskool Gerrit Maritz in Pietermaritzburg, die Laerskool Hennenman en toe die Laerskool Randhart in Alberton, waar die sangeres Sonja Herholdt destyds 'n onderwyseres was. Hiervandaan is hy na die Hoërskool Pietersburg, waar hy in 1981 matrikuleer. Na skool het hy sy twee jaar verpligte militêre diensplig in Potchefstroom voltooi. Hy het aan die Universiteit van Stellenbosch studeer, in die Wilgenhof koshuis gebly en in 1986 ’n B.Com.-graad in die Regte verwerf. In sy eerste jaar in 1984 verwerf hy die Jaco van der Merwe-prys vir die beste prestasie in eerstejaar Afrikaanse letterkunde. As assistent-redakteur van die universiteitskoerant "Die Matie" is hy byna geskors toe hy die universiteit se kanselier, oudpresident P.W. Botha, in ’n artikel ’n nar genoem het. In 1988 verwerf hy ’n LL.B.-graad.

Hy begin in 1989 werk by die "Institute for a Democratic Alternative for South Africa" (algemeen bekend as Idasa) waar hy behulpsaam is met die opstel van die nuusbrief. Later in 1989 sluit hy aan by die redaksie van die tydskrif "Die Suid-Afrikaan", waar hy verantwoordelik is vir idiepteartikels oor politiek en kultuur en onder andere saam met dr. Danie Craven deur die land reis om oor rugbysake verslag te doen. Hierna kry hy ’n studiebeurs van die Columbia-universiteit in die Verenigde State van Amerika, waar hy in 1992 ’n LL.M.-graad verwerf nadat hy ook ’n jaar deur Europa gereis het. By sy terugkeer na Suid-Afrika skryf hy weer in by die Universiteit van Stellenbosch en behaal in 1993 ’n LL.M.-graad cum laude. In 1993 word hy aangestel as lektor in die Regsfakulteit van die Universiteit van Wes-Kaapland en in 1995 word hy bevorder tot senior lektor. In 1998 wen hy die Attorney’s Fidelity Fund-pryse vir die beste lektor in die Regsfakulteit en ook die beste akademiese artikel geskryf deur ’n nie-professor. Sy LL.D.-graad behaal hy in 2000 aan die Universiteit van die Wes-Kaap met ’n verhandeling oor "Sexual orientation, the right to equality and South Africa’s 1996 Constitution". Hy word in 2000 bevorder tot medeprofessor en in 2003 tot professor. Hy doseer Staats- en Administratiefreg en Strafreg en is ’n kenner van die Grondwet wat op hierdie gebied wye bekendheid verwerf het deur sy onderhoude op televisie, oor die radio en deur bydraes tot koerante en tydskrifte.

Sy puik studieprestasies dra daartoe by dat hy verskeie beurse en toekennings ontvang, waaronder navorsings- en/of reistoelaes vir feitlik elke jaar tussen 1995 en 2001 en ook ’n National Research Foundation toekenning in 2003 en 2004 vir ’n fokus op "Kenmerkend Suid-Afrikaanse Navorsingsgeleenthede". Hy is besoekende professor by die Universiteit van Utrecht in Nederland in Februarie 1997, die Universiteit van Aix-en-Provence in Frankryk in September 2000 en die Columbia Universiteit in die Verenigde State van Amerika in November 2002. In 2009 word hy as professor by die Universiteit van Kaapstad aangestel, waar hy die Claude Leon-stigting se leerstoel in grondwetlike regering beklee. Sy blog, constitutionallyspeaking.co.za is baie gewild en word wyd gelees deur meningsvormers, ingeligtes, joernaliste en intellektuele. Benewens sy werksverpligtinge is hy ook ’n aktivis vir die regte van gays en lesbiërs en hy skryf verskeie artikels hieroor en tree op by konferensies waar hy hoofsaaklik hierdie tema aanspreek. Hy is voorsitter van die raad van die "Aids Legal Network" en stigterslid van "Siyazenzela", ’n organisasie in Kaapstad wat hom ook vir hierdie saak beywer. Hy bly in ’n woonstel in Bantrybaai in Kaapstad.

"Slegs Blankes/Whites only" is sy debuutroman waarin hy ’n jong Afrikaner se ervaring van apartheid te boek stel. Die hoofkarakter is ’n jong prokureur in Pretoria, wat uit ’n tipiese middelklas-omgewing kom, met ’n pa wat ’n polisieman is. Sy verligte politieke siening bots met dié van sy pa en hy beskryf satiries die manier waarop die deursnee Afrikaner opgevoed is en die waardes en sienings waarmee hulle opgesaal is. Met al hierdie dinge moet die hoofkarakter afreken as hy vrede wil maak met sy verlede. Hierdie boek is in 1995 op die kortlys vir die toekenning van die C.N.A. Debuut-prys.





</doc>
<doc id="114670" url="https://af.wikipedia.org/wiki?curid=114670" title="Clinton du Plessis">
Clinton du Plessis

Clinton du Plessis is ’n Afrikaanse digter en skrywer.

Clinton Vivian du Plessis is op 20 Februarie 1963 in die Karoo op Cookhouse in die Oos-Kaap gebore as die seun van die spoorwegwerker Robert du Plessis en die ongeletterde huisvrou Susan du Plessis. Hy is een van vyf kinders wat saam met sy ouers in ’n eenslaapkamerhuis woon. Vanaf 1969 ontvang hy sy skoolopleiding aan die UCC Laerskool op Cookhouse. Sy standerd ses jaar doen hy by die Rooms-Katolieke St. Theresa skool op Somerset-Oos en hy matrikuleer dan in 1980 aan die Senior Sekondêre Skool Holy Rosary op Cradock, waar hy onderhoofseun word. Nadat die hoofseun geskors word, gee hy sy wapen as onderhoofseun terug en woon uit protes nie die matriekafskeid by nie. Na skool gee hy vir drie maande onderwys as hulponderwyser in Somerset-Oos, waarna hy ’n betrekking as klerk aanvaar by ’n rekenmeestersfirma op Cradock. Intussen studeer hy deeltyds aan die Universiteit van Suid-Afrika vir ’n B.Com.-graad wat hy nie voltooi nie. Hy stig in 1987 sy eie uitgewery en die literêre tydskrif "Akuut", omdat hy moeg was vir sukkel met uitgewers en ook omdat hy jonger digters wil help wat dieselfde probleme ondervind. In 2002 verhuis hy na Johannesburg, waar hy as rekenmeester werk, maar hy keer in 2006 terug na Cradock om voltyds te skryf. Hier tree hy ook op as rubriekskrywer vir "Rapport" en LitNet. Hy is ’n lid van die Afrikaanse tak van die internasionale PEN skrywerskring. Hy neem deel aan die Klein Karoo Nasionale Kunstefees (KKNK) op Oudtshoorn in 1998. In 1999 neem hy saam met negentien ander digters van oor die hele wêreld deel aan Poetry Africa ’99 in Durban en in dieselfde jaar is hy ’n gas van die Stichting Poëziefestival Nijmegen in Nederland waar van sy gedigte voorgelees word.

Sy eerste gedig verskyn in 1979 in die Desember-uitgawe van "Patrys". Hierna begin hy eers weer ernstig skryf in 1983 en publiseer dan gedigte in "Stet", "Tagtiger" en "Tydskrif vir Letterkunde", terwyl daar ook later daardie jaar van sy gedigte in André Letoit se punkbundel "Gedigte vir Afrika" verskyn. Hy publiseer ook in die "Tijdschrift voor Nederlands en Afrikaans" wat in Wes-Duitsland uitgegee word. Sy werk word oorheers deur die uitbeelding van die seksuele, met prostitusie en dwelms as vername bestanddele. Hy glo dat seks ’n kommoditeit is wat gebruik word om baie dinge te verkoop. In ’n sin is skrywers ook prostitute, want hulle stel hulleself bloot. Hierdie sombere siening van die lewe veroorsaak dat Luc Renders in ’n artikel van 1997 in "Tijdschrift voor Nederlands en Afrikaans" hom die “evangelis van die nihilisme” noem. Sy werk beklemtoon die sinloosheid en banaliteit van die lewe en die wreedheid en boosheid van die mens. Hierdie lewensuitkyk maak van die digter ’n ontheemde wat nêrens geborgenheid vind nie en orals as buitestaander die lewe as beklemming ervaar.

In 1984 verskyn sy debuutbundel, "Geloofsbelydenis van ’n kluisenaar", by Perskor en dit word die enigste van sy werke wat deur ’n hoofstroomuitgewer uitgegee word. Die bundel bevat gedigte oor doelloosheid, eensaamheid en die plastiekbeskawing waarin ons leef. Die siening is deurentyd nie-romanties van aard, sodat die gedigte bestaan uit die harde, eendimensionele en strak werklikhede wat opgeroep word. Die boustof is dus nie van “poëtiese” materiaal nie, maar die digter slaag tog daarin om hierdie donker en leë materiaal soms in digterlike fokus te bring. Hierna gee hy gereeld sy eie gedigte uit en vestig hom so as randfiguur in die Afrikaanse letterkunde. Hy is dan ook die enigste digter wat toestemming weier dat André P. Brink sy verse opneem in "Groot verseboek", nadat Brink ’n negatiewe resensie oor sy debuutbundel geskryf het. "Curriculum vitae" bevat verdere gedigte oor sy disillusie met die lewe, waarin daar ook vernuwend eksperimenteer word met die visuele vorm van die gedig. Hierna volg "In God’s country: no. 2-21" wat in ’n groot mate kommunikeer deur kru taalgebruik met die seksuele as tema. Die bundel is veral ’n aanval op die establishment, met sy seksuele waardes en politieke geweld. "Tussentydse verslag" (subtitel "gatsak-gedigte") bevat net tien gedigte en is soortgelyk van aard, met die sinloosheid van die lewe wat weer deurslaan. Die boodskap is dat daar nie veel is om oor verslag te lewer nie, behalwe dit wat ontstellend en negatief is. Die titelgedig is gebaseer op ’n gedig van T.T. Cloete. Saam met vier ander digters word van sy gedigte in die versamelbundel "5" opgeneem. Seks is ’n deurlopende tema in hierdie gedigte, asook die kloof tussen ryk en arm wat tot geweld aanleiding gee. "Flitse" verskyn in 2012 nadat hy vir lank nie ’n bundel gepubliseer het nie. Hy beskryf die bundel as “Twitter-gedigte”, waar die meeste gedigte slegs vier reëls lank is en binne die konvensies van Twitter se 140 karakters probeer bly. Deurlopende temas is kunstenaarskap en verganklikheid.

"Rangeer" is reis- en herinneringsverse en die bundel word in ses afdelings verdeel. "Spore" is die eerste afdeling en sluit aan by die bundeltitel se treinspore, maar beskryf ook reise en herinneringe. Die gedig "Vrypas" is herinnering aan die wedervaringe en reise wat die digter met sy oorlede pa onderneem het, waar die geestelike welvaart en fisiese armoede van toe nou tot nadeel omgekeer is. Die politieke situasie van die verlede spreek ook mee. Die tweede afdeling is "Haltes", met gedigte oor reisbestemmings soos Amsterdam, Maseru, Kaapstad, Durban en Tarkastad. Die plattelandse dorpsmilieu word gekontrasteer met die stadsruimte teen die agtergrond van toenemende globalisering en sosiaal-politieke verandering, met die dood as die enigste onveranderlike. In "Kaapstad" betreur die digter die feit dat hoewel euwels soos apartheid nou weg is, dit plek gemaak het vir maatskaplike ellende soos werkloosheid, vigs en dwelmmisbruik. "Kruisings" is die derde afdeling, waarin die lotgevalle van randfigure in die samelewing beskryf word. In "Tripping" is dit ’n dwelmverslaafde, in "Trucking" en "Route 69" ’n prostituut op die snelweë en in "Kruis en dwars" ’n fopdosser, met die uitsigloosheid en weerlose aard van hierdie figure se bestaan as onderwerp. Die vierde afdeling is "Koffers", waar die voorstedelike bestaan, armoede en die alledaagse lief en leed in satiriese verse beskryf word. "Room with a view" is ’n ontroerende gedig wat fokus op die leë beloftes wat kinders aan hul bejaarde ouers maak wanneer hulle weens hulle ouderdom verswak en ’n las word. Die gedigte in die afdeling “"Seinwagter"” behandel die digterskap en die rol van poësie. Die laaste afdeling, "Gedigte, talk show hosts & reality shows", is reeds in 2009 in beperkte oplaag uitgegee. Hierin dryf die digter die spot met akademici en literatore. "Woorde roes in die water" is ’n besonder omvangryke digbundel van 206 bladsye, met ruim 120 gedigte wat in tien afdelings ingedeel is. Van die veelvuldige temas wat aangeraak word, sluit in die liefde, ouderdom en die dood, die werkersklas en hulle lewens, politieke verse, reisverse, digters en die skryf van gedigte. Die verse beïndruk met raak beelding, segging en woordspeling. Daar is ook gevatte kommentaar oor ander digters en persoonlikhede, soos in “"Small comfort vir die ou digter"” wat Nathan Trantraal se aanval op Adam Small (dat laasgenoemde van Kaaps ’n joke-taal gemaak het) as tema het en skryf dat Trantraal ’n nuwe jong turk is wat “pronkpou sy stertvere in jou gesig oopvou”. "Cost of living" het die selfmoord van ’n akteur as tema en bereik met die gebruik van die uitdrukking “tou opgooi” ’n wrang ironiese effek. Opvallend ook is die humor wat talle verse opkikker. Benewens die talle puik gedigte is daar egter ook ’n aantal wat steeds onafgewerk is, terwyl daar ook etlike tikfoute voorkom.

Sy verse word onder andere opgeneem in die versamelbundels "Die Afrikaanse poësie in ’n duisend en enkele gedigte", "I Qabane Labantu", "Nuwe verset", "As die son kom oogknip", "Honderd jaar later" en "Versindaba 2006". Dit verskyn ook in buitelandse publikasies soos "Tijdschrift voor Nederlands en Afrikaans" en in "Skryf asseblief terug", die April 1985 uitgawe van die Belgiese tydskrif "Kruispunt", toegewy aan Suid-Afrikaanse poësie en saamgestel deur Jan Deloof in samewerking met André Letoit. Die Nederlandse bloemlesings "Honderd dichters I", "De tweede ronde" en "O droewe en wye land" bevat ook van sy verse en Spaanse vertalings word opgeneem in die boek "International Poetry".

Hy skryf ook kortverhale en prosasketse wat hy eers in die dun bundel "Kort van draad" publiseer en later saam met Peter Snyders in "Brunch vir twee" laat opneem. Hierdie verhale gaan hoofsaaklik oor seks, aangebied op ’n emosielose en banale manier, sodat die oorwegende gevoel een is van leegheid en eensaamheid en die lewe as verskrikking ervaar word. Van sy kortverhale word ook in versamelbundels opgeneem, waaronder "Die koudsit van Oom Frans" in "Op hulle stukke" onder redaksie van Jeanette Ferreira, terwyl die verhaal oor sy jeugherinneringe aan die ontvangkant van die apartheidstelsel, "Dubbelvisie", opgeneem word in "Spoorvat". Hierdie verhaal word ook oor Radiosondergrense voorgelees. Ander versamelbundels waarin sy werk voorkom sluit in "Verneukkind en ander verhale", wat voorgeskryf word op skoolvlak.

In 2015 word Cordis-Trust se Orde van die Beiteltjie aan hom toegeken vir sy deurlopende ywer in die bevordering van areas van die Afrikaanse woordkuns.





</doc>
<doc id="114686" url="https://af.wikipedia.org/wiki?curid=114686" title="Jürg Jenatsch (roman)">
Jürg Jenatsch (roman)

Jürg Jenatsch is die titel van die in 1876 gepubliseerde historiese roman van Conrad Ferdinand Meyer wat handel oor die pastoor en militêre leier Jörg Jenatsch uit Graubünden.

Die roman speel af in die tyd van die Dertigjarige Oorlog. Aan die begin van die oorlog, strewe die Spanjaarde daarna om die Graubünden onder hul beheer te bring en om sodoende die strategies belangrike bergpasse onder hulle beheer te kry. Teen die Spanjaarde, tree die jong gereformeerde predikant, Jürg Jenatsch op. Hy is die leier van die Protestante van Graubünden, wat hulle land en tuiste wil verdedig. Sy teenstander op die rooms-Katolieke kant is die Baron Pompeius von Planta.

Planta beplan 'n sameswering, in gevolge waarvan die vrou en kinders van Jenatschs tydens die Veltliner Protestantemoord vermoor word. Jenatsch en sy Gereformeerdes moet ontsnap, en die Spanjaarde en die Oostenrykers kan die Veltlinvallei beset.

Jenatsch wat op Von Planta wil wraak neem vir dood van sy gesin agtervolg hom en onthoof hom in die nag met 'n byl. Ook in al die daaropvolgende handelinge word Jenatsch grootliks deur sy haat gedryf. Op die ou einde kom hy tot die insig dat hy hierdeur sy land en mense meer skade aandoen as goed en hy wend hom toe na die gereformeerde Franse generaal en hertog Heinrich von Rohan. Rohan is deur die Franse Kardinaal de Richelieu gestuur om die Protestante in die Graubünden te ondersteun. Jenatsch word 'n Kolonel in Rohan se weermag. Die troepe wat hy aanvoer word onder die opperbevel van die Franse geplaas.

Die Franse troepe, beëindig die oorlog triomfantlik. In die "Verdrag van Chiavenna" staan Heinrich van Rohan nou in vir die vryheid en onafhanklikheid van die Graubünden. Jenatsch verwelkom hierdie ontwikkeling baie, maar moet egter erken, dat die franse Kanselier, kardinaal Richelieu, nie bereid is om die verdrag te onderteken nie. Jenatsch verander nou in 'n mens met skrupellose taktiek.

Hy sluit 'n geheime alliansie met die Spanjaarde. Deur die gesamentlike pogings is dit moontlik, die Franse uit Graubünden te verdryf. Om 'n onafhanklikheidsverdrag vir sy land te kry, is hy selfs bereid om tot Katolisisme oor te tree. Uit die oogpunt van die Spanjaarde, hy is laastens maar net een persoon wat te magtig geword het. Hy word die slagoffer van 'n moord komplot, wat deur die hand van sy voormalige minnaares uitgevoer word – met dieselfde byl waarmee Jenatsch haar vader vermoor het.

Daar is geen bewys dat die dogter van Pompeius von Planta enigiets met die moord van Jenatsch te doen gehad het. Ook die jeugdelike liefdesverhouding tussen Jenatsch en die vrou wat later sy moordenares sou wees, is gebaseer op poëtiese vryheid.




</doc>
<doc id="114689" url="https://af.wikipedia.org/wiki?curid=114689" title="Nagtelike storting">
Nagtelike storting

’n Nagtelike storting, informeel bekend as ’n nat droom, is ’n spontane orgasme terwyl iemand slaap; dit sluit ejakulasie by mans in en vaginale nattigheid of ’n orgasme (of albei) by vroue. Dit kom meestal tydens die adolessensie en jong volwasse lewe voor, maar kan enige tyd ná puberteit gebeur. 

Soms word ’n man wat ’n nat droom het wakker, maar hy kan ook daardeur slaap. Sommige navorsers meen egter ’n vrou moet wakker word en bewus wees van ’n orgasme voordat dit as ’n nat droom geld. Vaginale nattigheid is nie ’n aanduiding dat ’n vrou ’n orgasme bereik het nie.

In ’n omvangryke studie het mans en vroue aangemeld sowat 8% van hul alledaagse drome hou verband met die een of ander vorm van seksuele aktiwiteit. Van dié drome het 4% vir albei geslagte in ’n orgasme geëindig.

Die voorkoms van nagtelike stortings wissel grootliks. Volgens sommige mans was dit vanweë seksuele onaktiwiteit vir ’n tydperk van een tot twee weke – wanneer hulle nie seks gehad of gemasturbeer het nie. Sommige mans het as tieners dikwels nat drome gehad, terwyl ander nog nooit een gehad het nie. In Amerika sal 83% van mans op die een of ander tyd in hul lewe ’n nagtelike storting hê. 

Vir mans wat nat drome het, wissel dit van 0,36 keer per week (sowat een keer in drie weke) vir 15-jarige enkellopendes tot 0,18 keer per week (sowat een keer in vyf en ’n half weke) vir 40-jarige enkellopendes. Vir getroude mans van 19 jaar was die gemiddelde 0,23 keer per week (sowat een keer per maand) en vir 50-jarige getroudes 0,15 keer per week (sowat een keer in twee maande). 

In sekere dele van die wêreld is nat drome meer algemeen. In Indonesië het opnames getoon 97% van mans het nagtelike stortings teen 24-jarige ouderdom.

Sommige mans ondervind die storting net op ’n sekere ouderdom, terwyl ander hulle ná puberteit hul lewe lank het. Die gereeldheid van nagtelike stortings is nog nie uitsluitend verbind met die gereeldheid van masturbasie nie. Alfred Kinsey het gemeen mans wat minder masturbeer, kan meer nat drome hê.

Een faktor wat dit wel beïnvloed, is die neem van testosteroon-gebaseerde middels. In ’n 1998-studie deur Finkelstein en ander het die getal seuns wat gesê het hulle kry nat drome, gestyg van 17% van dié wat nie die middels geneem het nie tot 90% van dié wat groot dosisse geneem het.

Sowat 13% van mans ervaar hul eerste ejakulasie tydens ’n nat droom. Kinsey het bevind dié mans was tot ’n jaar ouer as dié wat hul eerste ejakulasie tydens masturbasie ervaar het.

Nes by mans wissel die gereeldheid van nat drome by vroue. In 1953 het Kinsey bevind byna 40% van die vroue wat hy ondervra het, het die een of ander vorm van nagtelike storting of nat droom gehad. Hulle het dit gewoonlik ’n paar keer per jaar gehad, en die eerste keer het gewissel van 13- tot 21-jarige ouderdom. Kinsey het ’n vroulike nagtelike storting beskou as seksuele opwekking tydens slaap wat hulle laat wakker word het met die waarneming van ’n orgasme. 

In navorsing is bevind meer seuns en mans het nagtelike stortings gehad as meisies en vroue, maar vroulike nat drome kan moeiliker wees om met sekerheid te eien as by mans, want mans se ejakulasie word gewoonlik verbind met ’n orgasme, terwyl nattigheid by vroue nie ’n aanduiding van ’n orgasme is nie.



</doc>
<doc id="114692" url="https://af.wikipedia.org/wiki?curid=114692" title="Lyfland">
Lyfland

Lyfland, verouderd, Liefland, ook "Eifland", lat. "Livonia", pol. "Liwonia", liv. "Līvõmō", lett. "Vidzeme", russ. "Ливония (Liwonija)", est. "Liivimaa" is die naam van 'n historiese streek in die Baltikum. Die Naam is afgelei van die Fins-Oegriese stam van die Liv.

Lyfland beskryf in 'n breër sin, die gebied van die hedendaagse State Estland en Letland in die voormalige Meesterdom Lyfland binne die staat van die Duitse Orde. Lyfland, in die enger sin beskryf slegs die streek noord van Riga tot by die meer Peipus, wat gebiedsgewys ooreenstem met die Lettiese streek van Vidzeme in die suidelike helfte van Estland. Deesdae word dikwels net Vidzeme met Lyfland vergelyk, wat nog 'n vernouing van die begrip tot gevolg het.

Die eerste nedersettings op die gebied van vandag se Baltiese State van Litaue, Letland en Estland het hulle oorsprong in die tyd van die eerste eeu voor Christus. In die gebied het naas die Baltiese stamme van o.a. die Koere, Semigalliers, Selone, Lettgalle was daar ook die fins-Ugrianse Livs veral in die noorde. Om 1200 na Christus was hul nedersettingsgebied die Dünamündung om die huidige stad Riga, en dan die gebied langs die kus van die Oossee in 'n noordelike en westelike rigting. Die bevolkte gebied het tot in die suide van die huidige Estland gestrek. Die getal lede van die Liviese stamme van hierdie tydperk word om 20,000 beraam.

In die laat-middeleeue het die naam "Lyfland" (toe ook "Eifland") die hele grondgebied van die Lyflandse orde (Schwertbrüderorden) beskryf, die huidige Letland en Estland (sonder die Deense deel in die Noorde van Estland). Die gebied is in die 13de eeu deur die Lyflandse orde onder die leierskap van die in Bremen gebore Biskop van Riga Albert I von Buxhöveden verower (en is Lyfland sodoende as 'n territoriale Entiteit geskep); die Lyflandse orde het in 1237 deel van die Duitse orde geword. Anders as in Pruise, kon die Duitse orde in Lyfland – ook na die Slag van Tannenberg (1410) – hulleself as belangrikse heersers in Lyfland seëvier. Hierdie prestasie is te veral te danke aan die landmeesters Johann Freytag von Loringhoven (1483–1494), en Wolter von Plettenberg (1494–1535). Onder Plettenberg, was as Duitse Meester self Katoliek gebly het, begin vanaf 1524 die Reformasie in Lyfland, sonder dat daar enige geweld tussen Katolieke en Protestante. Na die ondergang van Oudlyfland in 1561 het dit duidelik geword dat die Protestantisme die belangrikste skakel tussen die Duitsers, Estlanders en Letlanders in Altlivlands geword het. Protestantse pastore het buitengewoon baie daartoe bygedra dat daar 'n groeiende konvergensie tussen hul volke ontstaan het, ook kultureel. In die verskeie staatsstrukture – en selfs in die tyd van die Letse en Estnies emansipasie – kon hierdie samehorigheid het nooit volhoubaar vernietig word nie.

Op die Augsburgse Reichstag van 1530 is Lyfland, sonder enige praktiese gevolge – deel van die Heilige Romeinse Ryk verklaar. 1558 het die Lyflandse oorlog begin met die inval van Russiese troepe; sommige dele van die land het tot 1582 beset gebly. Om hulleself teen die Russiese bedreiging te beveilig, het Kurland en Lyfland, verteenwoordig deur hulle Ridders, hulleself in 1561 onder die Poolse gesag gestel: Van Kurland het onder Poolse Lehnshoheit – die sekulêre Hertogdom Kurland en Semgale geword, onder die laaste landsmeester van die Duitse orde in Lyfland, Gotthard Kettler, terwyl die werklike Lyfland direk aan Litaue oorgedra is. Later het Lyfland in die staat van Pole-Litaue , 'n soort medeeiendom van die twee deelstate gevorm het. Estland en die eiland van Ösel (Saaremaa) het vir dieselfde rede en ook verteenwoordig deur hulle ridders, hulle aan die Deense en Sweedse gesag onderwerp. As gevolg van hierdie onderdeling in verskillende gebiede het die betekenis van die Naam "van Lyfland verder vernou" op die gebiede noord van die Düna-rivier en na die gebiede suidwes van die Peipusmeer.

In 1629 het die grootste gedeelte van Livonia deur verowering deur Gustav II Adolf as provinsie Sweeds-Lyfland deel van Swede geword; slegs die gebied om Dünaburg (Daugavpils) sowel as Kurland pools gebly en is Pools-Lyfland genoem.

In 1721 word die streek deur Pieter die Grote verower en word deel van Rusland. Saam met die destydse Estland (hedendaagse Noordelike deel van die Republiek van Estland) en Kurland (sedert 1795) het dit een van die drie Russiese Oossee provinsies gevorm, wat deur die Duits-Baltiese adel, elk onafhanklik bestuur is. Die Keiserlike Russiese goevernement Lyfland wat van 1721 tot 1919 bestaan het, met sy hoofstad in Riga (wat voorheen onder die afwisselende heersers 'n sekere mate van outonomie geniet het) en die Universiteitsstad van Dorpat ("Tartu"), het uit ongeveer die hedendaagse suid-Estland (Tartu) en Noord-Oos Letland, tot die Düna-rivier bestaan. Die Letse gedeelte van hierdie woudryke gebied is (wat onder die plaaslike naam van "Vidzeme" bekend is), is een van die vier historiese provinsies van die land. Dit sluit die gebied van Valmiera ("Wolmar"), Sigulda ("Sigulda") en Cēsis ("Wenden"), sowel as na die rivier Gauja ("Lyflandse Aa") in.

Die oorblywende gedeelte van Lyfland wat aan Pole toegeval het, is in 1772 tydens die Eerste verdeling van die Pole aan die Russiese Ryk toegeken en het deel geword van die provinsie van Vitebsk. Hierdie gebied is in 1919 aan Letland toegeken waar die streek as Letgallen (lett. "Latgale"). bekend gestaan het

Die groot landgoedere en stede van Lyfland (en dus die kerk en skole) was grotendeels deur die Duitssprekende bevolking beheer.

Tydens die Eerste Wêreldoorlog het die bevolking van die provinsie aan die kant van Rusland teen Duitsland geveg, wat veral 'n probleem vir die Duitssprekende bevolking geskep het, wat deur die Russe met wantroue bejeën is. Tydens die oorlog het Rusland 'n streng transformasieproses begin om die opvoedkundige en kultuurinstellings van die Duitssprekende minderheid te dwing om Russies as voertaal te gebruik. Bosjewistiese opstokers het ook gereelde aanslae op die eienaars van die afgeleë landgoedere geloods.

Na die Oktoberrevolusie in 1917 het die Bosjewieke die intelligentia van die Duitssprekende minderheid gevangegeneem en is honderde vooraanstaande burgers vermoor voordat die jeug van die Duissprekende minderheid (meestal ontslane soldate van die Russiese weermag) die Bolsjewieke tot voor St Petersburg kon verdryf in 1919. Soos die volkermoord op die Armeniërs in 1915 vir die wêreld onbekend sou gebly het as Franz Werfel nie die roman "Die vierzig Tage der Musa Dagh" sou gepubliseer het nie, so ook het die Roman-trilogie van Siegfried von Vegesack "Eine Baltische Tragödie", die volkemoord aan die Duitssprekende minderheid in Lyfland bekendgestel.

Omdat Lyfland geen uniforme etniese bevolking gehad het, maar hoofsaaklik deur Estoniers en Lette met 'n Duitssprekende minderheid bewoon is, is dit na in1918 na die einde van die Eerste Wêreldoorlog in Estland en Letland verdeel. Die streek wat aan Estland toegeken is het geen eie naam gehad nie, terwyl die streek wat aan Lettland toegeken is "Vidzeme" (vertaalbaar met "die middelland") genoem word – vandaar die verdere vernouing van die begrip Lyfland in die onlangse tyd, waar Lyfland en Vidzeme gelykgestel word.

Die groot landgoedere van die Duitssprekende adel is na die oorlog opgebreek en is die grond aan die Estniese en Lettiese meerderheid toegeken. Omdat die Duitssprekende minderheid daardeur 'n groot gedeelte van sy ekonomiese basis ontneem is, het 'n groot gedeelte van die minderheid wat oorleef het in daardie tyd Duitsland toe geëmigreer. Estnies en Letties is as amptelike tale van die onderskeie nuwe lande erken.

Om 1561 het die volgende stede (jaar van stadsreg) bestaan:











</doc>
<doc id="114693" url="https://af.wikipedia.org/wiki?curid=114693" title="Cecillia du Toit">
Cecillia du Toit

Cecilia M. du Toit was ’n senior lektor aan die Universiteit van Pretoria en is 'n Afrikaanse dramaturg en skrywer van jeuglektuur.

Cecilia Magdalena du Toit (gebore Schoeman) is ’n opvoedkundige en skryfster wat veral betrokke is by die kreatiewe skryfwerk onder jongmense. Sy studeer aan die Universiteit van Pretoria en die Pretoria Onderwyskollege, waar sy haar as onderwyseres bekwaam. Sy gee Engels op hoërskoolvlak en later as dosent. Haar nagraadse studies is aan die Universiteit van Pretoria en sy behaal in 2001 die M.A.-graad cum laude met ’n verhandeling oor “"The recreational reading habits of adolescent readers: a case study"” en in 2004 ’n Ph.D.-graad met ’n proefskrif oor “"Transition, Text and Turbulence: Factors Influencing Children’s Voluntary Reading in Their Progress from Primary to Secondary School"”. Sy was senior lektor in die Departement Kuns en Tale aan die Universiteit van Pretoria. Sy was ook ’n bestuurslid van ANFASA (Academic and Non-fiction Authors Association of South Africa). Sy skryf “"Writing Light & Matching Moods"”, stel ’n bloemlesing van gedigte vir kinders saam en skryf ’n handboek oor die onderrig van poësie. Saam met Vreda Pieterse is sy verantwoordelik vir die redaksie van referate wat by die 2009 konferensie van lektore in rekenaarwetenskap gelewer is, onder die titel “"SACLA 09: Proceedings of the 2009 Annual Conference of the Southern African Computer Lecturers' Association"”. Van haar vakkundige artikels word ook in verskeie tydskrifte gepubliseer, waaronder die "SA Journal for Language Teaching".

Sy spits haar veral toe op drama. In haar jeugdrama “"Die skuld van Sarel Sluim oftewel Hoe die Heldhaftige Hendrik Heuningkom die Papenpools gehelp het"” skuld die Papenpools (Pappa en sy dogter Popsie) na Ma Papenpool se dood geld aan die skurk Sarel Sluim. Sarel dreig om hulle in die koue en sneeu uit die huis te gooi as hulle nie hulle skuld voor twaalfuur betaal nie. Sarel bied aan om Popsie as vrou te neem in ruil vir die skuld. Hendrik Heuningkom daag egter op en verslaan vir Sarel in ’n tweegeveg, waarna hy ook die geheim van Ma Papenpool se wegsteekplek vir die geld vir Sarel oplos. So word die Papenpools gered en kry Hendrik vir Popsie as vrou. Hierdie drama word opgeneem in die versamelbundel “"Die magiese kring"”, onder redaksie van Temple Hauptfleisch, en saam met “"Slim, slimmer, Simon"” (onder haar nooiensnaam C.M. Schoeman) word dit ook opgeneem in die versamelbundel “"Van die banke op die planke"”, saamgestel deur Elise van Wyk. In laasgenoemde drama bly die dertienjarige Simon Abels by die huis om te leer vir die eksamen, terwyl sy ouer broer en die jonger tweeling saam met sy ouers by die see gaan vakansie hou. In hulle afwesigheid huur Simon al die gesin se besittings soos die televisie, die waaier, rolskaatse en ketel uit om so sakgeld te verdien. Wanneer die gesin onverwags vroeg tuiskom, is hulle ontsteld oor al die goed wat weg is en roep die polisie se hulp in. In 2008 verower “"Boetie Beter Bester"” die Maskew Miller Longman-prys vir jeugdrama. Hierdie drama is ’n tong-in-die-kies-kyk na die vindingrykheid van kinders. Die drama “"Maskermaan"” is in 2008 op die kortlys vir die Nagtegaal-prys en die ATKV se prys vir ’n dramateks, en onder regie van Nico Luwes maak in 2009 sy debuut by die Vryfees in Bloemfontein en in 2010 by die Klein Karoo Nasionale Kunstefees. Dit handel oor ’n fiktiewe ontmoeting tussen C. Louis Leipoldt en Eugène Marais, waar hulle gesels oor digterskap, liefde vir die natuur en kennis van die veld. Elkeen het egter ’n verborge agenda. Leipoldt wil Marais help om sy verslawing te oorkom, maar dit ontaard in ’n gewetenlose skaakspel waarin maskers voorgeskuif en weggeruk word en albei gedwing word om fasette van hulle lewens in die oë te kyk. “"Granaat"” is in 2012 op die kortlys vir die toekenning van die ATKV-prys vir ’n dramateks. In 2012 wen die drama “"Swewende maan"” die Maskew Miller Longman-prys vir jeugdrama.

Haar radiodrama “"Barnardbodensteinbuysgoeiemôre"” verower ’n tweede plek in die Radio Sonder Grense radiodramakompetisie. Barnard Bodenstein Buys is ’n in- en uitvoermaatskappy en Lindie Lourens werk as ontvangsdame vir dié maatskappy. Sy het onderskeidings gekry vir kantoororde en skakelbordwerk aan ’n sekretariële kollege, maar hier word sy tot die uiterste beproef. “"Klippekloof"” word in Junie 2014 uitgesaai. Die titel van die drama is simbolies van die kloof wat tussen twee broers ontstaan het, met die klippe simbolies van die harte van die broers. Die geoloog Marius Venter moet die klipformasies in die omgewing van die plaas Klippekloof ondersoek en bly op die plaas oor by Petrus en Kotie Versteen. Hulle is baie gasvry en hy voel dadelik tuis, maar in die nag word hy wakker van ’n perd wat runnik, gevolg deur ’n geweldige slag. By nadere ondersoek vind hy egter absoluut niks nie. Petrus vertel dan van die broedertwis tussen hom en sy broer Joachim, wat so erg was dat hulle ’n heining oor die plaas tussen hulle gespan het. Een nag word Joachim se seuntjie baie siek en die dokter van die dorp verongeluk met sy perd op die plaas teen die heining, met die seuntjie wat ook later die nag oorlede is. Elke donker nag verongeluk die dokter steeds op sy perd op die plaas. Die tragedie en die implikasies daarvan soos dit gaandeweg ontbloot word, verander Marius se lewe.

Sy skryf ook die jeugverhaal “"Giepie en Grootjie"” onder haar nooiensnaam, waarin die hoofkarakter, die seun Giepie, as derdepersoonverteller aan die woord is. Een nag ontdek hy dat sy oupagrootjie, wat hy voorheen slegs op ’n baie ou foto gesien het, langs sy bed sit. Giepie besluit om weg te loop, want sy ma gaan weer trou. Wanneer hy in die trein klim, is Grootjie saam met hom. Hy neem Giepie na ’n plaas en familie van hom wat hy duidelik nog nooit gesien het nie, en hy word betrek by ’n soektog na die mense se vyfjarige dogtertjie Leentjie. Hier neem Grootjie afskeid van Giepie. Tydens die soektog na die dogtertjie val Giepie in ’n grot en ontdek Leentjie daar. In hierdie afgeslote ruimte ontdek hy dieper waarhede en verkry meer insig in homself. So word hy meer volwasse, met ’n beter begrip van die lewe, homself en ander mense. Dit laat hom ook in die werklike lewe anders optree en hy aanvaar sy ma en sy aanstaande pa.

Ander pryse sluit in die Maskew Miller Longman-prys vir "BFF" in 2014 en "Swewende Maan" in 2012.




</doc>
<doc id="114695" url="https://af.wikipedia.org/wiki?curid=114695" title="Musa Dagh">
Musa Dagh

Musa Dagh (Turks: "Musa Dağı"; Armeens: Մուսա լեռ, "Musa leṛ"; Arabies: جبل موسى "Jebel Musa"; beteken "Moses se Berg") is 'n berg in die provinsie Hatay in Turkye. In 1915 het die plaaslike Armeense bevolking op die berg suksesvol verdedig teen die Armeense Volksmoord. Hierdie gebeurtenis het die Oostenrykse skrywer Franz Werfel geïnspireer om die roman "Die Veertig Dae van Musa Dagh" te skryf wat die verhaal van die Armeense Volksmoord aan die wêreld bekendgestel het.

Die Ottomaanse amptenare van die streek het 'n amptelike opdrag van die Turkse regering ontvang om die inwoners van ses Armeense dorpe: Kabusia (Kaboussieh), Yoghunoluk, Bitias, Vakef, Kheter Bey (Khodr Bey) en Haji Habibli uit die streek te verdyf. Dit was deel 'n wyer operasie wat sedert 1915 deur die Ottomane uitgevoer is. Tydens die opmars van die Turkse troepe het die Armeense bevolking van die dorpe, wat bewus was van die dreigende gevaar, skuiling gaan soek op die Musa Dagh en vir drie en vyftig dae die aanvalle van die Turkse weermag weerstaan. Omtrent 250 mans het aan die verdediging van die Musa Dagh teen die Turkse weermag in Junie 1915 deelgeneem. Een van die leiers van die Armeense verdediging was Movses Der Kalousdian, wie se Armeense naam dieselfde was as dié van die berg. Geallieerde skepe, veral die Franse 3de Eskader wat in die Middellandse see onder die bevel van Louis Dartige du Fournet was, het die geveg bemerk net toe die oorlewendes se ammunisie en voedsel besig was om op te raak. Die oorlogskepe het die oorlewendes gered en hulle dan na veiligheid na Port Said in Egipte gebring. Die Franse en Britse skepe, beginnende met die "Guichen", het altesaam 4,200 mans, vroue en kinders van die Musa Dagh ontruim.

Toe die Sanjak van Alexandretta in 1918 onder Franse beheer gekom het, het die meeste van die inwoners van die ses Armeense dorpe teruggekeer na hul huise.

Om die gebeurtenis te herdenk is in 1932 'n monument bo-op die berg opgerig om die gebeurtenis te herdenk. Op die 29 Junie 1939 is die provinsie ingevolge 'n ooreenkoms tussen Frankryk en Turkye aan Turkye teruggegee. Daarna het die meeste Armeniërs uit ses van die dorpe uit Hatay geëmigreer. Sommige van die inwoners van die dorp Vakıflı het gekies om te bly. Vakıflı is die enigste oorblywende etniese Armeense dorp in Turkye, met 'n bevolking van slegs 140 Turks-Armeniërs. Die meeste mense wat Hatay in 1939 verlaat het, het na Libanon geëmigreer waar hulle hulself in die munisipaliteit van Anjar hervestig het. Vandag, is die munisipaliteit van Anjar in ses distrikte verdeel, elkeen ter herdenking van een van die dorpe om die Musa Dagh.

Tydens die Franse die oorlewendes in 1915 gered het, het die Armeense hoofpriester aangehaal wat gesê het: "Die bose het net gebeur ... om vir die Here in staat te stel om ons sy genade te bewys."

Hierdie historiese gebeure het Franz Werfel geïnspireer om roman "Die Veertig Dae van Musa Dagh" (1933) te skryf, 'n fiktiewe verhaal gebaseer op Werfel se gedetailleerde ondersoek van historiese bronne. 'n Film met dieselfde naam is uitgereik in 1982.

Werfel het aan verslaggewers gesê: "Die stryd van 5,000 mense op Musa Dagh het my so gefassineer dat ek die Armeense mense deur die skryf van die verhaal wou help deur die verhaal aan die wêreld mee te deel".




</doc>
<doc id="114696" url="https://af.wikipedia.org/wiki?curid=114696" title="Ephigeni de Vos">
Ephigeni de Vos

Effie de Vos (*19 November 1919, Middelburg –†27 Junie 2002) was is ’n Afrikaanse skrywer van kinderverhale en dramas, hoewel haar doopnaam Ephigenie is, verskyn die meeste van haar skryfwerk onder die naam Effie de Vos (haar getroude van). Gedurende haar loopbaan skryf sy verskeie radiosketse, kinderverhale, kindertoneelstukke, operettes, eenbedrywe en dramas.

Ephigenie Hoek Kotzé is op 19 November 1919 op Middelburg in die Transvaal gebore as oudste dogter van die onderwyser Julius Bremer Kotzé en Sarah Hoek. Haar ouers wek ’n groot belangstelling in lees, toneelspeel en musiek in haar en sy vertolk gereeld kinderrolle wanneer rondreisende toneelgeselskappe hul dorp besoek. Wanneer haar pa ’n onderwyspos in Pretoria aanneem, trek die gesin soontoe.

Sy matrikuleer aan die Afrikaanse Hoër Meisieskool in Pretoria. Na matriek studeer sy verder aan die Universiteit van Pretoria waar sy die B.A.-graad en die Hoër Onderwysdiploma verwerf. Hier begin sy intens belangstel in wêreldskrywers soos Leo Tolstoi, Fjodor Dostojefski, Sigrid Undset en die beroemde Engelse en Nederlandse skrywers wat sy vir haar graad moet bestudeer.

Sy gee ’n aantal jare onderwys en trou dan in 1947 met die onderwyser Jan Christoffel de Waal de Vos. Ná haar huwelik (waaruit vier dogters gebore is) vestig sy haar buite Bloemfontein waar sy aktief betrokke is by toneelstukke afrig en self toneelspeel. Sy is op 27 Junie 2002 oorlede.

Wanneer die kinders groter is, begin sy ernstig skryf. Meeste van haar werke verskyn onder die naam Effie de Vos. Sy skryf radiosketse, kinderverhale, kindertoneelstukke, operettes, eenbedrywe en dramas.

Haar eenbedryf "Naand, tant Bettie!" word deur Dalro gepubliseer en opgeneem in die versamelbundel "Voetlig 2" onder redaksie van P.J. du Toit en Temple Hauptfleisch, asook in die bundel "Boomhuis, droomhuis". Hierin sien ’n vooraanstaande gesin ’n feitlik onbekende familielid, tant Bettie, vir die eerste keer in baie jare. Sy is egter nie heeltemal wat hulle verwag het nie.

Sy skryf ook die vollengte drama "Swart is die pad van vuur." Ander ongepubliseerde dramas van haar is "Die Engelse spook", "Konsternasie in die kombuis", "Kophou", "Samespraak", "Afrekening", "Balans", "Wie was hy?", "Oupa eend se bril", "Regter voor die regbank" en "Die voorsitter word oortuig".

Die kinder-operette "Die byeprinses" skryf sy saam met Izak Grové en Dietlof Potgieter.

"’n Handvol vere" is ’n versameling van haar rubrieke wat in 1980 in die program "Vrouerubriek" op Radio Suid-Afrika uitgesaai is.

Vir kinders skryf sy die bundel kortverhale "Ontmoet ons maats" en die verhaal "Die grootste avontuur".

Werke wat uit haar pen verskyn sluit in:




</doc>
<doc id="114698" url="https://af.wikipedia.org/wiki?curid=114698" title="Anastasia de Vries">
Anastasia de Vries

Anastasia de Vries is ’n Afrikaanse joernalis, rubriekskrywer en lektor aan die Universiteit van die Wes-Kaap.

Anastasia de Vries word in Ravensmead in die Kaap groot. Sy studeer aan die Universiteit van Wes-Kaapland (UWK), waar sy in 1988 ’n B.A.-graad verwerf met Afrikaans-Nederlands en Engels as hoofvakke. In 1989 behaal sy die B.A. Honneurs-graad in Nederlandse taal- en letterkunde en Afrikaanse taalgeskiedenis met lof. Dan sit sy haar nagraadse studie voort aan die Vrije Universiteit in Amsterdam in Nederland, waar sy in 1992 die Drs. Litt. kwalifikasie in Nederlandse taal- en letterkunde aflê. Van Julie 1989 tot Julie 1999 is sy dosent in Nederlands aan die UWK. In 2000 sluit sy aan by die redaksie van "Die Burger" in Kaapstad, waar sy tot 2001 subredakteur is in die nagkantoor en rubriek- en artikelskrywer is by die Klein Karoo Nasionale Kunstefees op Oudtshoorn. Tot einde 2002 is sy onderwys- en algemene verslaggewer en rubriekskrywer by "Die Burger" en van Februarie 2003 tot Desember 2003 doen sy mediaskakeling vir die destydse Potchefstroomse Universiteit vir C.H.O..

Sy sluit in Februarie 2004 aan by die redaksie van "Rapport" in Johannesburg, waar sy diens doen as spesialisverslaggewer vir nuus en rubrieke en artikels skryf oor veral taal, politiek, kerksake, onderwys, maatskaplike kwessies en mensestories. Later word sy assistent-redakteur van "Rapport" in die Johannesburgkantoor. Sy word in Januarie 2009 aangewys as "Rubriekskrywer van die Jaar" in die Media24 Groep en gesekondeer na die Universiteit van Stellenbosch as Media24 se Rykie van Reenen-genoot in die Departement Joernalistiek. In 2010 neem sy by Rachelle Greeff oor as boekeredakteur van "Rapport". Van die toekennings wat sy met haar joernalistiek verower sluit in ’n Mondi-toekenning vir kreatiewe skryfwerk, die FAK-prys vir ondersoekende joernalistiek en ’n Fedsas-toekenning vir voortreflike onderwysverslaggewing. Sy verlaat "Rapport" aan die einde van 2012 en in Januarie 2013 sluit sy as dosent aan by die UWK, waar sy Afrikaans doseer, veral die praktiese gebruik van die taal in kreatiewe skryfwerk, joernalistiek, dokumentontwerp en –redigering. In 2015 lei sy die Universiteit van Stellenbosch se skeppende skryfwerk werksessie vir rubrieke.

’n Keur uit haar verhaalrubrieke in "Rapport" word gebundel in “"Baie melk en twie sykers"”. Hierin skryf sy hoofsaaklik oor die mense van Ravensmead se verhoudings en kultuur, in ’n oorspronklike, kreatiewe styl wat wemel van fyn waarnemings en die raaksê van dinge. Sy publiseer ’n kortverhaal in "Boeke-Insig". Saam met Marion Hattingh skryf sy die handboek “"Leer Afrikaans"” en saam met George Weideman is sy samesteller van die versamelbundel “"Nuwe stemme 1"”,waarin voorheen ongepubliseerde digters se werk opgeneem word. Saam met Suzette Kotzé-Myburgh en Madri Victor stel sy die versamelbundel “"Bly"” saam, ’n kortverhaalbundel van die Universiteit van Stellenbosch se Woordfees van 2016, waarin kortverhale van onder andere Rachelle Greeff, Elias P. Nel, Erika Murray-Theron, Helena Gunter en Abraham H. de Vries opgeneem word.




</doc>
<doc id="114699" url="https://af.wikipedia.org/wiki?curid=114699" title="Eduard de Waal">
Eduard de Waal

Eddie de Waal is ’n Afrikaanse skrywer en die ouer broer van die skrywer Johann de Waal.

Eduard Hugo de Waal is in 1955 te Eldoret in Kenia gebore. Sy voorouers vestig hulle in 1909 in Kenia kort na die verwoesting van die Anglo-Boereoorlog in Suid-Afrika op soek na ’n beter lewe vir hulle nageslag, maar die familie keer terug na Suid-Afrika nadat onafhanklikheid aan Kenia toegestaan word in die sestigerjare. In 1972 voltooi hy sy matriek aan die Hoërskool Eshowe in Natal. Op skool is hy aktief in drama en speel onder andere ’n hoofrol in die skool se opvoering van “"Dienie speel toneel"”. Hy studeer verder aan die Universiteit van Pretoria, waar hy in 1977 die B.A.-graad en later ook die B.A. Honneurs-graad en die Hoër Onderwysdiploma verwerf. Hierna studeer hy verder in die Teologie en behaal in 1999 sy M.D.-graad in die Nuwe Testament.

“"Aan die wilde olyf"” is ’n studenteverhaal wat hoofsaaklik die universele spanning tussen goed en kwaad uitbeeld. Die taalgebruik is die realistiese spraak van studente van die tyd, met die verhaal wat in episodes, somtyds kort en versplinter, weergegee word. Hy skryf ook kortverhale en “"Die man wat gewag het op die vuur"” word in Augustus 1986 in "Tydskrif vir Letterkunde" gepubliseer.



</doc>
<doc id="114700" url="https://af.wikipedia.org/wiki?curid=114700" title="Ben de Wet">
Ben de Wet

Ben de Wet (*16 Januarie 1893, distrik Carnarvon – †14 April 1954, Windhoek) was ’n rektor van die Bloemfonteinse Normaalkollege en ’n Afrikaanse dramaturg.

Benjamin Albertus de Wet is op 16 Januarie 1893 op die plaas Klipkolk in die distrik Carnarvon gebore. Tydens die Anglo-Boereoorlog pas hy hier skape op omdat sy vier ouer broers as Kaapse rebelle op kommando was en die veewagters as wadrywers by die Engelse magte aangesluit het. Hy gaan dus eers op tienjarige leeftyd vir die eerste keer skool toe en wel na die dorpskool op Carnarvon. In 1911 matrikuleer hy aan die hoërskool op Carnarvon. Hy studeer vir ’n jaar aan Victoria Kollege op Stellenbosch en gee daarna onderwys op Zastron in die Vrystaat. In 1914 gaan hy na die Grey-universiteitskollege op Bloemfontein en vanaf 1916 studeer hy weer verder op Stellenbosch en behaal in 1918 die M.A.-graad. Op universiteit beywer hy hom vir die bevordering van toneelkuns en volksang en neem onder andere aktief deel aan die Anti-kakie-beweging (wat daarin geslaag het om vir die destydse verdedigingsmag ’n ander uniform te verkry).

Na hy sy graad verwerf is hy vir ’n ruk onderwyser aan Stellenbosch Boys High (later die Paul Roos Gimnasium) waar Paul Roos in daardie jare die hoof was. Hy gaan terug universiteit toe en behaal die Eersteklas Onderwyssertifikaat waarna hy lektor word aan die Universiteit van Stellenbosch en vir professor J.J. Smith behulpsaam is met "Huisgenoot". In 1922 gaan hy oorsee en studeer in Duitsland eers in Leipzig en daarna in München, waar hy in 1924 die Ph.D.-graad met lof verwerf met ’n proefskrif oor "Die proefnemings in leerplan-vryheid sedert 1900, met besondere inagneming van Duitsland en die Dalton-plan". Hierna onderneem hy ’n studiereis deur Europa en Engeland om die Dalton-skole beter te leer ken en keer dan terug na Stellenbosch, waar hy vir ses maande waarneem as lektor in die plek van professor Gawie Cillié. Hierna word hy hoof van die Tegniese Skool op Heidelberg in Transvaal. Hy ontmoet hier vir Martha Maria (Mattie) Knipe, wat as onderwyseres aan die skool verbonde is en trou later met haar. Die egpaar het vier kinders.

Later is hy agtereenvolgens lid van die personeel van die Pretoria Normaalkollege, dan van die Universiteitskollege van die Oranje-Vrystaat in Bloemfontein en dan die Bloemfonteinse Normaalkollege, waar hy 13 jaar onderhoof en 18 maande rektor is.

In 1944 bedank hy as rektor en gaan boer in Suidwes-Afrika met beeste en karakoelskape, terwyl hy ook vir ’n ruk redakteur is van "Die Suidwester" in Windhoek. Dwarsdeur sy lewe is hy betrokke by kultuur- en volksake en is onder andere sekretaris en later voorsitter van die Afrikaanse Taalbeweging op Stellenbosch. Hy is ook geesdriftige amateurtoneelspeler en as dosent tree hy dikwels op as regisseur van opvoerings, terwyl hy jare lank provinsiale bestuurslid van die Voortrekkers is. Hy is op 14 April 1954 in Windhoek in Suidwes-Afrika oorlede.

Hy het die drama "Braam en Juliana" geskryf. Terwyl hy aan die Universiteit van Stellenbosch verbonde was het hy verskeie sportliedjies, waaronder "Ikeys, ons kry julle jammer", "Riekatie Samma Kaboe" en "Drink maar nog ’n sopie", geskryf.

n Aantal van sy volksliedjies word opgeneem in die F.A.K. Sangbundel, terwyl hy aan die bekende "Sarie Marais" ’n vierde versie byvoeg. Hy het ook liedjies vir die Voortrekkers geskryf.





</doc>
<doc id="114701" url="https://af.wikipedia.org/wiki?curid=114701" title="Getalbegrip">
Getalbegrip

Getalbegrip is die vermoë om die waarde van getalle en hul onderlinge verhouding te begryp.



Wat is die getalwaarde van die onderstreepte syfer vir:

Die getal 1 256

Die getal 862



</doc>
<doc id="114702" url="https://af.wikipedia.org/wiki?curid=114702" title="Ferdinand Deist">
Ferdinand Deist

Ferdinand Deist (1944–1997) was 'n professor aan die universiteite van Suid-Afrika en Stellenbosch en die skrywer van verskeie teologiese werke asook boeke met verhale oor die Sandveld en sy mense.

Ferdinand Etienne Deist is op 9 Augustus 1944 op die plaas Kromrivier in die distrik Piketberg gebore. Sy vader was Nicolaas Hendrik Deist en sy moeder Susanna Elizabeth Jacoba Leygonie. Sy ouers was albei Suid-Afrikaanse sendeling-onderwysers wat mekaar in die dertigerjare in Nigerië ontmoet het terwyl hulle sendingwerk onder die Tiv-volk gedoen het. Sy oorgrootvader, Justus Deist, het in 1861 saam met sy vrou en kinders uit Hergershausen in die distrik Rotenburg an der Fulda uit Duitsland na Suid-Afrika gekom. Ferdinand begin sy skoolopleiding op Kromrivier in ’n plaasskool waarvan sy vader hoof is en hy sit sy skoolloopbaan voort aan die Laerskool Gimnasium in die Paarl, die Laerskool Theerivier in die distrik Clanwilliam en die Hoërskool Citrusdal, waar hy in 1961 matrikuleer. In 1962 voltooi hy sy militêre diensplig aan die Lugmaggimnasium te Valhalla in Pretoria. Vanaf 1963 studeer hy aan die Universiteit van Stellenbosch. Hy behaal in 1965 met onderskeiding die B.A. Admissie-graad met Grieks en Hebreeus as hoofvakke en begin in 1966 aan die Kweekskool te Stellenbosch studeer, terwyl hy terselfdertyd inskryf vir die B.A. Honneurs-graad in Semitiese Tale. Vir hierdie studies ken die Raad vir Geesteswetenskaplike Navorsing ’n beurs aan hom toe. In 1967 verwerf hy die B.A. Honneurs-graad met onderskeiding en in 1968 beide ’n M.A.-graad in Semitiese tale en ’n B.Th.-graad, albei ook met onderskeiding. Daarna begin hy in 1969 as lektor in Semitiese Tale (veral Hebreeus) aan die Universiteit van Port Elizabeth werk terwyl hy navorsing doen vir die D.Litt.-graad in Semitiese Tale. In 1971 behaal hy die D.Litt.-graad aan die Universiteit van Stellenbosch onder leiding van professor F.C. Fensham met ’n proefskrif getitel “"Die betekenissfeer van die leksikale morfeem /-y-r-‘-/ in die Profetiese boeke van die Ou Testament"”.

Gedurende sy studiejare word die Merensky-prys vir Grieks III aan hom toegeken, terwyl hy ook twee kere ’n merietebeurs (onder andere die Alex Humboldt-beurs) asook twee navorsingstoekennings van die Universiteit van Stellenbosch en ’n beurs van die Raad vir Geesteswetenskaplike Navorsing ontvang. In 1971 verwerf hy die Alexander von Humboldt Stipendium en vertrek in dieselfde jaar na die Philippe Universiteit in Marburg in Duitsland om onder leiding van professor Otto Kaiser navorsing te doen oor styl as ’n middel vir outeursbepaling van Ou-Testamentiese geskrifte. By sy terugkeer hervat hy sy pos as lektor aan die Universiteit van Port Elizabeth en voltooi hy die Lisensiaat in die Teologie aan die Universiteit van Stellenbosch met onderskeiding. Hy word in 1972 gelegitimeer as proponent van die Nederduitse Gereformeerde Kerk, maar doen slegs afloswerk by gemeentes soos Sutherland, Port Elizabeth-Sonheuwels en Walmer. Hy is op 30 November 1968 getroud met Henriëtte Mouton en hulle het drie kinders, twee seuns, Henk en Jaco, en ’n dogter, Karen. Hy het sy vrou ontmoet toe hulle saam leerlinge was aan die Hoërskool Citrusdal.

Vanaf 1969 tot 1976 is hy senior lektor aan die Universiteit van Port Elizabeth, tot 1975 in die Departement Semitiese Studies en daarna in Bybelstudie. In 1977 sluit hy as medeprofessor in die Ou Testament by die Universiteit van Suid-Afrika aan en word in 1980 professor, in 1986 hoof van die departement en in 1990 vise-dekaan van die Teologie Fakulteit. In 1992 sluit hy by die Universiteit van Stellenbosch aan as Hoof van die Departement Semitiese Tale en word later ook Hoof van die Departement van Antieke Nabye Ooste Studies, terwyl hy ook in 1992 en 1993 by die Raad vir Geesteswetenskaplike Navorsing betrokke is as Direkteur vir die Bybelvertalingprojek. Op akademiese gebied behoort hy aan verskeie organisasies en is onder andere tussen 1977 en 1982 lid van die hoofbestuur van die Suid-Afrikaans-Duitse Kultuurvereniging (vir wie hy in 1981–1982 mederedakteur is van hulle kwartaalblad), tussen 1986 en 1992 direkteur van die Ou Testament Werkgemeenskap van Suid-Afrika en in 1992 redakteur van "Journal of Northwest Semitic Languages". Hy werk ook mee aan die vertaling van die “"Lewende Bybel"”, waar hy verantwoordelik is vir die helfte van die Ou-Testamentiese boeke. Vanaf 1995 behandel hy die rubriek “"Geestelike waardes"” wat weekliks in "Die Burger" verskyn. Vir die radio dramatiseer hy die Bybelgeskiedenis in 1982 in tien episodes onder die titel “"Die Bybel leef"”. Verskeie navorsingartikels van hom verskyn in vaktydskrifte en hy lewer ook ’n groot aantal akademiese referate by verskeie seminare en aan ander universiteite, terwyl hy ook dikwels gevra word om bydraes te maak tot internasionale feesbundels. Op 12 Julie 1997 is hy in Heidelberg in Duitsland oorlede terwyl hy besoekende hoogleraar aan die Universiteit van Heidelberg was, besig met navorsing oor kulturele aspekte van die Antieke Nabye Ooste.

Vir die letterkunde is hy veral van belang vir ’n aantal vermaaklike kontreistories uit die Sandveld, wat in die bundels “"Pofadder en Peddelford"”, “"Die pomporrel-kônsert"” en “"Bom Appeltiet op Eselspoort"” saamgebundel word. Die verhale word weergegee in die tipiese spreektaal van hierdie streek en is in die tradisie van goeie stories nie altyd so heilig op die waarheid nie. Hy onderskei hom as ’n bobaas storieverteller wat weet hoeveel om uit te laat en hoeveel om in te sit, sodat die leser enduit geboei word deur die vertelstyl. Die verhale word goed gespys met humor en verder is dit ook van literêr-historiese waarde as optekening van ’n streek en sy mense en hulle gewoontes en taal, wat helaas reeds onherkenbaar verander het. “"Tweebeendiere en ander verskynsels"” is ’n verkenning van ’n aantal onderwerpe in kort stukke om tot die pit daarvan deur te dring, meestal vergesel van ’n luimige storie. Van hierdie verhale word in versamelbundels opgeneem, onder andere “"Vertellers"” en “"Vertellers 2"” van Merwe Scholtz.

Hy skryf verskeie teologiese vakkundige boeke. “"Die noodlottige band: Kerk en Staat in Oud-Israel"” behandel die intog van die Israeliete in Kanaän (Palestina) toe daar nog nie ’n koning was nie en daarna die instelling van die koning en die verhouding tussen staat en godsdiens. Hierdie vroeë werk besorg aan hom ’n ringsklag by die Sinode! In 1980 word “"Tussen angs en sekerheid: gedagtes oor gebed"” bekroon met die eerste Andrew Murray-prys vir godsdienstige literatuur. “"Oorstaptyd"” behandel die benadering tot probleme. “"Laat my volk trek"” ondersoek die uittogverhaal van die Israeliete uit Egipte, om daardeur in gesprek te tree met die Bevrydingsteologie. In 1988 verower hy die Acacia-prys vir tersiêre en algemene publikasies met “"Kom ons doen Bybelstudie"”, ’n boek wat hy saam met Jasper Burden geskryf het en wat in dieselfde jaar ook met ’n Andrew Murray-prys bekroon word. “"Sorry Sam"” is ’n verslag van sy vriendskap met ’n bruin teoloog en sy bewuswording hierdeur van die omvang van die apartheidsbeleid se onregte. Hy vertel van sy bruin kollega en vriend, Samuel Abrahams, wat onder die drakoniese apartheidsbewind verskeie kere verkleineer en geviktimiseer is en selfs in die tronk beland het. Aan die hand van hierdie menslike verhaal toon hy aan hoe apartheid inbreuk maak op die menswees van anderskleuriges en vra verskoning daarvoor, nie omdat hy persoonlik aandadig was nie maar omdat hy tog deel was van die stelsel. “"Hemelpastei en navolging"” behandel die verskil tussen dit wat mense sê en wat hulle doen. “"Die son het vlerke"” is ’n bundel met ’n keur uit sy rubrieke uit "Die Burger". In 2001 wen “"The material culture of the Bible"” die Biblical Archaelogy Society Publication toekenning vir beste boek met betrekking tot die Ou Testament.  Hierdie boek was onvoltooid met sy dood, maar word daarna deur Robert Carroll voltooi en uitgegee.

Hy lewer ook talle werke vir die jeug. In “"Mamma, was ek eers ’n bobbejaantjie?"” word jong kinders subtiel in geslagsvoorligting ingelei, terwyl “"Verstaan jou ouers"” tieners begelei in die oorbrugging van die generasiegaping. Saam met sy vrou gee hy ook die kinderbybel “"Toe Jesus op aarde was"” uit.

Sy biografiese skets word opgeneem in die International Biographical Centre van Cambridge se “"International Authors and Writers Who’s Who"” en dieselfde sentrum se “"International Who’s Who of Intellectuals"”. Met sy vertrek vanaf Unisa in 1991 oorhandig sy oud-kollegas ’n huldigingsbundel aan hom, getitel “"Old Testament science and reality"”, waarin 21 opstelle opgeneem word. In 1993 ken die Suid-Afrikaanse Akademie vir Wetenskap en Kuns die Pieter van Drimmelen-medalje aan hom toe vir die bevordering van Afrikaans. Die Universiteit van Port Elizabeth ken in 2000 postuum ’n eredoktorsgraad (D.Phil.-graad) aan hom toe vir sy lang en uitmuntende loopbaan as vakkundige in Ou Testamentiese en Ou Nabye-Oosterse studies.






</doc>
<doc id="114704" url="https://af.wikipedia.org/wiki?curid=114704" title="Gebbina Dekker">
Gebbina Dekker

Gebbina Dekker (14 September 1893 – 31 Mei 1957, Maitland, Kaapstad) was 'n Afrikaanse skrywer. Sy het haar as verpleegster bekwaam.

“"Sketse van vreugde en leed"” is Christelike sketse van haar ervarings as verpleegster. Sy teken die wanhoop van die roekelose wat opstandig veg teen die naderende dood en die blymoedige gelatenheid van die gelowige wat in vrede sterf, terwyl sy deurentyd nie net die liggaam nie, maar ook die siel verpleeg. In die skets “"Wat God verenig"” bring ’n eenvoudige ou man sy vrou na die hospitaal waar sy langdurige behandeling moet ondergaan. Hy keer terug plaas toe, maar vind die skeiding en eensaamheid so pynlik dat hy haar teen die dokter se advies gou weer kom haal. Sy verweer is dat wat God verenig, die mense nie mag skei nie, waartoe sy vrou beslis instem.




</doc>
<doc id="114709" url="https://af.wikipedia.org/wiki?curid=114709" title="Paravicini di Capelli">
Paravicini di Capelli

W.B.E. Paravicini di Capelli (*22 Februarie 1778 – †21 April 1848) was ’n hooggeplaaste militêre offisier van die Hollandse regering, wat in die tydperk van die Hollandse bewind aan die Kaap (1803–1806) diens gedoen het as aide-de-camp van goewerneur Janssens. Saam met die goewerneur onderneem hy reise na die binneland van Suid-Afrika en St. Helena, waaroor hy belangrike reisverslae skryf. Hierdie verslae dokumenteer die toestande, mense en gewoontes van die tyd, geskryf in die taal van die tyd.

Willem Bartholomé Eduard Paravicini di Capelli is op 22 Februarie 1778 gebore. Hy was ’n afstammeling van ’n baie ou familie wat terug dateer na ’n stamvader wat aan die Konings van Lombardye verwant was, en in die agste eeu as beskermheer van Charlemagne (Karel die Grote) in Noord-Italië opgetree het. Sy grootvader verhuis gedurende die godsdienstige oorloë en vervolginge na Nederland. Willem is die oudste seun van die offisier Johan Caspar Paravicini en sy vrou Anna Christoffelina Jacoba van Heemskerck. Ingevolge die familie tradisie begin hy sy militêre loopbaan reeds op die ouderdom van nege jaar as kadet in die artillerie. In 1792 ontvang hy die rang van luitenant en in 1793 en 1794 neem hy deel aan die veldtogte in Vlaandere. As lojale Oranje-ondersteuner doen hy aansoek om eervolle ontslag met die totstandkoming van die Bataafse Republiek en hy keer eers weer terug na die militêre in 1802, wanneer hy aangestel word as kaptein in die Vyfde Bataljon.

Feitlik onmiddellik word hy aangewys as aide-de-camp van die aangewese goewerneur na die Kaap, generaal Jan Willem Janssens. Voor sy vertrek trou hy in Den Haag met Hendrica Justina van Oldenbarneveld genaamd Witte Tullingh (1781–1845), wat saam met hom na die Kaap kom. As aide-de-camp van goewerneur Janssens onderneem hy in 1803 ’n uitgebreide reis saam met die goewerneur na die binneland van Suid-Afrika en hy skryf beide ’n amptelike reisjoernaal en ’n meer informele verslag van die reis aan sy vriende, alhoewel hierdie joernale in groot dele feitlik woordeliks ooreenkom. Met hulle terugkeer na Kaapstad in Augustus 1803 neem hy aktief deel aan die beplanning en voorbereiding van die te wagte Engelse aanval. Hy is ook betrokke met die voorbereiding van die toerusting vir die ekspedisie van Kommissaris-generaal J.A. de Mist in Oktober 1803 en die verplasing van die Khoi Korps vanaf Rietvallei na Wynberg. Saam met die goewerneur onderneem hy ook ’n reis na St. Helena in Mei 1804 en is hy outeur van die reisjoernaal hiervan. Hy word daarna in bevel geplaas van die kommunikasie tussen St. Helena en Kaapstad en saam met majoor Kuchler onderneem hy ’n oorsig van die artillerie posisies en batterye in die Kaapse Skiereiland, waarna hy ’n plan saamstel vir die verbetering van die verdediging. In Augustus 1804 word hy getaak met die organisering van ’n ketting van depots tussen die Kasteel en Swellendam, terwyl hy op sy reis ook ’n reeks seinposte opstel. Teen Oktober 1804 raak dit bekend dat hy terug verplaas is na Nederland om te dien in die Eerste Kompanie van die Tweede Artillerie Bataljon wat in Breda gestasioneer is. Omdat dit oorlogstyd in Europa was, moet hy wag tot April 1805 wanneer hy met toestemming ’n passaat vir homself, sy vrou en die weduwee van ’n medeoffisier bespreek op die Amerikaanse skip "Mary of Boston".

By sy terugkeer na sy vaderland sit hy sy militêre loopbaan voort in die Koninkryk van Holland en in diens van Imperiale Frankryk. Hy neem deel aan die veldtog in die Sweedse Pomeranse en Pruise in 1806, dien in die kusverdediging van Holland en neem in 1809 deel aan die weerstand teen die Britse inval in Zeeland. Terwyl hy in 1810 in Amsterdam diens doen, word ’n enigste seun (Johan Jacob Eduard Paravicini di Capelli) op 24 Junie vir hom en sy vrou gebore. Sy seun dien later as majoor in die artillerie in Den Haag. Steeds as kaptein is hy in bevel van ’n kompanie van die Negende Franse Artillerie regiment en hy dien in die Franse kamp te Bologna in 1811. Holland is in hierdie tyd geïnkorporeer in die Franse Ryk van Napoleon. In 1812 word hy bevorder tot luitenant-kolonel in die Weermag en hy neem deel aan Napoleon se Russiese inval van 1812, waar hy betrokke is in die veldslae van Wilna, Smolensk, Krasnoi en Beresina. Met die terugval vanaf Moskou doen hy vriesbrand aan beide voete op en word na die veldslag van Krasnoi vir ’n ruk deur die Russe gevange gehou. In 1813 neem hy deel aan die veldtog in Boheme en Sakse, waar hy in bevel is van ’n artillerie divisie. Saam met die garnisoen van Dresden word hy deur die Oostenrykers gevange geneem en na Hongarye geneem. Dit is eers na hy ’n petisie stuur aan die nuwe Koning van Holland, die Prins van Oranje, dat hy toegelaat word om tot aktiewe diens in die Nederlandse weermag terug te keer. As luitenant-kolonel in beheer van ’n artillerie-bataljon word hy teen hierdie tyd beskou as ’n artillerie deskundige en hy skryf en publiseer sy eerste artillerie-handboek in 1814, wat in 1831 herdruk word. In 1816 word hy aangestel as direkteur van die ordonnans tydskrifte te Antwerpen, waar hy nuwe tipes veldartillerie ontwerp. Hy word verplaas na Delft en tot 1824 inisieer hy verskeie belangrike hervormings met betrekking tot toerusting en organisering van artillerie. Hy is in bevel van verskeie militêre eenhede en word in 1834 bevorder tot generaal-majoor en hoof van artillerie, waarna hy aan die begin van 1841 aftree. Die laaste jare van sy lewe bly hy op Kralingen naby Rotterdam. Hier is hy op 21 April 1848 oorlede.

As aide-de-camp van die Bataafse goewerneur Jan Willem Janssens beskryf hy in sy verslag van 1803 ("Reize in de Binnen-Landen van Zuid-Africa. Gedaan in den Jaare 1803") die reis wat die goewerneur na die binneland onderneem. In sy verslag skryf hy slegs saaklik oor die Khoi en sendelinge, maar word bekoor deur die natuurskoon. Hierdie reis is ook deur die gids Dirk Gysbert van Reenen beskryf en die grootliks verskillende klem en wêreldsiening van ’n gebore Kaapse burger en ’n vreemdeling is duidelik wanneer die twee vergelyk word, ook in die taalgebruik. Sy joernaal (van hierdie reis en die een na St. Helena in 1804) word oorhandig van geslag na geslag en vind eindelik sy weg na die Algemeen Rijksarchief in Den Haag. Dit word in 1965 deur die Van Riebeeck-Vereniging gedruk.




</doc>
<doc id="114715" url="https://af.wikipedia.org/wiki?curid=114715" title="E.K.M. Dido">
E.K.M. Dido

E.K.M. Dido is ’n Afrikaanse skrywer en dosent in verpleegkunde aan die Wes-Kaap Verpleegkollege.

Elsie Katie Maria Dido is in 1951 op Tsomo in die Transkei gebore as die oudste dogter en die derde oudste van twaalf kinders. Haar moedertaal is Afrikaans, maar as kind leer sy ook Xhosa en Engels vlot praat. Die skooltjie in Tsomo bied klas net tot standerd vier. Ná standerd vier is sy na die sendingskool op Cofimvaba vir standerds vyf tot sewe en slaag dan standerd agt aan die Rooms-Katolieke kosskool op Cradock. Hierna moet sy noodgedwonge die skool verlaat om te help met finansiële bystand vir die res van die familie. Sy kies verpleging as beroep en voltooi haar basiese drie jaar opleiding en diploma in Kimberley. Daarna gaan sy in 1972 na Kaapstad, waar sy aanvullende diplomas in verloskunde, kraamversorging en psigiatrie behaal en per korrespondensie in 1983 ook haar matriek suksesvol aflê. Uiteindelik behaal sy ’n B.Cur.-graad in verpleegkunde deur die Universiteit van Suid-Afrika. Intussen trou sy, maar skei na ’n huwelik van nege jaar, waaruit haar dogter Vereena gebore word.

In 1988 word sy ’n dosent in etos en professionele praktyk by die Nico Malan Verpleegkollege (tans die Wes-Kaap Verpleegkollege) in Athlone in Kaapstad, waarna sy vryskutskrywer word, konsultasiewerk doen en gemeenskapsdiens verrig. Dan word sy dosent aan die Netcare-opleidingskollege in Kaapstad, terwyl sy in Blackheath woon. Sy dien op die direksie van die Suidoosterfees en van Woordkuns by die Klein Karoo Nasionale Kunstefees. Haar groeiende reputasie as skrywer van formaat bied onder andere aan haar die geleentheid om internasionaal te reis en met ander skrywers in aanraking te kom. In 1996 onderneem sy ’n reis na Nederland en België. In 2004 neem sy op uitnodiging deel aan die Writers Unlimited Skrywersfees wat in Suriname gehou is en as gas van die Nederlands Letterenfonds spandeer sy in 2008 ’n tyd as inwonende skrywer in Amsterdam in Nederland.

Sy is een van die eerste swart vrouens wat in Afrikaans publiseer. In al haar romans spreek sy sosiale kwessies aan, nie alleen dié van die swart gemeenskap nie, maar universele probleme onder alle lae van die samelewing. Sentraal hierin is ook die bewuste herdefiniëring van kulturele identiteit in die demokratiese Suid-Afrika en ’n onderliggende doelwit om die individu en die samelewing te motiveer tot verbetering en vreedsame naasbestaan. As outentieke nie-wit stem gee sy dan ook ’n unieke perspektief op die uitwerking van apartheid op die gemeenskap.

In “"Die storie van Monica Peters"” vertel die bruin vrou Monica Peters haar lewensverhaal as memoires aan haar kinders en kleinkinders, wat haar verhaal op band opneem. So sluit die verhaal ten nouste aan by die orale tradisie, waar verbeelding en agterna-interpretasie die vertelling kleur sodat dit moeilik is om tussen werklikheid en verbeelding te onderskei, die vertelwyse naïef en ongesofistikeerd is, die gebeure chronologies gerangskik word en geïdealiseer word en die karakters getipeer is eerder as genuanseerd. Die verteltydperk stem in alle opsigte ooreen met die tyd van apartheid, met Monica wat haar verhaal begin toe sy agt jaar oud was (in 1948, die jaar van die Nasionale Party se bewindsoorname) en dit beëindig in 1994 (die jaar van die demokratiese verkiesing), toe sy 54 jaar oud is. Haar storie is dus baie nou gekoppel aan die storie van die land. Monica word groot in ’n klein dorpie in Transkei waar die kinders van alle rasse steeds saam op die skoolbanke sit en daar rasseharmonie heers. Die nuwe magistraat dwing egter apartheid af en die rasse word op alle gebiede geskei. Monica raak verlief op Eric Richmond, die magistraat se seun, en wanneer sy swanger word trou hulle in die geheim in Swaziland. Na hulle huwelik is vrees en frustrasie hulle daaglikse lot, want hulle moet gedurig ontvlug om uit die hande van die gereg te bly. Hulle stryd teen apartheid neem hulle dan vir 25 jaar in bannelingskap in Londen. Na die vrylating van Mandela keer hulle terug na Suid-Afrika as vry mense. Ten spyte van die algemene bevryding van die bevolking, voel sy haar as bruin vrou steeds vreemd en ontuis in haar eie vaderland. Eric sterf dan in ’n sluipmoordaanval, wat Monica dwing om weer haar prioriteite in oënskou te neem. Haar goeie vriend Franklin, wat reeds baie jare op haar verlief is, stap egter in om die gaping in haar lewe te vul.

“"Rugdraai en stilbly"” behandel die diepgewortelde sosiale probleem van vrouemishandeling binne die huwelik, met die titel wat die mishandelde vrou se tradisionele reaksie op mishandeling beskryf. So probeer sy ’n wanbeeld aan die gemeenskap uitstraal dat alles in orde is en ontken teenoor haarself dat daar ’n probleem is. Die gemeenskap word gewoonlik nie om die bos gelei nie, maar ook hulle draai hulle rug op die probleem en bly stil. Bernadette Petroos (Bernie) word groot in die arm woonbuurt Aloevale en raak verlief op Randall Fontaine, van die ryk woonbuurt Victoria Park. Na hulle huwelik word Bernie blootgestel aan Randall se drankmisbruik, seksuele ontrou en aanrandings, terwyl sy gedurig finansiële probleme ervaar. Die bose kringloop wat partye in so ’n verhouding vasvang, word met insig beskryf. Daar is gereelde rusies oor die probleme, wat uitloop op die aanrandings, meestal opgevolg met berou, selfverwyt, versoening en beloftes dat dit voortaan anders sal wees. Bernie moet noodgedwonge later die hulp van ’n maatskaplike werker inroep en ’n hofbevel teen haar man verkry. Hoewel die roman eksplisiet didakties is, word die karakterbeelding hier meer genuanseerd as in haar eerste roman. Randall se chauvinistiese gedrag kan herlei word na sy eie kinderjare en ervaring van die verhouding tussen sy ma en pa. Die maatskaplike norme wat in sekere gedeeltes van die samelewing geld en die geloof dat die man hoof en dus heer en meester van die huis is, word ook uitgebeeld. Ander oorsake vir die probleem, soos die gebrek aan kommunikasie tussen die partye en die misverstande wat so ontstaan, word ook ondersoek.

“"’n Stringetjie blou krale"” handel veral oor rassespanninge in die hedendaagse Suid-Afrika tussen bruin en swart, asook die mens se soeke na ’n eie identiteit. ’n Jong Xhosa-meisie,Nomsa Hlabati, word na die dorp Tsomo toe gestuur om geleerdheid te kry. Hier woon sy in by ’n kinderlose bruin egpaar, Jan en Siena Hendriks.  Hierdie bruin egpaar neem haar later aan en sy sit haar skoolopleiding voort onder die naam Nancy Hendriks. Sy verwester en identifiseer so sterk met die bruin mense dat sy skaam is oor haar wortels en ontken sy is swart. Sy trou met die bruin man Bennie Karelse, maar hy verwerp haar en haar kinders wanneer hy uitvind dat sy ’n Xhosa is en nie bruin nie. Die onderdrukking van haar verlede lei tot nagmerries by Nancy en die sangoma Ma-Rhadebe raai haar aan om haar etniese herkoms te erken. Die stringetjie blou krale van die titel is simbool van haar verlede en sy moet dit aanvaar om heling te vind. Veral treffend is die gebruik van Afrikaans in die Xhosa-idioom, waarmee die taalskat en seggingswyse in Afrikaans verruim word. Die tradisionele kultuur van die Xhosa word gestel teenoor die hibridiese kultuur van die bruin mense, waardeur subtiele sosio-politieke kommentaar gelewer word. Rassisme tussen hierdie partye word verken, veral die gevoel van die bruin mense dat hulle nie gebaat het by demokrasie nie en steeds tussen die ander rasse staan. Die impak van die wit kultuur op beide word ook aangeraak, met die eindelike boodskap dat dit bevorderlik is om jou etnisiteit te aanvaar en te wees wat jy is, maar ook om ander mense se kulture te verstaan en aanvaar.

“"Die Onsigbares"” vertel van polisiemense van verskillende rasse en hulle gesinne se swaarkry, waardeur hierdie aktuele kwessie in hedendaagse Suid-Afrika oopgevlek word. Uiteraard word die geweld en korrupsie inherent aan die misdaadgolf wat die land teister, bespreek. Die titel verwys eerstens na die vroue, wat vir sowel hulle mans as die breër gemeenskap in hulle persoonlike lyding onsigbaar word, maar ook na die polisiemanne wie se trauma vir buitemense onsigbaar is. Die gesinne waarom die verhaal draai bly ook vir mekaar onsigbaar, aangesien kontak tussen hulle slegs per telefoon geskied. Op realistiese wyse word die destruktiewe fisiese en sielkundige kragte wat op polisiemanne inwerk en die impak daarvan op gesinsverhoudinge uitgebeeld. Die ongeleerde bruin vrou Joan Arries van Kaapstad, getroud met Willem, raak bewus van haar behoefte aan ondersteuning en plaas ’n advertensie in die koerant. As resultaat word sy die skakel tussen vier gesinne, ’n Xhosa (Gladys en Joe in Soweto), wit (Kobus en Nadia in Pretoria) en nog ’n bruin gesin (Shalon en Adam in Oos-Londen). Die keuse van hierdie gesinne beeld die impak van misdaad oor rassegrense heen uit, maar gee ook aan die skrywer die geleentheid om die groepe se verskillende verledes tydens apartheid na te gaan. So word die boodskap ook gegee dat dit beter is in die nuwe Suid-Afrika om hande te vat oor die rassegrense heen as om ’n wig tussen rasse te probeer indryf. In die roman word die gesinne, maar veral die vroue, se ervarings beskryf. Die polisiemanne gebruik verskillende maniere om die byna onhoudbare stres van geweld, gevaar en tekort aan geld te hanteer. Sommige gaan op in godsdiens, ander maak of niks verkeerds is nie en krop op, ander raak korrup, ander gee uiting aan hulle opgekropte aggressie deur geweld. Sersant Joe aanvaar byvoorbeeld omkoopgeld om dokumente te verander; sersant Adam is in beheer van ’n dwelmsmokkelary en reël dat die staatsgetuie teen hom vermoor en die staatsaanklaer omgekoop word; en Kobus skiet vir Nadia. Hierdie roman verteenwoordig ’n hoogtepunt in die skrywer se oeuvre tot op daardie stadium.

“"’n Ander ek"” plaas die kollig op die uitgeworpenes in die samelewing wat gedwing word om op die straat te probeer oorleef. Die titel verwys na die soeke na identiteit asook na die ander mens wat in elkeen van hierdie straatmense leef. Die hoofkarakter is ’n vrou wat in ’n motorkaping aangerand en verkrag word. Sy is daarna vir meer as sewe maande in ’n koma en lei aan geheueverlies. Na haar fisiese herstel word sy op straat gedwing en moet self regkom in haar pogings om weer haar eie identiteit te herwin, terwyl sy eerstehands kennis maak met die haglike omstandighede waaronder straatmense moet oorleef. Om ’n identiteit te kry noem sy haarself Egidius Papier en sy neem haar intrek by die bergies van Kaapstad. Brainy neem haar onder sy beskerming en leer haar hoe om te oorleef. Hy het eens op ’n tyd baie eiendomme besit, maar is deur omstandighede ook op straat gedwing. Egidius leer die harde werklikheid van bestaansangs, alleenheid en vrees van hierdie soort lewe ken, maar word ook gekonfronteer  met onverwagte medemenslikheid. Haar desperate soektog na identiteit lei haar eindelik tot die beslissende konfrontasie met haar verlede.

“"Emma en Nella"” takel die tema van die dwelmprobleem. Die verhaal verskyn eers as vervolgverhaal in "Die Burger", waarna dit uitgebrei en verwerk word vir publikasie. Emma Steenkamp is ongetroud nadat sy die skok en vernedering moes ervaar om voor die kansel in die steek gelaat te word. Sy vind ’n baba wat weggegooi is in ’n boks langs die N1. Sy neem die baba aan, al het sy fetale alkoholsindroom, en noem haar Nella. Hierdie besluit van Emma bring Gert terug in haar lewe. Hy maak ’n buitengewone belofte om ’n pa vir Nella te wees en vir Emma op ’n afstand te help om haar groot te maak. Daar is egter niks meer in die verhouding as dit nie. Hierdie ongewone verhoudings en gesin werk vir ’n ruk heeltemal goed. As dertienjarige begin Nella egter vreemd optree en Emma vermoed Nella gebruik die dwelm tik. Hierna begin Emma se desperate stryd om haar kind te help. Die praktiese waarde van die boek lê in sy inligting oor fetale alkoholsindroom, die gevaartekens van dwelmmisbruik en die gevare en behandeling van dwelmverslawing.

Haar kortverhale, waaronder “"Die prediker"”, “"Baby"”, “"’n Nuwe ID"” en “"Ryper liefde"”, word ook in versamelbundels soos “"Die Afrikaanse kortverhaalboek"”, “"Biltong en Barakat"”, “"Die stukke wat ons sny"”, “"Douspoor"” en “"Stroomversnelling"” opgeneem. Op die literêre webwerf LitNet lewer sy benewens kortverhale ook die gereelde rubriek “"Brief van Dido"”.

Haar eerste poging tot die skryf van ’n drama is die verwerking van haar kortverhaal “"Baby"” vir die verhoog. Hierdie drama debuteer by die Suidoosterfees in 2012. Hierin bring sersant De Wit die kulkunstenaar oom Attie en sy dogter Baby na Nooi se ouerhuis. Attie se kar het gaan staan en hulle soek onderdak vir die nag. Nooi vermoed egter onraad en begin vrae vra oor Baby se herkoms en toestand. Die kortverhaal is gereeld vir skole in die Wes-Kaap en landswyd voorgeskryf.

In 2005 ken die Universiteit van die Wes-Kaap ’n eredoktorsgraad (D.Litt.-graad) aan haar toe vir haar bydrae tot die literêre wêreld.





</doc>
<doc id="114718" url="https://af.wikipedia.org/wiki?curid=114718" title="Tilla Diedericks">
Tilla Diedericks

Tilla Diedericks is ’n Afrikaanse aktrise, dramadosent en digter.

Tilla Diedericks is op 16 Junie 1946 gebore. Sy matrikuleer aan die Hoërskool J.J. du Preez in die Kaap en studeer dan verder aan die Universiteit van Stellenbosch. Sy is getroud met Jannie Diedericks, adjunk-hoof van die Laerskool Brackenfell; hulle het twee seuns, Rigard en Dieter. Sy sluit aan by die Bellville Afrikaanse Toneelvereniging, waar sy aan produksies begin deelneem. Vanaf 1975 studeer sy aan die Akademie vir Dramakuns, waar sy in 1977 haar Lisensiaat in Spraak en Drama behaal. Hierna tree sy op in verskeie televisiereekse, onder andere “"Geknelde land"” (waarin sy die vroulike hoofrol vertolk), “"Ouens soos ons"”, “"Die seeduiker"”, “"Ou grote"”, “"Jackpot"” en “"Vloeksteen"” en in die enkeldrama “"Lied van die lappop"”, terwyl sy ook ’n rol in die sepie "7de Laan" en "Suid-Ooster" vertolk het. Op die verhoog tree sy op in onder andere “"Die held"”, “"Papawerwyn"”, “"Die Van Aardes van Grootoor"”, “"Kat in die donker"”, “"Die aand van 16 Januarie"”, “"Library tours"”, “"The Effect of Gammarays on the Man in the Moon"”, “"Ek onthou vir Mamma"” en “"Hups in die hydro"”.

Vanaf 1980 tot 2002 besit sy haar eie dramaskool in Brackenfell in die Kaap (die Brackenfell Spraak en Dramaskool), terwyl sy televisiewerk, radiowerk (onder andere in die radiovervolgverhaal “"Die kollig"”) en oorklankingswerk doen. In hierdie tyd doen sy werk vir die Kaapse Raad vir Uitvoerende Kunste (KRUIK) en bied onder andere ’n biblioteek-toerprogram in Wes-Kaapland aan, waar sy saam met Diane Wilson opvoerings in dorpe soos Hermanus, Langebaan, De Doorns en Piketberg doen. As regisseur hanteer sy verskeie opvoerings en word onder andere as beste regisseur aangewys vir die toneelstukke “"Dis nou te laat"” en “"Wit leuens en swart dade"” in onderskeidelik die landwye ATKV kompetisie en die Vishoek Toneelfees. Na sluiting van haar dramaskool doseer sy drama aan Curro Private School en later Tygerberg Hoërskool, terwyl sy steeds private klasse gee, onder andere vir leerlinge van Gene Louw Laerskool. As drama-beoordelaar tree sy op by eisteddfods, onder andere by die 2014 George Loerie-eisteddfod en die 2015 Calvinia-eisteddfod en die 2016 Mosselbaai-eisteddfod. In 2002 tree sy op by Woordfees op Stellenbosch, waar sy van haar eie gedigte voorlees. Van haar artikels verskyn op LitNet, waar sy onder andere haar oorsese reis na Thailand beskryf. Sy bly in Brackenfell in die Kaap.

As digter debuteer sy in “"Nuwe stemme 1"” en van haar verse word opgeneem in “"Groot verseboek"” en “"Die Afrikaanse poësie in ’n duisend en enkele gedigte"”. Hierdie gedigte handel oor die gewaarwordings van ’n ontgogelde huisvrou, die liefde en herinneringe. Sy lewer ook sosiale kommentaar. Vir die bekende sangeres Lise-Stassen Coen en ander skryf sy soms lirieke.




</doc>
<doc id="114724" url="https://af.wikipedia.org/wiki?curid=114724" title="Carina Diedericks-Hugo">
Carina Diedericks-Hugo

Carina Diedericks-Hugo is ’n bekroonde Afrikaanse skrywer van jeugverhale. Sy was getroud met die digter Daniel Hugo.

Carina Diedericks is op 11 Maart 1977 in Johannesburg gebore as die jongste van drie kinders. Sy het twee ouer broers, Christiaan en Gerhard. Sy word groot in Johannesburg, Pretoria en Kaapstad. Haar skoolopleiding begin sy in Roodepoort by die Laerskool Horison en in Pretoria bly die gesin vir vier jaar in Waterkloofrif en gaan sy na die Laerskool Anton van Wouw. Aan die begin van graad ses trek hulle na Kaapstad, waar hulle eers by die see bly en later Constantia toe trek. Sy gaan na die Laerskool Groote Schuur en matrikuleer dan in 1995 aan die private Herschel Girls School in Claremont. In haar matriekjaar is sy onderhoofmeisie. Sy besoek Boston in Amerika in graad elf as uitruilstudent, waar sy skoolgaan aan Brooks School. Hierdie geleentheid gebruik sy om vir ses weke deur Amerika te reis en gaan van Boston via Cape Cod, Washington, Atlanta en Orlando na Miami. Daarvandaan gaan sy na New Orleans, oor die breedte van Amerika na die Grand Canyon, Dallas en Las Vegas en dan na Los Angeles, San Diego en San Francisco. Hiervandaan gaan sy noord na Seattle, maak ’n draai by die Niagara-waterval en spandeer geruime tyd in New York voordat sy na Suid-Afrika terugkeer om te matrikuleer.

Aan die Universiteit van Stellenbosch behaal sy in 1999 ’n B.A.-graad met lof in Internasionale Studies, in 2000 ’n B.A. Honneurs-graad met lof in Afrikaans-Nederlands en in 2005 ’n M.Phil.-graad met lof in Joernalistiek. In Maart 2003 word sy aangestel as kinderboekredakteur by Human & Rousseau Uitgewers, waarna sy in Maart 2008 ’n betrekking aanvaar as redakteur by Protea Boekhuis. In hierdie tyd dien sy ook as ondervoorsitter van die Stigting vir Bemagtiging deur Afrikaans. Daarna is sy skrywer, resensent en onafhanklike uitgewerskonsultant, waar sy onder andere reis-artikels skryf vir "Great Guide". In 2015 is sy vir ’n ruk assistent-bestuurder van Bartinney Wine and Champagne Bar, waarna sy optree as kommunikasie-bestuurder van Longridge Wine Estate. Sy is getroud met die digter Daniel Hugo en hulle bly eers in Observatory in Kaapstad en daarna op Stellenbosch. Hierdie huwelik beland egter in 2012 op die rotse en in 2014 raak sy verloof aan Bertus van Niekerk.

Sy skryf jeugboeke en is veral bekend vir die “"Thomas@"”-reeks. Thomas Steyn is saam met sy vriende Hannes en Thabo en vriendin Alex betrokke in avonture wat in die hedendaagse wêreld van Internet-kafees, rekenaarspeletjies en multikulturele woonbuurte afspeel. Die reeks spreek nie sosiale probleme nie en is eerder daarop gemik om goeie gehalte leesplesier te verskaf. Hierdie boeke is uniek in sy aanwending van elektroniese platforms wat die skrywer gebruik om die storie te help vertel. “” vertel hoe die maats die nuwe rekenaarspeletjie toets wat Harry van die Cyber Tiger internet-kafee vir hulle gee. Skielik verskyn ’n skerpioen en rye en rye syfers op die rekenaarskerm. Thomas is oortuig dat dit ’n rekenaarvirus is, maar hy het ander belangrike dinge by die skool wat hom besig hou. Dan breek iemand in die middel van die nag by sy kamer in en krap tussen sy CD’s rond. Dit wil lyk asof iemand desperaat is om die CD met die rekenaarspeletjie in die hande te kry. In “” gaan Thomas en sy maats vir die langnaweek see toe. Hier ontdek hy ’n deurtjie in die vloer van hulle strandhuis en in hulle speurtog moet hulle ’n hele spul raaisels oplos. Die hooftema is perlemoendiefstal en smokkelary. “” word in 2005 bekroon met die ATKV Kinderboektoekenning vir Graad 6-7. In “” word die sepie-ster Fleur Vermaak ’n klasmaat van Thomas-hulle. Hannes is onmiddellik verlief op haar, maar sy het net oë vir Thomas, wat getrou bly aan Alex. Thomas sien egter ’n geheimsinnige man wat agter Fleur aan is. In 2006 verower “” die ATKV Kinderboektoekennings vir Graad 6-7. “"Thomas@aksie.net"” verower in 2008 die ATKV Kinderboektoekennings vir Graad 6-7. Thomas-hulle se skooltoer na Namibië is die onderwerp van “”. Tydens hulle besoek aan die geheimsinnige spookdorp Kolmanskop sien Thomas ’n verdagte man wat naby sy kar op ’n selfoon praat. Thomas en Alex hoor toevallig ’n deel van die gesprek, waarna Thomas gewaarsku word dat Alex sal seerkry as hy iets daaroor sou sê. “” is ’n geïntegreerde leeservaring omdat dit kom saam met ekstras soos QR-kodes wat die leser lei na ’n foto, klankgreep en video; ’n spesiale MXit-kanaal en die webwerf van die Radikale Rockfees waar die leser sy eie musiek kan meng. Thomas se vriende Lukas, Thabo en Hannes begin die Hectic Hamburgers rockorkes sonder hom en hulle gaan aan ’n groot rockfees deelneem. Sy meisie Alex bring hopeloos te veel tyd saam met Hannes deur en hy beland in die moeilikheid by die skool. Al die mededinging lei eindelik tot gewelddadige optrede. Hierdie boek word in November 2011 vir sy multimedia aanslag met ’n silwer Pendoring-toekenning vir reklame bekroon as wenner in die Kategorie Geïntegreerde Veldtogte. In “"Thomas@vrees.net"” luister Thomas laat een aand ’n geheimsinnige gesprek af, waarna hy oortuig is sy pa is bang vir iets of iemand. In die gesprek word verwys na ’n geheimsinnige Rus en dat Thomas en sy gesin ekstra beskerming nodig het. Hierna probeer Thomas uitvind wat agter alles sit in ’n spannende speurverhaal. Die “"Thomas@"”-reeks word vir die televisie verfilm en vanaf April 2013 op KykNet gebeeldsaai. Henriëtta Gryffenberg is die hoofskrywer van die eerste reeks, met Carina wat self ’n paar episodes skryf, waarna Carina vir die tweede reeks oorneem as hoofskrywer.

Sy skryf ook ’n aantal ander jeug- en kinderboeke. “"Koning Henry"” is die ironiese bynaam van die hoofkarakter Henry de Vries, wat oorgewig is, ongewild by sy klasmaats en ’n treurige sportman. Deur sy toevlug te neem tot die rekenaar ontdek hy gaandeweg homself en leer om sy probleme te oorkom. In 2004 verower “"Koning Henry"” ’n ATKV Kinderboektoekenning vir Graad 8-10 en hierdie boek is in dieselfde jaar ook op die kortlys vir die toekenning van die M.E.R.-prys vir jeuglektuur. “"Operasie M.I.A.A.U."” (wat staan vir Die Magtige Internasionale Anti-Aapskeloerders-Unie) is vir jonger kinders en het die elfjarige seun Felix as hoofkarakter. Teen sy sin word hy by die geheime organisasie M.I.A.A.U. betrek, wat deur katte bedryf word en wat bullebakke met bose magte vastrek. Die katte sien neer op mense en verwerdig hulle slegs om met Felix te praat omdat hy hulle kan help om ’n bose plan, wat kinders en katte se lewens kan versuur, te fnuik. In 2006 word “"Operasie M.I.A.A.U"” met ’n ATKV Kinderboektoekenning vir graad 4-5 bekroon. “"Die verdrinking van Josua van Eeden"” begin die dag wanneer Josua deur weerlig getref word. Wanneer hy sy oë oopmaak, is die eerste ding wat hy sien ’n engel met ’n skootrekenaar onder die arm en bevind hy hom in die wêreld van gevaarlike en komplekse tegnologiese speletjies, terwyl verhoudings met die teenoorgestelde geslag nie uitbly nie. Dinge raak meer ingewikkeld wanneer hy ontdek alles is meer as net ’n speletjie en alles word deur ’n meester beheer. Die manuskrip van “"Permanente ink"” is in 2011 ’n gesamentlike naaswenner in Lapa se jeugromankompetisie en wen in 2012 die ATKV-kinderboektoekenning vir graad 8-10. Hierdie roman handel oor ’n reeksmoordenaar wat in Kaapstad doenig is en tienerpaartjies teiken as sy slagoffers. Die paartjies se lyke word elke keer langs mekaar gevind, die meisies met ’n steekwond in die bors en die seuns vergiftig. Vier van Hoërskool Duiwelspiek se graad 11-leerlinge kry dan die opdrag om die ou koshuis te renoveer as deel van hulle detensie-straf en hulle raak toenemend betrokke by geheimsinnige mense en gebeure.

In 2000 wen sy die Insig-MTN-Woordfees Skrywerskompetisie en die Bloemfonteinse Skrywersvereniging se Skrywerskompetisie. Sy is ’n finalis vir die Sanlamprys vir Jeuglektuur in 2002.






</doc>
<doc id="114725" url="https://af.wikipedia.org/wiki?curid=114725" title="Wiskundige terminologie">
Wiskundige terminologie

'n Groot aantal tegniese woorde en terme word in wiskunde ingespan. Die terme verskyn dikwels in woordsomme, lesings en in die gedrukte media. Baie van hierdie woorde is algemene Afrikaanse terme, maar kan 'n meer spesifieke, nie-ooglopende betekenis hê wanneer dit in 'n wiskundige konteks gebruik word.

Verwantskapstekens

Som van / vermeerder / totaal

Verskil / verminder / - (minus)

Produk van / vermenigvuldig / × (maal)

Deler / deeltal / kwosiënt / ÷ (deel)

Veelvoude

Faktore

Magte

Getalle

Volgorde van bewerkings



</doc>
<doc id="114726" url="https://af.wikipedia.org/wiki?curid=114726" title="Walser">
Walser

Die Walsers is 'n Duitssprekende etniese groep in die Alpe. Vanaf die jaar 1000 het die Walsers vanuit die onherbergsame Alpe-gebiede in vandag se Kanton Wallis (Switserland), na die Oostelike valleie van Switserland, die Noord-Weste van Italië, Liechtenstein en die Weste van Oostenryk, (veral Tirool), die Savoy, en Beiere getrek. Oor 'n lengte van sowat 300 km in die Alpe is daar vandag nog ongeveer 150 Walser-nedersettings.

Hulle afstammelinge praat vandag nog op baie plekke steeds 'n kenmerkende Hoogste-Alemanniese dialek, die Walserduits.

Ongeveer 1000 jaar gelede het die Alemanne op hulle migrasie vanuit die Berner Oberland, die Goms-vallei in die Wallis bereik en het so die boonste gedeeltes van die andersins Franssprekende Rhône-vallei bevolk.

In die 13de tot 14de eeu begin enkele groepe van Walliser of Walser, die Rhône-vallei en sy kantvalleie te verlaat, en het hulle na ander hooggeleë Alpevalleie getrek.

'n Rede vir die middeleeuse Walser migrasie was die groterwordende bevolking (bevolkingsdruk) en die soeke na nuwe landbougrond. Die Walser-migrasie moet hier in 'n soortgelyke konteks as die Duitse nedersettings in die Ooste van Europa in die Middeleeue gesien word. Die Walsers het tegnieke ontwikkel wat hulle in staat gestel het om die hooggeleë berggebiede vir landboudoeleindes te ontsluit. Die Duitssprekende heersers van die meestal Romaans-sprekende Alpe-gebiede het hierdie nedersettings in hulle gebiede sterk aangemoedig deur vryskelding van belasting en die toekenning van spesiale regte aan die koloniste. Die Walsers het dus die moontlikheid gekry om hulleself van die middeleeuse lyfeienaarskap te bevry deur voorheen onbewoonde en onherbergsame gebiede te gaan bevolk en landboukundig te gaan ontsluit. Die Walsers is as gevolg van hulle eiesoortige regstatus en regstelsel ook die "Vrye Walsers" genoem. In die besonder, is die Walsers uit die dorp van Gressoney sedert die 16de eeu bekend as suksesvolle smouse en rondreisende handelaars bekend. Hulle het die kliënte in die laerliggende dele van Sentraal-Europa van goedere bedien wat oor die Alpe vervoer moes word.

'n Uitbeelding van die tye van verandering van die bergboerderystreke, en van die Walsers in besonder is aan die begin van die 1980's, in die 9-deel TV-produksie "Die funfte Jahreszeit" met Dietmar Schönherr, verfilm.

Daar bestaan 'n wydverspreide mening dat daar 'n bepaalde Walser boustyl is. Dit is egter foutief, omdat die houtboustyl nou oor die hele Alpe versprei is.

Weens hulle gesonde lewenstyl en gehardheid was die jong Walsers gesogte huursoldate in die Middeleeue.

Die kultuur en taal van die Walser het gedeeltelik tot vandag nog lewend gebly; die Hoog-Alemanniese dialek verskil van die hoë Alemanniese dialekte van die Graubünden, en die middel Alemanniese dialekte van die Vorarlbergomgewing. 'n Tipiese kenmerk van die Walser Duits is die sch-klank in woorde soos "schi (sie)" "jy' (Enkelvoud en Meervoud), "böösch" (böse) "boos", "ünsch/iisch" (uns) "ons", "Müüsch/Miisch" (Maus) "muise", "Hüüscher/Hiischer" (Hauser) "huise". Verdere kenmerke van die Walserduits is algemene kenmerke van die suidwes-Alemanniese dialekte, maar in die Graubünden en Vorarlberg verskil hulle aansienlik van die eienskappe van die plaaslike Suidoos-Alemanniese dialekte, sodat die taal duidelik 'n eie karakter het. Dit sluit in die teenwoordige tydsvorme er" geit/gäit (er geht/hy gaan), schteit/schtäit" (steht) "hy staan," (ook in Bernduits en in die naburige nie-Walser dialekte, er" gaat/goot, schtaat/schtoot") of die twee-lettergreep Meervoud van sterk manlike vorm, soos "Taga, Tage," "dae" (in die naburige dialekte, egter apokopiert en dikwels met umlaut "Taag" of "Tääg"). Dieselfde geld vir /ch/ wat 'n skerp en klank /k/ soos in "Chind" wat "Kind" word, wat wel 'n algemene kenmerk van die hoë Alemanniese dialekte is maar in die naburige dialekte in die Ryn-vallei by Chur, Liechtenstein en Vorarlberg nie meer voorkom nie.

Die inwoners van die Walserdorpe in die Kanton Graubünden staan daar taalkundig uit in die besonder, waar in die omliggende omgewing andersins Rhaetormaans gepraat word. Dus, byvoorbeeld, word in die munisipaliteit van Obersaxen Duits gepraat terwyl in die hele res van die gebied van die Vorderrhein, die grootendeels die Rhaetoromanse dialekte gebruik word.

Alhoewel die Walliserduits en die Walserduits in Switserland behoue gebly het, het dit in Tirool, Piëmont en Savoye heeltemal verdwyn.

Sedert 1962, hou die Internasionale Vereniging vir Walserdom (IVfW) elke drie jaar 'n internasionale Walser vergadering. Die belangrikste doel van hierdie vergaderings is die gereelde koestering van die gemeenskaplike kulturele erfenis van verskeie nedersettings met walser erfenis. Die vergaderings het plaasgevind in die volgende plekke:





</doc>
<doc id="114727" url="https://af.wikipedia.org/wiki?curid=114727" title="Walserpaaie">
Walserpaaie

Walserpaaie is grotendeels voetpaaie wat die dorpe van die Walsers verbind het en sodoende vanaf die 13de en 14de eeu ook die hoogste valleie in die Alpe met mekaar verbind het (van die Aostavallei tot Tirool). Voor die koms van motorvoertuie was hierdie paaie, wat op die bergrûe loop, dikwels die kortste en vinnigste roete tussen die verskillende Alpevalleie. Baie was nie eens as muilroetes vir pakdiere geskik nie. Die verbinding tussen die Walsernedersettings en die laerliggende dele van dieselfde vallei was vroeër meestal nie meer as 'n muilspoor nie. Die totale lengte van al die Walserpaaie saam word op ongeveer 1 000 km geskat.

Deesdae word hierdie paaie vir toerisme gebruik. In 2010 is die Walserweg Graubünden bekendgestel. Dit is 'n konsolidasie van die paadjies wat vroeër die verskillende Walsernedersettings in Graubünden (Switserland) met mekaar verbind het. Dit sluit aan by die Walserpaaie in Vorarlberg in die noorde van Italië en vorm nou die Groot Walserpad.




</doc>
<doc id="114728" url="https://af.wikipedia.org/wiki?curid=114728" title="E.J. Dijkman">
E.J. Dijkman

E.J. Dijkman (1840–1922) was die skrywer van die eerste Suid-Afrikaanse kookboek.

Elizabeth Jane Eckley is op 25 Augustus 1840 in Londen gebore as dogter van John Collins Eckley en Jane Smith. Sy het drie broers (John Collins, Alfred Lloyd en William Henry) en twee susters (Margaret Ann en Henrietta Caroline) gehad. Haar vader was ’n skeepskaptein wat ongeveer 1845 met sy gesin na Kaapstad emigreer en hom eers hier en later in die vyftigerjare op Worcester vestig. Op 7 Januarie 1862 trou sy op Worcester met die sendeling Jan Hendrik Dijkman, wat op 22 Augustus 1839 in Rotterdam in Nederland gebore is. As sendeling van die Nederlandse Zendinggenootschap het hy in die veertigerjare na Suid-Afrika gekom. Sy verafrikaans hierna heeltemal. Die egpaar het sewe kinders, Elizabeth Jane Marie (gebore 4 Oktober 1863), John Henry de Vos (4 Januarie 1864), Bernardus Alfred Lloyd (25 April 1868), William George Harwood (19 Januarie 1869), Alfred George Eckley (7 Maart 1870), Gerard Arnold Barry (24 Mei 1872) en Gesina Catharina Adriana (24 Junie 1875).

Haar man was aanvanklik vir twaalf jaar ’n sendeling op Hermon, naby die grens van Basoetoland (tans Lesotho). Die Basotho’s het met hulle kwale na haar gekom en as praktiese mens het sy gehelp sover sy kon en gou het sy ’n deeglike kennis van siekte opgedoen en vir haarself ’n boekie volgeskryf met eenvoudige maar doeltreffende boererate. Hierdie kennis kom later handig te pas met die publikasie van haar bekende kook- en huishouboek. Na twaalf jaar laat vaar haar man die sendingwerk om ’n besigheid in Tulbagh te begin. In 1880 gaan bly die gesin in die Paarl, waar hy by D.F. du Toit & Co, die drukkers van "Die Afrikaanse Patriot", werk. In 1893 verhuis hulle na Wepener in die Vrystaat, waar haar man die pos van stadsklerk beklee. Op hierdie dorp word haar seun, Jan Hendrik Dijkman, op die ouderdom van negentien jaar skoolhoof en met slegs die onderbreking van vyftien maande tydens die Anglo-Boereoorlog is hy vir 44 jaar skoolhoof op die dorp. Gedurende die Anglo-Boereoorlog word haar man gevange geneem en as krygsgevangene na Indië gestuur. Die res van die gesin skuil in hierdie tyd op ’n Franse sendingstasie in Basoetoland. Sy is op 5 Mei 1908 op Wepener in die Vrystaat oorlede en haar man is in Junie 1922 oorlede.

Die Patriot-drukkers (D.F. du Toit & Co in die Paarl) publiseer in 1891 die “"Suid-Afrikaanse kook-, koek- en resepteboek"”, wat die heel eerste Suid-Afrikaanse kookboek is. Die behoefte aan so ’n boek is groot en binne twee jaar beleef die boek reeds drie uitgawes en eindelik word die boek agtien keer herdruk. Human & Rousseau publiseer in 1979 ’n faksimilee-uitgawe. Die boek is geskryf in die taal eie aan "Di Patriot" en met gebruikmaking van die spelling van daardie tyd. Dit sluit benewens resepte ook boererate in, wat vir vandag heel eienaardig voorkom. Die raat vir beroerte is byvoorbeeld “Di sike mak dagga laat rook; en as hy ni self kan rook ni, dan kan ’n ander di rook in zijn mond in blaas tot syn tong los gaan, dan kan hy self rook.” Suurlemoene was een van Elizabeth se wondermiddels. Suurlemoene help vir slapeloosheid en hardlywigheid en geklits met die wit van ’n “yer” help dit om “de stem te versterken”. Saam met borsdruppels, roulynolie, gliserien, ’n eier en heuning is suurlemoen goed vir hoes. Meng suurlemoen met donkerbruin suiker tot ’n stroop en sit dit met ’n “katfel op di bors” vir kroep. Daar is ook rate vir diere. Vir “hondesiekte” beveel sy lou melk waarin terpentyn gemeng is, aan. Om hom te ent teen die siekte sit jy gereeld so ’n bietjie skoon teer agter op sy tong. Agterin die boek is daar ook “"Greintjies Goud"”, lewenswaarhede wat die leser stig. Weens al die ou resepte, boererate en die taalgebruik en spelling is hierdie ’n boek met baie groot kultuur-historiese waarde. Sy vertaal self die boek in Engels en die agste druk van hierdie vertaling verskyn in 1908 as “"Mrs Dijkman's Cookery and Recipe Book"”.




</doc>
<doc id="114729" url="https://af.wikipedia.org/wiki?curid=114729" title="Modikwe Dikobe">
Modikwe Dikobe

Modikwe Dikobe is die skrywersnaam van die vakbondleier Marks Rammitloa, wat prosa en poësie skryf.

Marks Rammitloa is in 1913 in Mutse, ’n stat naby Seabe noord van Pretoria, gebore. Hy is ’n buite-egtelike kind. Terwyl hy nog baie klein is, gaan sy moeder na Sophiatown in Johannesburg om werk te soek. Die klein Marks bly in Mutse by sy ouma agter, waar hy sy ouma se bokke oppas. Sy ma trou dan met sy stiefpa, ’n meneer Rammitloa, wie se naam hy aanneem. Op negejarige ouderdom gaan bly hy in Sophiatown by hulle, waar hy sy skoolopleiding begin. Saam met sy ma en stiefpa verlaat hy Sophiatown en hulle gaan bly in ’n skuiling in die agterbuurtes van Doornfontein. Hier gaan hy skool in die Albert Street skool. In 1929 is sy stiefpa oorlede, terwyl hy in standerd ses is. Om sy ma te help oorleef verlaat hy dan die skool nadat hy standerd ses geslaag het om te werk. Deur korrespondensie slaag hy later standerd agt. Sy eerste werk is as ’n koerantverkoper by die Central News Agency (CNA), waar hy dikwels op die persele slaap, en hy woon nagklasse by die Afrika Kommunistiese Party by. In die stad ontmoet hy vir Ruth, met wie hy in 1936 trou. Hulle het ’n dogter. Eers woon hulle in Newclare en Sophiatown en trek daarna na Alexandra.

Hy word ’n smous wat godsdienstige prente verkoop. In 1942 word hy sekretaris van die Alexandra-plakkers se weerstandsbeweging, waarna hy sy smouswerk verwaarloos en dit misluk. Hy kry dan werk as klerk by ’n meubelfabriek. Weens die hoë huurgelde in Alexandra word hy in 1946 verplig om in ’n plakkerskamp te bly, maar trek later na Orlando in Soweto. In hierdie tyd studeer hy in die aande en lees gereeld die koerant "Inkululeko" (“vryheid”), vir wie hy ook gereelde artikels skryf. Hy raak betrokke by die vakbondbeweging en word sekretaris van die Shop and Workers Union, waar hy uitstaande werk doen om benadeelde werkers se regte te beskerm.  In 1956 organiseer hy ’n bus-boikot vanaf die townships stad toe en in omtrent 1958 organiseer hy ’n staking na inwerkingstelling van die Groepsgebiedewet en die geforseerde verplasing van swart mense vanaf Johannesburg na Soweto. In die sestigerjare spandeer hy drie maande in detensie sonder verhoor en word dan in 1961 verban. Hierna is hy verplig om vanaf 1963 as ’n nagwag te werk. Soos meeste ander swart mense gedurende die apartheidsjare, is hy verplig om enige werk te doen wat hy kan kry, net om aan die lewe te bly en sy familie te versorg. Hy tree af in 1977 van sy werk by die Johannesburgse Stadsraad as ’n tydhouer en gaan bly op ’n klein plot in Seabe, naby die plek waar hy gebore is. Hier probeer hy as kleinboer in sy behoeftes voorsien. Wanneer die droogte sy boerdery tot niet maak, kry hy werk by die koshuis op Seabe. Nadat hy sy vrou verlaat het, trou hy met Betty.

As ’n gelyste persoon mag niks wat hy skryf gepubliseer word nie en hy skryf onder die naam Modikwe Dikobe om sy ware identiteit te verberg. Die roman “"The Marabi dance"” begin hy in 1953 skryf en voltooi dit in 1963, maar kry weens die politieke bestel van daardie tyd eers ’n uitgewer in 1973. Hierin beeld hy die lewe van die werkende stedelike swart mense van sy tyd uit, waarin die gewelddadigheid van die lokasielewe en die verskuiwings uit Doornfontein in die dertigerjare onder andere geskets word. Ten spyte van die armoede en onderdrukking word die lewens van die gemeenskap egter gekenmerk deur musiek en partytjies, wat ook in die titel uiting vind. Die boek word in die “"African Writers Series"” opgeneem. In sy digbundel “"Dispossessed"” gee hy ’n stem aan die nie-literêre swart mense se verdrukking tydens apartheid. Sy ouderdom en rykdom aan ervaring veroorsaak dat hy ’n breër perspektief op die onreg van apartheid bied as die tipiese naakte aggressie van jonger swart skrywers en digters. Sy gedigte is meestal in Engels, maar daar is ook sommige in die tsotsi-taal, wat vele Afrikaanse uitdrukkings bevat. Sy gedig “"Op die stoep"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”.

In 2005 word hy vereer met ’n "South African Literary Award" vir sy lewensbydrae.




</doc>
<doc id="114730" url="https://af.wikipedia.org/wiki?curid=114730" title="Anton Döckel">
Anton Döckel

Anton Döckel is ’n Afrikaanse skrywer.

Anton Döckel is ’n rekenaarkundige en -programmeerder van Kaapstad. Hy het deelgeneem aan die “"Flinkdink"”-reeks op televisie en was 'n lid van die Kaapse radiospan in die vasvraprogram “"Klop die kampioene"” oor die radio.

“"Om te wen"” is ’n jeugverhaal oor ’n alleenkind se doel om homself met deelname aan ’n rekenaarspel te bewys. “"Terug na Klein Paradys"” is ’n bundel kortverhale waar ’n jong seun of jong man in meeste van die verhale as hoofkarakter optree. Die verhale handel telkens oor ’n wêreld wat die hoofkarakter uit die verlede onthou. In die titelverhaal word die verhalende element ondergeskik gestel aan die insig dat met die verloop van tyd en ervarings wat mens opdoen, daar onvermydelik ’n slang in elke paradys indring. Hierdie bundel is in 1991 op die kortlys vir die toekenning van die Ou Mutual-prys en word in 1990 genomineer vir die Rapportprys. Kortverhale van hom word deur Abraham H. de Vries in die versamelbundels  “"Steekbaard"” en “"Uit die kontreie vandaan"” opgeneem.



</doc>
<doc id="114732" url="https://af.wikipedia.org/wiki?curid=114732" title="Eddie Domingo">
Eddie Domingo

Eddie Domingo is ’n Afrikaanse skrywer.

Hy is een van die eerste bruin mense wat ’n roman in Afrikaans publiseer. In “"Okkies op die breë pad"” poog hy om die bruin jeug te waarsku teen die euwels van die stad wat hulle karakter en lewe losruk van die ankers wat hulle gebind het aan die omgewing waar hulle tuis en gelukkig was. Hierin kom van die vroegste voorbeelde van Kaapse dialoog in ons letterkunde voor. Sy kortverhaal “"Die kerkklok"” word opgeneem in die versamelbundel “"Kom saam"” (later heruitgegee onder die titel “"Geseënd is julle"”) onder redaksie van S.J. Malan en W.H. Vos.



</doc>
<doc id="114733" url="https://af.wikipedia.org/wiki?curid=114733" title="H.J.L. Douwes">
H.J.L. Douwes

H.J.L. Douwes (1898–?) was ’n Afrikaanse dramaturg.

Herman Johan Ludolph Douwes is op 13 Augustus 1898 in Claremont in Kaapstad gebore as enigste kind van Johannes Ludolf Douwes en Helen Raubenheimer. Sy vader was ’n skilder en argitek oorspronklik van Zutphen in Nederland en hy was verantwoordelik vir die ontwerp van verskeie openbare geboue in Kaapstad. Die dood van sy vader ’n jaar na sy geboorte noop sy weduweemoeder om later na die familieplaas in die distrik George te verhuis. As kind hou hy homself besig met kuns en teken verskeie figuurtjies en diertjies. Tot 1909 word hy op die plaas groot, waarna hy vir die eerste keer op elfjarige ouderdom na die kosskool op George gestuur word. Hier “spring” hy verskeie standerds en matrikuleer in 1918. Hy gaan hou skool in die Vrystaat, maar skryf hom na drie jaar as student aan die Bloemfonteinse Normaalkollege, waar hy ’n Onderwyskursus en ’n Kunskursus volg en in die eerste klas met lof slaag. In 1924 begin hy in Transvaal skoolhou, terwyl hy sy B.A.-studie in die Skone Kunste deeltyds voortsit. Later word hy kunsonderwyser by die Hoërskool Linden. Hy was ook ’n knap skilder, wat verskeie skilderye maak, onder andere ’n lewensgrootte portret van generaal J.J. Pienaar, voormalige Administrateur van Transvaal. Hy was getroud met Hester Marthina Raubenheimer en die egpaar het twee kinders gehad.

As onderwyser skryf hy “"Ses feëspele vir ons kleinspan"”, wat toneelstukkies is vir opvoering deur laerskole. Hierdie is die eerste bundel wat deur Voortrekkerpers gedruk word. Van hierdie spele word op radio uitgesaai en die spel “"Windvoël"” in hierdie bundel word deur die Unie Onderwysdepartement verfilm, onder regie van die skrywer. Die drama “"Elsie"” het die subtitel “"Saam met die Voortrekkers na die Noorde"” en behandel die lotgevalle wat die Voortrekkers te beurt val.





</doc>
<doc id="114734" url="https://af.wikipedia.org/wiki?curid=114734" title="Sarah du Pisanie">
Sarah du Pisanie

Sarah du Pisanie is ’n Afrikaanse skrywer van liefdesromans. Sy skryf ook onder die skuilnaam Elna Senekal.

Sarah Du Pisanie is op 21 Januarie 1940 in Oos-Londen gebore as die tweede oudste van ses kinders. Haar pa was daar verbonde aan die Suid-Afrikaanse Spoorweë en Hawens as kaptein van een van die sleepbote. Die gesin woon sedert Januarie 1951, toe sy elf jaar oud was, in Suidwes-Afrika, waarvan die grootste gedeelte van die tyd op Walvisbaai. In daardie tyd was daar geen hoërskool op Walvisbaai nie en sy matrikuleer aan die Windhoek. Hoërskool. Sy is op 19 Desember 1958 op negentienjarige ouderdom getroud met Johan Du Pisanie, wat gebore is en groot geword het op Steytlerville. Hy is verbonde aan die Suid-Afrikaanse Buro van Standaarde en word verskeie kere verplaas. Hulle bly eers op Velddrif en dan twee jaar op Lambertsbaai in Suid-Afrika. In 1984 verhuis hulle na Windhoek en later na Olifantshoek in die Kalahari, tussen Upington en Kathu. Die egpaar het vier kinders, Breana, Koos, Elna en Johani. Elna is in 1974 op negejarige ouderdom aan kanker dood, waarna die laatlammetjie, Johani, in 1976 gebore word. Deur deeltydse studie voltooi Sarah rekeningkunde op derdejaarsvlak deur die Universiteit van Suid-Afrika en nadat die kinders skool toe is, word sy ’n halfdag boekhouer. Op 61-jarige leeftyd voltooi sy ’n kunsdiploma deur Intec-kollege.

Op skool skryf sy goeie opstelle en was altyd besig om stories uit te dink. Sy begin egter eers ernstig skryf nadat haar dogter Elna dood is. Sy skryf hoofsaaklik ontspanningsliteratuur. Aanvanklik skryf sy tydskrifverhale wat sy na "Sarie" stuur, maar dit word afgekeur, waarna sy besef dat sy te langdradig skryf en dat haar styl beter pas by langer verhale.

Haar eerste roman, "Jakkalswater" (1982), verower in 1981 die J.P. van der Walt-prys vir nuwelingskrywers. Oom Bennie ontvang in Suidwes ’n brief van sy gewese verloofde Grieta, waarin sy hom vra om na haar dogter Magriet om te sien. Op sy plaas Jakkalswater bly egter net ’n klomp wilde mans wat nie aan vrouegeselskap gewoond is nie.

In "Die voorskootbataljon" (1983) vertrek Anna Joubert, haar vyf dogters en tannie Maud sak en pak uit Kaapstad Suidwes toe om hulle erfporsie in besit te neem. By die prokureur aangekom, verneem hulle egter dat hulle nie die plaas Standersfontein geërf het nie, maar net ’n gedeelte van die plaas met die huis wat haar pa later vir sy voorman laat bou het, daarop. Dit is vir Anna ’n geweldige skok, maar veral vir Karlien, haar dogter wat haar oupa se liefde vir grond geërf het. Karlien het gehoop dat sy nou haar ideaal om te kan boer, sal kan verwesenlik. Hulle ontmoet vir Johan Lindeque, die nuwe eienaar van Standersfontein, en Karlien is dadelik vyandiggesind teenoor hom. Karlien vermoed dat Johan geknoei het om Standersfontein in die hande te kry, en haar vermoede word deur Bert Landman, haar oupa se stiefseun, bevestig.

In "Erfgenaam vir die baron" (1984) ontvang baron Karl von Ludwiger ’n brief van sy oom Hans von Ludwiger uit Duitsland. Karl is maar te bewus van die seldsame spiersiekte wat reeds verskeie van die Von Ludwiger familie aangetas het en in Duitsland is Herr Hans von Ludwiger juis aan ’n rolstoel gekluister. In sy brief beveel Hans vir Karl om te trou binne ses maande en binne twee jaar ’n erfgenaam of twee voort te bring, anders word hy onterf. Karl is sku vir vrouens en versoek sy sekretaris, oom Pieter van Aswegen, om vir hom ’n vrou te soek.

"Liefste Koos" (1984) speel af in die tyd van die Duitse besetting van Namibië. Elsa Fourie reis vanaf Kaapstad per boot na Walvisbaai, waar sy deur haar verloofde, Kurt Strassen, ’n lid van die Duitse Schutztruppe, ontmoet sal word. Kurt maak nie sy opwagting op die hawe nie en sy verneem dat Kurt reeds geruime tyd vermis word. Sy besluit om hom te gaan soek. Die enigste manier van reis is saam met die transportwaens wat goedere die binneland in vervoer en die enigste beskikbare trek is dié van die groot en ruwe Hermaans Potgieter. Sy doen haar voor as ’n jong seun, Kosie Fourie, wie se gesondheid nie van die beste is nie en beleef so ’n ouwêreldse avontuur van ossespanne, tentwaens, kampvure en ook talle ontberinge in die barre woestynwêreld van Suidwes.

Die onderwyseres Alet Fourie besluit in "My hartjie, my liefie" (1984) om in Walvisbaai van haar hartseer na haar mislukte verhouding met Pieter te gaan vergeet. Haar skoolhoof, Louis Erlank, het skynbaar ’n veel ouer dame verwag. Hy is egter nie oud en getroud nie, maar jonk en sinies en van die begin af spat die vonke tussen hulle twee.

"Die rooiduiwel van Rotskloof" (1985) speel af in die hartjie van Suidwes gedurende die dertigerjare. Ansie en haar verloofde Dietmar pak ’n lang tog aan om haar wewenaar-broer te gaan bystaan waar hy hom op ’n sendingstasie saam met sy twee kleuters bevind. Haar broer is dodelik siek aan malaria. Dietmar los haar dan by die primitiewe sendingstasie op Omaruru om na altesaam ses kinders om te sien. Die Damaras kom in opstand, want hulle glo ’n bose gees woon in die sendeling se huis en op ’n stormnag moet Ansie en die kinders vlug vir hul lewens. Herman Vermaak, die rooi duiwel, betrap hulle op sy grond en Ansie-hulle verkeer in doodse vrees maar moet noodgedwonge daar bly.

"Die Woestynplantjie" (1985) is die enigste plant wat in die ongerepte woestynwêreld van Suidwes-Afrika die aanslae van die natuur en elemente kan weerstaan. So ’n woestynplantjie is Estelle Retief, wat op ’n sendingstasie in die woestyn gewoond geraak het aan die harde lewe. Na haar ouers se dood aanvaar Estelle ’n betrekking as verpleegster en geselskapdame in die herehuis van baron Hein von Lindeque, waar sy die versorging van die baron se verbitterde, verlamde jonger broer Christo moet behartig. Die baron het onder die groot las van skuldgevoel bykans afgeleer om te glimlag en Karin von Lindeque, hulle hooghartige stiefmoeder, skroom nie om haar misnoeë uit te spreek oor die “boerse skepseltjie” wat Christo moet versorg nie.

Martie Schlage is in "Hard soos kameeldoringhout" (1986) die fyn opgevoede dogter van ’n Duitse sendeling en ’n bekwame verpleegster. Saam met die ongetemde Braam Potgieter, ’n transportryer met ’n wilde baard wat bekers bier wegsluk en vloek, durf sy die gevaarlike, onherbergsame beboste noorde van Suidwes-Afrika aan om by haar siek vader te kom.

"’n Juffrou vir Skurwekop" (1986) speel af op Skurwekop, ’n klein landbouskooltjie iewers naby Otjiwarongo in Suidwes-Afrika. Toe Annie Delport hier aanmeld as die nuwe onderwyseres, word sy die eerste vrou wat die heiligdom van hierdie seunskool betree. Skurwekop se hoërskool bestaan slegs uit die skoolhoof, Bertus Kruger, nog ’n onderwyser, Anton Fourie, en dertig lewenslustige tienerseuns. Bertus Kruger weier om haar as lid van sy personeel te aanvaar en sien geen plek vir ’n vrou op Skurwekop nie. Anton Fourie word egter ernstig siek en Bertus kan nie man-alleen vir al die seuns skoolhou nie.

"Katrientjie" (1986) speel af in 1910. Suidwes word deur ’n vreeslike droogte geknel, daar breek bek-en-klouseer uit in die noordelike deel en die boere in hierdie streek word gedwing om so gou moontlik hulle vee te verkoop. Katrientjie Viljoen is deur haar oupa en ouma grootgemaak en sy moet na die plaas omsien. Sy hoor van ’n koper vir hulle vee in Windhoek, maar moet self die beeste aanjaag tot daar deur ’n gebied wat berug is vir sy rowers. Dan word sy deur ’n bende rowers ontvoer.

In "Die winskopie" (1986) koop Gerhard Fouché op Otavi ’n jong seun by die skelm Jaap Visser en sy seun om hom uit hulle kloue te red. Op Otjiwarongo wil hy vir die kind klere koop, maar vind uit dat die seun eintlik ’n meisie is. Tilla lyk baie jonger as haar agtien jaar en omdat sy bang is Gerhard los haar net daar, doen sy haar voor as ’n jong dogter. Op Patryspoort besef sy dat sy verlief is op Gerhard, maar vir hom is sy net ’n meisiekind en dan kom Charmaine nog van die Kaap af om vir hom te kom kuier.

In "Dierbare drosters" (1987) bevind Barend von Throtha, skatryk besturende direkteur van die Ebony-myn, hom skielik in ’n onbenydenswaardige posisie. Hy is opgesaal met die versorging van vyf weeskinders. Hy besluit om hulle weeshuis toe te stuur, maar ken duidelik nie die Viljoen-kinders nie. Toe hulle hoor van sy planne, loop hulle weg. Hy sit die polisie op hulle spoor en ook sy seun, Ludwig, wat nou boer waar die kinders eens gewoon het.

In "’n Nooi vir Omdraaikrans" (1987) is Hilda Cronjé ’n selfsugtige, bedorwe rykmanskind wat almal om haar altyd manipuleer. Sy lei haar ou skoolvriendin, Mariet Fourie, om die bos toe sy haar laat weet dat sy vir haar ’n wonderlike pos as tikster beskikbaar het by ’n sielkundige wat besig is om ’n boek te skryf. So kom Mariet op Omdraaikrans aan. Die middeljarige dame wat haar by die deur ontvang, is egter die dokter se tante en nie sy vrou nie en die dokter is jonk en aantreklik en nie oud nie. Hulle behandel haar koel en byna onbeskof en dan is daar ook ’n hele kaboedel kinders wat die huis met hulle deel. Mariet verstaan nie wat werklik aangaan nie, want Hilda het dit baie anders beskryf.

"Sandroos uit Meob" (1987) speel af in die tyd toe diamante op Oranjemund ontdek is. Al die delwers pak op en vertrek soontoe en op die dorpie Meob bly slegs twee inwoners oor: Ansa en die gelowige suster Theresa. Dan daag die gewonde vader Sebastiaan by hul nederige huisie op en ten spyte van hul getroue verpleging, sterf hy. Alleenwees op die spookdorp is skielik hul voorland en hulle hoop om uitkoms, want twee vrouens kan nie alleen die mas opkom in hierdie dor, genadelose woestynland nie.

In "Die huis van Makir" (1988) bly die privaat verpleegster Annie slegs in diens van ’n skatryk familie om ’n veilige hawe te skep vir die seuntjie van die stugge Pieter von Moltke, in die hoop dat die man eendag aan die kind die erkenning sal gee wat hom toekom. Dan breek daardie dag aan.

"Prins van die duine" (1988) speel af aan die begin van die agtiende eeu. Gustav du Bois is op pad om ’n erfporsie in Frankryk in ontvangs te neem. Onder valse voorwendsels word hy egter by die Kus van die Dood aan wal gesit. Dit is ’n set van Pierre Menanteau om sy erfporsie te kan inpalm. Gustav oorleef en word hoof van ’n magtige stam en bou ’n stad in die woestyn, terwyl sy begeerte om wraak te neem al groter word. Eindelik kry hy Pierre se dogter in die hande.

Die hoofkarakter in "Die kralebruid" (1989) is Isa, wat in ’n weeshuis in Holland groot geword het en op twaalfjarige ouderdom aan ’n herbergier in die Kaap verkoop word. Die skip vergaan en sy spoel op ’n verlate strand op ’n eiland uit, waar Ma-Nina van die Ouni-stam haar as haar eie in die wildernis grootmaak. Dan word sy aan ’n ontdekkingsreisiger gegee in ruil vir krale, wat haar terugneem beskawing toe. Hy besef nie hy is volgens tradisie nou met haar getroud nie en sy verstaan nie hoekom hy afsydig is teenoor haar nie. Boonop lyk dit of hy in die beeldskone Belinda belangstel.

In "Toe kom Klaartjie" (1989) kry Braam Verhoef ’n brief van Klaradyn Verhoef, ofte wel Klaartjie. Sy is Braam se suster en verpleegster in Duitswes-Afrika tydens die Duitse besetting van hierdie gebied. Sy en die nuwe doktertjie kom nie met mekaar oor die weg nie en sy het werk gekry as verpleegster vir ene baron Von Adendorf, wie se kasteel minder as ’n dagreis van Braam-hulle af is. Sy kom eers ’n paar dae vir hom kuier, maar intussen wag ’n nors, nukkerige en siek baron in sy kasteel op die koms van sy nuwe verpleegster.

"As die sweep klap" (1990) is ’n roman teen die agtergrond van die Groot Trek. Letta woon in by Piet Vermeulen en sy vrou, haar jonger suster, en moet noodgedwonge saamtrek. Vroeër was sy en Piet verloof, so dit is vir haar ’n vernedering om by hulle aan huis te moet bly. Sy kry egter ’n wa present en kan die tog as onafhanklike aanpak, op soek na lewensruimte en geluk.

In "Maroelas uit Libanon" (1990) beloof die Unietroep Henning de Waal op 4 Julie 1915 vir die noodlottig gewonde Duitse reservis, Johan Visagie, dat hy sal omsien na dié se sterwende vrou en minderjarige kinders. Op die plaas, Libanon, aangekom, aanvaar Henning dat Bennie, die oudste, ’n seun is en niemand help hom reg nie. Sy aanvanklike onbeholpenheid met die versorging van die vier klein dogtertjies ontwikkel spoedig in ’n taak wat hy met liefde aanpak. Pa-Johan se skoonsuster daag egter op en wil die jongste kind vir haar opeis. Henning en Bennie, wat beide die kinders onvoorwaardelik liefhet, word gedwing om blitsig ’n plan te maak om die situasie te red, anders is hulle die kinders kwyt.

"Vir twee koppies meel" (1990) vertel die verhaal van vyf uiteenlopende meisies (die rooikop-Anke, die verleidelike Hilka, die goedige Liesl, die huislike Gretchen en die frisse Marthe) wat op pad is Suidwes-Afrika toe om met wildvreemde mans te trou. Hulle wil die armoede van Duitsland verruil vir ’n nuwe lewe in sonnige Suidwes, maar met hulle aankoms word hulle droomwêrelde aan flarde geruk.

In "Die vrouens van Nonniesrus" (1990) is die hele gemeenskap in rep en roer toe twee jongmans hulle hier kom vestig: Dokter Anton Greyvenstein neem ou dokter Walters se praktyk oor en sy boesemvriend, Hugo van Wouw, het ’n plaas in die omgewing gekoop waarop hy gaan boer. Vir die Van Wyk-gesin, wat uit drie pragtige dogters bestaan, is Anton en Hugo ’n welkome gesig maar tog is dit vir Maria van Wyk, ma van die oulike klomp dogters, asof Anton met ’n geheim rondloop.

"’n Prinses vir Somi" (1991) is ’n vervolg op "Prins van die duine". Ansie Tredoux se pa was ’n bekende ontdekkingsreisiger aan die Kaap die Goeie Hoop, maar hy sterf voordat sy van sy ontdekkingstogte kan meemaak. Haar oom, die goewerneur aan die Kaap, stuur ’n ekspedisie om die onbekende stuk land noordwes van die Grootrivier te verken en sy gaan saam. Haar doel is om die geheimsinnige stam wat in hierdie streek woon, op te spoor. Die ander ekspedisielede spot haar hieroor, maar op ’n dag verdwaal sy in die woestyn en word deur die stamlede gered en na hulle stad, Somi, gebring. As jy eenmaal in Somi is, mag jy dit egter nie weer verlaat nie.

In "Die Baron van Rauenshof" (1991) trou Adolf von Rauenstein teen sy aristokratiese familie se wense met Martha, ’n meisie benede sy stand. Hulle vestig hulle in Suidwes-Afrika, waar Adolf in ’n oorlog omkom. Martha benodig mediese sorg en haar suster skryf aan haar skoonfamilie om hulp. Sy en haar kinders gaan na Switserland, waar sy die familie ontmoet en in hulle jarelange onderlinge vetes betrokke raak.

In "Fort van die kappiedraers" (1992) vind Stieneke Kitshoff tot haar skok uit dat Teuns Marais, haar universiteitsliefde op Stellenbosch en boer in Suidwes-Afrika, sy buurman Piet Coetzee doelbewus oorreed het om haar as goewernante vir sy vier spruite aan te stel op hul verafgeleë plaas in Suidwes. Stieneke se aankoms in Suidwes val egter saam met ’n Herero-opstand en saam met die Coetzee-gesin en nog ander vlugtende vrouens en kinders soek hulle skuiling in ’n verlate fort op Ovikokorero. Teuns is nêrens in sig nie en sy is vir haar beskerming afhanklik van die arrogante lummel Jaap Venter, wat haar knaend spot met haar onbeholpenheid.

"Ver reis na die liefde" (1992) speel af in 1892. Ernst Kreft is luitenant en dokter wat na die eerste Duitse setlaars wat in Duitswes aangekom het, moet omsien op die lang trek na Windhoek. Hilka Auge is op een van die waens.

"Die voshaar van Biesiesvlei" (1992) se hoofkarakter is verpleegster Ester Marais. Sy is op pad om by ’n sendelinghospitaal te werk, maar word op pad daarheen gevra om op die plaas Biesiesvlei na ’n man se skietwond om te sien. Die mans daar wil egter nie vertel hoe hy geskiet is en waarom nie.

"Fontein in die Dorsland" (1993) het reeds in 1985 as vervolgverhaal in "Huisgenoot" verskyn en is later in boekvorm gedruk. Die verhaal speel af in 1874, tydens die Dorslandtrek. Die trekkers ondergaan verskriklike ontberings in die woestyn, maar wanneer die woestyn agter hulle is, beland hulle in moerasse met tsetsevlieë en muskiete wat hulle teister. Dan daag ’n vreemdeling op wat belowe om hulle uit die moerasse te lei, maar dan moet hulle weer deur die woestyn trek.

"Piet se beurt" (2008) speel in 1921 in ’n onder-ontwikkelde Suidwes-Afrika af en is nog ’n verhaal oor "Jakkalswater se mense". Daar is te min vrouens vir al die mans in die land. Daan en Herman is dolgelukkig getroud met Magriet en Estie, maar Piet, die derde broer, is ’n moeilike kalant. Die skoonsusters doen moeite om hom net soms in Walvisbaai of Swakopmund te kry, maar hy wil van die vrousoekery niks weet nie. Hy praat homself egter in ’n penarie in en Jansie, die fyn, fraai meisie met die onskuldige gesiggie geniet sy ongemak terdeë.

"Huweliksklokkies op Jakkalswater" (2015) se hoofkarakters is die identiese tweeling Faan en Ben wat in die ou Suidwes-Afrika boer. Ben raak verlief op Karlien, wat fyn en klein is en handig in die kombuis. Sy beweer dat sy oom Wouter se kleindogter is, maar niemand weet van haar nie en Ben is bang sy is slegs ’n fortuinsoeker. Faan het sy ogie op Hanna, wat nie met haar laat mors nie. Sy beskerm haar erfplaas met ’n geweer teen haar geslepe stiefbroer en skroom nie om ’n oortreder met ’n koeël te verjaag nie.




</doc>
<doc id="114735" url="https://af.wikipedia.org/wiki?curid=114735" title="Heilna du Plooy">
Heilna du Plooy

Heilna du Plooy is professor in Afrikaans-Nederlands aan Noordwes-Universiteit en ’n Afrikaanse digter en skrywer.

Heiltje Johanna Gertruida Venter is op 2 Mei 1947 in Pretoria gebore. Haar vader is Sakkie Venter, wat self ook gedigte skryf. Sy word op Bronkhorstspruit en Alberton groot en matrikuleer in 1964 met ses onderskeidings aan die Hoërskool Alberton. Sy studeer vanaf 1965 verder aan die Potchefstroomse Universiteit vir Christelike Hoër Onderwys en behaal in 1967 die B.A.-graad (met Afrikaans-Nederlands, Engels en Wiskunde as hoofvakke) en in 1968 die Hoër Onderwysdiploma (albei met lof). Sy gee vir ’n jaar onderwys en trou dan op 19 Desember 1969 met die Gereformeerde predikant Andries Du Plooy. Tussen die jare 1971 en 1979 word ’n dogter en drie seuns uit die huwelik gebore. Ná hulle troue woon hulle ses jaar lank in Durban. In 1976 word Andries na die gemeente Pretoria-Alkantrant beroep en die gesin verhuis na Pretoria. Sy studeer hier verder aan die Universiteit van Pretoria en behaal haar B.A. Honneurs-graad in 1977 met onderskeiding en in 1984 die M.A.-graad in Afrikaans onder leiding van professor Elize Botha (ook met onderskeiding), met ’n verhandeling oor “"Die verhaal in ‘Laat vrugte’ en ’18-44’"”. In 1985 voltooi sy ’n proefskrif in Literatuurwetenskap oor “"Verhaalteorie in die twintigste eeu"” en behaal hiermee die D.Litt.-graad onder professor T.T. Cloete by die Potchefstroomse Universiteit. Hierdie proefskrif word later gepubliseer.

Vir twee jaar (1977 en 1978) beklee sy ’n tydelike pos aan die Universiteit van Pretoria en sy is dan van 1982 tot 1986 verbonde aan die Universiteit van Suid-Afrika. In 1986 verhuis die gesin na Potchefstroom waar haar man professor word aan die Teologiese Skool. As akademikus is sy sedert 1987 verbonde aan die Potchefstroomse Universiteit (tans Noordwes Universiteit), eers vir vyf jaar tydelik in die Departement Algemene Taal- en Literatuurwetenskap en sedert 1992 permanent in die Departement Afrikaans en Nederlands waar sy later professor en hoogleraar word. Hier is sy ook betrokke by die ATKV Skryfskool, waar sy ’n aandeel het aan die publikasie “"Skryfateljee"”. Van 2003 tot 2005 is sy vakvoorsitter van die Vakgroep Afrikaans en Nederlands en in 2003 is sy vir een semester gashoogleraar aan die Universiteit van Leiden in Nederland. In 2012 tree sy af as hoogleraar, maar is hierna as senior navorser steeds betrokke in letterkunde navorsing by die Navorsingseenheid vir Tale en Literatuur in die Suid-Afrikaanse konteks.

Vanaf 1992 tot 1996 is sy voorsitter van die Nasionale Hoofbestuur van die Afrikaanse Letterkundevereniging en vanaf 2004 tot 2008 is sy ondervoorsitter van hierdie liggaam. Sy is lid van die Suid-Afrikaanse Vereniging vir Literatuurwetenskap, die Literatorvereniging, die Suid-Afrikaanse Vereniging vir Neerlandistiek, asook die Suid-Afrikaanse Akademie vir Wetenskap en Kuns. Buitelandse lidmaatskap van vakverenigings sluit in die "Internasionale Vereniging voor Neerlandistiek", die "International Comparative Literature Association", "The Society for the Study of Narrative Literature" en "The Association for Commonwealth Literature and Language Studies". Met haar navorsing lewer sy ’n belangrike bydrae tot die publikasie “"Literêre terme en teorieë"”, waarvan T.T. Cloete die redakteur is. Sy is lid van die adviesraad van die Nederlandse Christelik-literêre tydskrif "Woordwerk" (waarin sy ook publiseer), is op die redaksie van "Literator" en dien sedert 2000 op die letterkundekommissie van die Suid-Afrikaanse Akademie vir Wetenskap en Kuns. Sy is outeur van verskeie bydraes in versamelbundels van literêre opstelle en lewer gereeld artikels vir akademiese tydskrifte. By herhaling tree sy ook as beoordelaar op vir die toekenning van letterkundige pryse soos die M-Net-prys, die W.A. Hofmeyr-prys, die Helgaard Steyn-prys en die R.A.U.-prys. Vir lank is sy ook betrokke by die omdigting van die Psalms onder leiding van professor T.T. Cloete en is daarna lid van die Literêre Advieskomitee vir ’n nuwe vertaling van die Bybel in Afrikaans.

Sy bied verskeie belangwekkende lesings en referate aan by plaaslike en internasionale kongresse en ander geleenthede. In 2009 bied sy die T.T. Cloete-erelesing aan onder die titel “"Die deurskynende kelk. Oor vorm en inhoud in die poësie"”, wat later in "Tydskrif vir Geesteswetenskappe" gepubliseer is. Sy bied ’n reeks gaslesings aan by die Seminarie Afrikaans in Diepenbeeck en die program vir Afrikaans aan die Universiteit van Antwerpen. Internasionale kongresse waar sy referate lewer sluit in die kongres oor Iconicity in Language and Literature in Toronto in Kanada en die Achttiende colloquium neerlandicum in Antwerpen in België. Vanaf 2004 tot 2011 tree sy op as leier van die projek “"Vers en verhaal: narratiewe binding in poëtiese tekste"”, waaraan kollegas uit Suid-Afrika, Nederland en België deelneem. Die resultaat van hierdie projek is spesiale uitgawes van "Literator" en "Stilet", waarin die projekresultate gepubliseer is.

Haar debuutbundel is “"Die donker is nooit leeg nie”", waar die titel afgelei is van die hantering van lig en skadu in skilderwerk en in die letterkunde dui op oorgange en kontraste. Die bundel bevat vyf afdelings, waarvan die eerste begin met gedigte oor die digkuns. Dan volg gedigte oor die verblyf en wortels in Suid-Afrika, gevolg deur die donker van die titel as simbool van verwydering en afstand van God en die aftakeling en dood, soos veral indrukwekkend verwoord in die “"Afskeidsiklus"” verse. Hierin beskryf sy die terminale siekte en dood van ’n vriendin. Die huweliksverhouding en liefde is die oorheersende tema van die volgende afdeling, waarna die bundel sluit met gedigte oor die wete dat skepping van watter aard die donkerte en aftakeling kan besweer en verhoed. “"Die donker is nooit leeg nie"” word in 1999 in aanmerking geneem vir die toekenning van die Ingrid Jonker-prys.

Haar opvolgbundel is “"In die landskap ingelyf"”, waarin sy voortgaan met haar ondersoek na die plek van die self in die ruimte. Die ruimte (of landskap van die titel) word geteken as onafhanklik en ongenaakbaar, met enige poging van die self om dit te bevat, hetsy as reisiger of as kunstenaar, gedoem tot ontoereikendheid. Opvallend is die gebruik van siklusse waarin die digter ’n onderwerp afwisselend uit verskillende hoeke belig, ook deur gebruik te maak van verskillende digvorme. “"Landskapsiklus"” beeld die stryd uit om die land se werklikheid te ken, met die besef dat sulke kennis slegs kan kom van iemand wat daar hoort. Hierdie siklus tree intertekstueel in gesprek met die werk van ander digters oor hierdie aktuele onderwerp, insluitende Antjie Krog, T.T. Cloete, Karel Schoeman en Wilma Stockenström. Berusting word eindelik gevind in die betreklikheid van eie subjektiewe perspektief, wat ’n unieke antwoord per individu op die probleem veronderstel.

Ná ’n lang stilswye verskyn “"Die stilte opgeskort"”, waar die titel nie net kommentaar lewer op die eie digterlike stilte nie, maar ook suggereer dat die vrou in die samelewing weer ’n stem gekry het. Die openingsgedig is “"Ewewig"”, waarin die balans tussen skuldenaar en dié waaraan verskuldig is, ondersoek word. Die gedig is ook inleiding tot vele ander gedigte wat teenstrydighede ondersoek. Die siklus “"Die jag"” tree in gesprek met die beeldhouer Maureen Quin van Alexandria in die Oos-Kaap se beeldereeks “"The hunt"”. Hierdie gedigte ondersoek die mens se onvermoë om in vrede te leef en sy behoefte aan oorlogvoering, die sielkundige aspekte van konflik en oorlogmaak, die verhouding tussen jagter en prooi en die gevoel van vervreemding wat intree nadat die slag gelewer is. Die siklus oor “"Die pornografie van oordaad"” het as tema die verbruikerskultuur en die oordaad van materiële dinge wat die hedendaagse mens se lewe oorheers, met die versugting dat daar teruggekeer sal word na die natuur en stilte en standhoudende waardes. Treffend is verder ’n lykdig oor Elize Botha (“"In die streke van die wind"”), ’n vierluik gedigte oor die ouerwordende moeder en “"Ouhoutfluit"”, wat die vaderfiguur gedenk in terme van hout en boomname. Hierdie gedigte dra by tot die melancholiese toonaard van die bundel in sy geheel. Ander temas wat aangeroer word, is die digkuns, reis en die aftakeling van mens en natuur. In “"Stadgedigte"” word stede beskryf wat gebuk staan onder vele aanslae soos geweld en hongersnood, met ’n stad soos Boedapest wat nietemin deur die eeue heen ongeskonde gebly het. Die slotgedig het as tema die laaste transformasie, waar die kortstondigheid van die lewe slegs gefnuik kan word deur die skepping van kuns, wat die liggaamlike oorleef.

Heilna du Plooy se gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Honderd jaar later"”, “"Majesteit, die kat"” en “"Nuwe verset"”. In 2001 wen sy die tydskrif "Literator" se Litera-prys vir kreatiewe skryfwerk vir die beste bydrae vir daardie jaar in hierdie tydskrif vir haar gedig “"Elegie"”. Saam met Loftus Marais stel sy die versamelbundel “"Nuwe stemme 5"” saam uit die werk van voorheen ongebundelde digters.

Oor die jare skryf sy van tyd tot tyd kortverhale wat in versamelbundels (waaronder “"Voetpad"”) opgeneem en in letterkundige tydskrifte soos "Tydskrif vir Letterkunde" gepubliseer word. “"Hanna en Peninna"” word opgeneem in die versamelbundel “"Lyfspel / Bodyplay"”. Sy vertaal ook die Vlaamse digter Eddy van Vliet se essay “"’n Pleidooi vir poësie"” in Afrikaans, waarin hy oor die aard en betekenis van poësie besin, en Willem van Toorn se “"Paaie vir die deurtog"”






</doc>
<doc id="114736" url="https://af.wikipedia.org/wiki?curid=114736" title="Ph. J. du Plessis">
Ph. J. du Plessis

Philip du Plessis (*16 Augustus 1883, Richmond – † 1 Julie 1961) was ’n NG predikant en die skrywer van ’n boek met herinneringe oor die Anglo-Boereoorlog.

Philippus Jacobus Du Plessis is op 16 Augustus 1883 op Richmond in die Oos-Kaap gebore. As agtienjarige seun sluit hy as Kaapse rebel in Januarie 1901 by die Boeremagte aan wat in die Anglo-Boereoorlog veg en hy bly tot aan die einde van die oorlog in die veld. Later bekwaam hy hom as predikant en bedien onder andere die NG gemeente van Sterkstroom van Junie 1920 tot Junie 1923, waarna hy die gemeentes van Queenstown tot 1929 en De Aar tot 1946 bedien. Hy is getroud met Martha Hester Muller. Op 1 Julie 1961 is hy oorlede.

"Oomblikke van spanning" is sy oorlogsherinneringe. Hy dien vanaf Januarie 1901 in die Boerekommando’s onder kommandant Fouché in die Oostelike Provinsie in die Kaapkolonie. Hierdie vlot geskrewe boek bied waardevolle inligting oor die krygsoperasies in die Kaap en vul die skraal inligting wat oor die stryd in hierdie gebied bestaan aan. Die boek werp ook lig op die daaglikse kommandolewe en soos die titel aandui, was daar gereelde oomblikke van spanning, maar ook ’n aantal humoristiese voorvalle. Dit is veral die belangrike rol van kommandant Fouché wat hier nader belig word.



</doc>
<doc id="114740" url="https://af.wikipedia.org/wiki?curid=114740" title="Jan H. du Preez">
Jan H. du Preez

Jan H.du Preez (1913–?) was ’n skrywer van Afrikaanse romans oor boswerkers.

Jan Hendrik du Preez is op 6 Junie 1913 op Kwaaibrand in die distrik Humansdorp in die Kaapprovinsie gebore. Hy is die tweede jongste in ’n familie van tien. Sy vader was in vroeër jare ’n transportryer, waarna hy as boswerker hom in die Knysna-wêreld vestig. Hy gaan skool in die plaasskooltjie, die enigste skool wat hy ooit besoek. Namiddae help hy met toulei, bylkap in die bos en skoffel. Noodgedwonge verlaat hy die skool na standerd ses en werk as boswerker en bosaanplanting onder staatsbeheer. Hierdie ervarings is die agtergrond van sy latere prosawerke. In 1934 vestig hy hom in Johannesburg, waar hy deur private studie matrikuleer en ook ’n kursus in die joernalistiek deurloop. Hy trou in 1939 met Gertruida M. Koch van Johannesburg.

Sy eerste kortverhaal, “"Die inkeer van ’n loënaar"”, word in 1938 gepubliseer. Hierna deurloop hy nog ’n kursus in die joernalistiek en publiseer kortverhale voordat hy sy eerste roman aanpak. Sy tyd as boswerker is die agtergrond vir “"Onder eenvoudige mense"” en “"Die dag van môre"”, waarin persoonlike en liefdesprobleme en verhoudings beskryf word teen die agtergrond van die Knysna-gebied. In hierdie verhale beeld hy arbeidsvreugde en die blymoedige aanvaarding van armoede uit, in die vaste geloof dat voorspoed wag. Die tradisie dat die seun sy vader in sy beroep opvolg speel ook ’n sterk rol in hierdie verhale.




</doc>
<doc id="114743" url="https://af.wikipedia.org/wiki?curid=114743" title="Bep du Toit">
Bep du Toit

Bep du Toit (gebore op 27 Maart 1937 in Zwartsluis) is 'n Afrikaanse skrywer van jeugverhale en liefdesromans. Sy het as skrywer oor 'n tydperk van 30 jaar onder andere 21 romans en 14 kortverhale, wat in verskeie tydskrifte gepubliseer is, geskryf.

Betje Huisman is op 27 Maart 1937 in Zwartsluis in die provinsie Overijssel in Nederland gebore. Haar noemnaam Bep is ’n afleiding van haar voorname. Op Zwartsluis kry sy haar laerskoolopleiding en gaan dan na die dorp Apeldoorn waar sy by ’n huishoudskool ’n diploma behaal in Huishoudkunde en Kinderversorging. Die gesin van ses emigreer in 1954 na Suid-Afrika.

In 1954 werk sy as kinderoppasser by ’n lid van die Nederlandse Ambassade, waarna sy ’n pos aanvaar as hulponderwyseres by die Goede Hoop Kleuterskool in Pretoria. Intussen neem sy aandklasse by die Tegniese Kollege en behaal die Matrieksertifikaat in 1958. In 1962 behaal sy aan die Universiteit van Pretoria ’n Diploma in Kleuteropvoeding (cum laude). Die Goede Hoop Kleuterskool was in ’n arm buurt geleë en sy gaan hiervandaan na die Oostelike Voorstede Kleuterskool, wat kinders uit ’n meer gegoede buurt bedien het. Later aanvaar sy ’n pos by die Tinktinkie Kleuterskool, waar onder andere kinders uit die Andries Hendrik Potgieter Tehuis skoolgaan.

Sy is in 1965 getroud met die kunsskilder Dan du Toit en hulle het vier seuns, wat binne ses jaar van mekaar gebore is. Na haar troue hou sy dus op met werk en maak die kinders groot. In 1992 behaal sy aan die Universiteit van Suid-Afrika ’n B.A.-graad met hoofvakke Afrikaans-Nederlands en Literatuurwetenskap. In 1998 dien sy as medekeurder vir die ATKV-romanwedstryd. Sy is sekretaris van ATKV-Centurion se leeskring en lewer gereeld boekbesprekings, terwyl sy op maatskaplike terrein lid is van die Nederduits Hervormde Kerk se Sustersvereniging, wat veral diens lewer in bejaarde sorg. Sy is ook lid van die redaksie van die vroulike kerkblad "Konteks".

Haar skrywersloopbaan begin deur die stories wat sy vir die kinders in die kleuterskool en ook haar eie kinders vertel het, neer te skryf. Hierdie stories stuur sy vir die "Siembamba" program van die Afrikaanse Diens van die Suid-Afrikaanse Uitsaaikorporasie (SAUK), wat oor die jare verskeie hiervan uitsaai.

’n Verhaal vir jong kinders, "Die geheim van die posbus" verskyn in 1980 en die Engelse vertaling, "The secret of the letterbox" word in die Kaapse Kleurlingskole as leesboek gebruik.

Hierna volg die jeugverhaal "’n Lang pad huis toe", wat in 1984 op die kortlys is vir HAUM-Literêr se prys vir jeugliteratuur. Ook hierdie boek word in skole voorgeskryf. Die verhaal speel af in 1899. Die veertienjarige Sean Basson van Iers-Franse afkoms is in die Kaap en alleen op die wêreld. Hy weet nie of hy hoort by die mense wat saam met hom in die land woon en of hy hoort by die Britse soldate wat die land instroom en die taal van sy oorlede moeder praat nie. Sean se soektog na ’n eie identiteit neem hom na die Noorde en teen die agtergrond van oorlogsgewoel en ontberinge groei daar mettertyd in hom ’n sterk bewussyn van lotsverbondenheid.

Voor 1994 lewer sy ook verskeie bydraes vir die SAUK se "Vrouerubriek" program. Sy begin ook met die skryf van kortverhale wat sy in tydskrifte soos "Die Brandwag", "Huisgenoot", "Sarie", "Taalgenoot", "Pronk" en "Huisvrou" publiseer. Die kortverhaal "Ontwaking" verower ’n eerste prys in die kortverhaalwedstryd wat deur die Stadsraad van Verwoerdburg in samewerking met "Huisgenoot" uitgeskryf is. Sy lewer ook bydraes vir "De Kat" en "Christelike Vrou", die tydskrif van die NH Kerk.

Sy skryf vanaf die laat negentigerjare verhale vir volwassenes. In "’n Gasvrou vir Verkuylspan" (1998) is Linda moeg vir die gejaagde stadslewe en aanvaar ’n betrekking op ’n skilderagtige gasteplaas. Dinge is daar egter heel anders as wat sy haar voorgestel het.

"Die verhaal van Johanna Brandt" (1999) is gebaseer op die ware verhaal van die bekende vrou wat in visioene ’n boodskap van God vir haar volk ontvang het. In haar veelbewoë lewe het die meetsnoere nie altyd op lieflike plekke geval nie. Die Anglo-Boereoorlog en haar deelname daaraan is nou verweef met haar en Lou Brandt se besondere liefdesverhaal. Tydens die Anglo-Boereoorlog het sy haar ma gehelp om Boere-spioene in en uit Pretoria te kry.

"Liefde en ’n bietjie groente" (2000) is Tulle van As se verhaal. Vir haar bestaan haar kinderjare nie, want sy onthou net flarde terugflitse en niemand wil daaroor praat nie. Sy verloor boonop haar werk en al wat sy nog nodig gehad het, was om onverwags in die kluis toegesluit te word. Gelukkig is sy nie alleen nie.

Christien Joubert betrap in "Liefde gee ’n tweede kans" (2003) haar verlamde sussie en haar verloofde in ’n vurige omhelsing. Sy besluit om ’n nuwe lewe in Kaapstad te begin en raak betrokke by haar nuwe buurman, dr. Sias Malan, wat ook nog rou is oor die verlies van sy vrou. Stadigaan besef hulle dat die liefde mens tog soms ’n tweede kans gee.

Maryna het in "’n Man soos Hanno" (2003) saam met Hanno grootgeword en almal het aanvaar hulle sal eendag trou. Haar wewenaarpa trou weer en dit is die ideale tyd vir Hanno en Maryna om af te haak. Die vanselfsprekendheid van haar lewe begin Maryna egter nou beklem.

In "Meisie met die hoed"(2003) trek Sophia Delport en haar kat in die Delports se huis in. Jurgens Brits pas die huis vir die Delports op en sy sistematiese, geordende bestaan word totaal deur Sophia in die wiele gery.

Olivia Verwey voel in "Ek is Olivia" (2004) nooit regtig tuis in haar eie familie nie, behalwe by tant Hannah, haar pleegma. Selfs haar verloofde, Wynand, probeer haar lewe beheer. Toe ontmoet sy vir Theo, wat vir haar sê sy moet haarself wees.

In "Roep van die houtkapper" (2004) draai Mignon se lewe om haar viool en haar droom om lid van ’n orkes te word. Braam van Rensburg, die nuwe huurder van die stoepkamer in hulle kommune, daag egter op.

Leila is die "Reënboogmeisie" (2005) van die titel van die boek. Sy hou haar nuwe buurman al ’n paar dae lank dop en sien dat hy ’n man is wat van roetine hou, die tipe saam met wie sy dit nie sal uithou nie. Barend, die buurman, is intussen verveeld en onvergenoeg met die eenselwigheid van elke dag. Leila maak hom wakker, verander die vaalheid in ’n reënboog en leer hom om sy droom te volg.

"Die oop pad" (2007) is Vera de Lange se verhaal. Sy is vyf en veertig, haar man is vyf jaar tevore dood en sy werk as vryskut om die pot aan die kook te hou. Haar lewe draai om haar kinders. Dan moet sy ’n onderhoud voer met doktor Simon Verster, die ryk en gesiene sakeman en boonop ’n wewenaar. Vera wil nie ’n vriendskap met ’n man oorweeg nie, want haar kinders het haar nodig, maar miskien moet sy vir ’n verandering aan haarself ook dink.

In "Kinkels van die hart" (2008) staan Erina heel inskiklik haar kamer aan Lukas uit Skotland af. Toe sy onuitstaanbare verloofde egter ook haar opwagting maak, is die gort gaar. Sy kan nie glo dat ’n man soos Lukas toelaat dat ’n vrou hom so behandel nie.

Anja behoort in "Met ’n knippie sout" (2008) dolgelukkig te wees. Sy staan op troue met Richard wat ’n ware heer is en uit een van die beste en rykste Britse families kom. Haar ouers het ook spesiaal Engeland toe gekom vir die troue. Anja besef egter dat sy nie kans sien vir ’n lewe saam met Richard en sy snobistiese ouers wat van haar iemand anders wil maak as wat sy is nie. Sy vlug dus sodat sy op haar eie voete kan staan. Miskien kan Wessel haar daarmee help.

Hannie Joubert droom in "Ridder op ’n Vosperd" (2008) al van kleintyd af om ’n verpleegster te word, maar haar pa staan vierkant in haar pad. Die groot maar sagmoedige Matthys se bouperseel is egter langs die hospitaal en Hannie loop onvermydelik dikwels in hom vas.

In "Die nuwe Amelia" (2010) was Amelia tevrede met haar mank voet. Henning Pelser, die bergklimmer en ’n ortopedis met sy goudvis, kom versteur egter haar vrede.

In 2009 ontvang sy 'n ATKV-toekenning vir Afrikaanse Taal en Kultuurbevordering.

Werke wat uit haar pen verskyn sluit in:



</doc>
<doc id="114761" url="https://af.wikipedia.org/wiki?curid=114761" title="Walserhuis">
Walserhuis

’n Walserhuis is in Switserland, Liechtenstein en die Klein- en Grosswalsertal-vallei in Tirol ’n historiese soort huis wat sy naam van die etniese groep die Walsers gekry het. Daar is nie ’n tipiese soort Walserhuis wat in alle Alpestreke voorkom nie. Die Walsers het tydens hul migrasie uit die Wallis/Valais hulle boutegnieke saamgeneem, maar dit in elke geval by die behoeftes van hulle nuwe tuistes aangepas.

Vir die bou van hierdie huise is vierkantige balke van lorkehout van sowat 16 cm dikte gebruik. Aan die hoeke van die konstruksie het die balke inmekaargepas en is die lasplekke met mos verseël. Die ligkleurige, onbehandelde balke het mettertyd in die son swart verkleur.

Waar maklik splytbare granietplate beskikbaar was, is die dakke daarmee gedek, soos byvoorbeeld in Törbel en Vals. Van dié dakke word selfs vandag in hul oorspronklike toestand aangetref. Leiklip-dakke soos op sekere plekke gebruiklik is, het nie so lank gehou nie. Teëldakke het nog korter gehou. In die afgelope dekades moes baie van die oorspronklike dakke vervang word. Soms is die fassade van die huise met klein ronde "houtskubbe" bedek (veral in die Rynvallei).

Omdat die hout nog lank ná die bou van die huise vervorm het, moes daar so min moontlik vertikale elemente in die konstruksie ingesluit word. Dit is die rede hoekom die huise klein vensters gehad het. Om genoeg lig in te laat was daar baie vensters. Hulle is dikwels met houtsneewerk en frieslyste versier, en daarvolgens kan die ouderdom van die geboue vandag nog bepaal word. Die frieslyste het egter dikwels verlore gegaan wanneer die huise gerestoureer is.

Die Walserhuise het selde ’n kelder gehad en wanneer hout nie beskikbaar was nie, is hulle uit klip gebou.

Die stoorplek vir graan is op houtstelte gebou om te keer dat die graan nat word. Dit is volgens die plaaslike smaak versier en by plaaslike behoeftes aangepas, en daarom verskil dit grootliks van plek tot plek.

’n Kenmerk van die boukultuur van die Walsers is die "muisplate". Om te verhoed dat rotte en muise in die koringstoorplekke kom, is vertikale pale bo-op ’n horisontale plaat van leiklip of graniet geplaas, en die stoorplek is dan daarop gebou. Die oppervlak was so glad dat muisie nie aan die onderkant vastrapplek kon kry nie. Hierdie klipplate is een van die belangrike kenmerke van die geboue.




</doc>
<doc id="114762" url="https://af.wikipedia.org/wiki?curid=114762" title="Erchanger">
Erchanger

Erchanger, ook Erchangar II († 21 Januarie 917 – moontlik in Aldingen by Spaichingen) in sy leeftyd onder andere 'n balju van die Frankiese koning, paltsgraaf in Swabe en (van 915 tot 917) Hertog van Swabe. Hy is waarskynlik 'n seun van die Swabiese paltsgraaf Berchthold I (ook Erchanger I genoem) (880/892) en 'n dogter van die Etichoonse Erchanger (die Jonger) († 864). Ander bronne verwys na Gisela van Oos-Franke (* 840; † 891), die dogter van koning Lodewyk II, as sy moeder. Hy is dus ook 'n lid van die familie van die Alaholfinger. Sy suster, Kunigunde se eerste huwelik was met markgraaf Luitpold van Karintië en haar tweede huwelik met Konrad I . Sy broer was Berchthold. Erchanger se vrou was Bertha († 966).

Erchanger was die koning se balju in Swabe. Tot in die jaar 911 ondersteun Erchanger en Biskop Salomo III van Konstanz mekaar weens hulle gemeenskaplike politieke belange. Naas Erchanger het ook Burchard I (en later sy seun, Burchard II) om die heerskappy oor Swabe gewedywer. Erchanger was wesentlik betrokke in die uitskakeling van Burchard I., wat in 911 van hoogverraad aangekla en ook tereggestel is. Nadat die Burchardyne hul mag verloor het, het Erchanger en sy broer, Berchthold, die mees invloedryke, hertoeë in Alemannie geword. In die jaar 913 het 'n rusie tussen Erchanger en koning Konrad I onstaan. As 'n gebaar van versoening het Erchanger sy suster, Kunigunde, wie se man Luitpold sopas oorlede is, as vrou aan Konrad I gegee. Die koning het weer op sy beurt vir Erchanger as sy verteenwoordiger in Swabe aangestel. Dit het hom weer die vyandskap van Biskop Salomo besorg. In die jaar 914 beveel Erchanger dat die biskop gevange geneem moes word. In reaksie daarop het koning Konrad vir Erchanger laat gevange neem en in ballingskap stuur. Biskop Salomo is dadelik vrygelaat.

Reeds 'n jaar later, in 915, keer Erchanger uit die ballingskap terug. In die dieselfde jaar, oorwin hy en Burchard II die Hongare namens die Beierse Hertog Arnulf tydens die veldslag op die Inn. Daarna sluit Erchanger en Burchard 'n bondgenootskap teen koning Konrad I en verslaan die koning in die slag van Wahlwies in die Hegau. Daarna word Erchanger as Hertog van Swabe aangestel.

As gevolg van sy misdrywe teen die koning en die Biskop is Erchanger in September, 916 deur die Sinode van Hohenaltheim gevonnis tot kloosterares. In die poging om 'n versoening met koning Konrad I te bewerkstellig, is hy en sy broer op pad na die koning in Januarie 917 in die opdrag van die koning tereggestel. Erchanger se landgoedere is gekonfiskeer, maar sy vrou, Bertha kon haar besittings behou.



</doc>
<doc id="114764" url="https://af.wikipedia.org/wiki?curid=114764" title="Chadaloh I (Alaholfinger)">
Chadaloh I (Alaholfinger)

Chadaloh I (ook "Kadaloch", "Kadolach", "Cadolah", "Cadolach", "Chadolah", "Chadalhoh", "Chadolt", verlatynste "Cadalaus") († 31 Oktober 819) was die oudste seun van Perahthold II en sy vrou Gersinda. Perahthold (ook Peratolt, Perttolt, Berthold) was die graaf van Baar, en stam uit die geslag van die Alaholfinger. Die Baar was 'n graafskap in die huidige deelstaat Baden-Württemberg, Duitsland.

Chadaloh het sy pa Perahthold II opgevolg as graaf in die Baar (of dele daarvan), voordat hy deur die Keiser Lodewyk die Vrome eers na Dalmasië verplaas is en toe as die markgraaf van Frioelië (Italiaans: "Friuli") aangestel is. Sy seun Berthold III was van 820, graaf in die Baar. 'n Ander seun van hom was Chadaloh II.

Chadaloh I het saam met sy broer Wago op 23 Oktober 805 in Zell by Riedlingen landgoedere in die oostelike Baar aan die klooster van St. Gallen geskenk. Die twee broers het egter 'n reg van vruggebruik behou, hoewel hulle daar jaarliks voor betaal het. Vir die geval dat beide sonder erfgename sou sterf, sou die eiendom aan die klooster val. 

In die jaar 816 word Chadaloh I as'n Keiserlike gesant na Dalmasië gestuur, wat sedert 806 tydelik onder Frankiese heerskappy gekom het. In 817, ná die dood van Aio van Frioelië (wat Lombardies was), het Lodewyk die Vrome Chadaloh tot Markgraaf en prefek van die Mark van Frioelië aangestel. Hierdie gebied -wat vandag die noordoostelikste deel van Italië vorm- het onder Karel die Grote in 774 'n Mark van die Frankiese Koninkryk geword, en dit is sedert 776 deur die keiserlik aangestelde markgrawe van meestal Frankiese, Alemanniese of Boergondiese oorsprong bestuur. Die kroniekskrywer Einhard verwys na hom in 818 as "Cadolaum comitem et marcæ Foroiuliensis præfectum" en noem hom 819, na sy dood, "dux Foroiuliensis".

Soos ander hertoë en markgrawe, het Chadaloh tydens die ampstermyn van die swak Keiser Lodewyk meer en meer selfstandig begin optree. Hy het hom intensief in die interne sake van die bevolking van Pannonië en Karinthië begin inmeng, wat deur hulle eie stamvorste geregeer is. Daarby net hy toenemend wrede metodes toegepas. Reeds in die jaar 818 het die Slawiese prins Ljudevit van Posavina by Lodewyk die Vrome beswaar daarteen gemaak. Hierdie klagte was nogtans tevergeefs. Ljudevit het daarom in 819 saam met die Posaviërs in opstand gekom. Dele van twee Slawiese stamme, die Karantane en die Timotsjane (Timočani) het hulle by hom aangesluit. Chadaloh het in Julie 819 'n mislukte veldtog teen Ljudevit onderneem. Daarby het prins (Knjas) Borna van Dalmasië en Liburnië hom ondersteun. Hy is op 31. Oktober 819 aan 'n koors wat hy tydens hierdie veldtog opgedoen het oorlede. Sy opvolger as markgraaf van Frioelië was Balderich van Frioelië.

→ sien ook: Stamlys van die Ahalolfinger




</doc>
<doc id="114765" url="https://af.wikipedia.org/wiki?curid=114765" title="Chadaloh II (Alaholfinger)">
Chadaloh II (Alaholfinger)

Chadaloh II (ook Chadalhoh, Chadalous, Chadelous, Kadalhoh, Chadolt; † 31. Julie 896) uit die geslag van die Ahalolfinger was ten minste tussen 890 en 894 graaf in Augstgau en Aargau. Hierdie gebied lê tussen die Ryn se boloop en die Aare-rivier in vandag se Switserland. 

Hy was 'n vertroueling van die Oos-Frankiese koning Arnolf van Karintië , en het vir hom die Augst - en Aargau beskerm teen koning Rudolf van Boergondië.
Ook in die Albgau in die suidelike Swartwoud, word hy in 890 as graaf aangegee. In hierdie gebied het hy moontlik saam met graaf Adalbert die Roemryke die mag gedeel. 'n Ander moontlikheid is dat hy daar net tydelik tydens ´n afwesigheid van Adalbert regeer.


</doc>
<doc id="114766" url="https://af.wikipedia.org/wiki?curid=114766" title="Richardis">
Richardis

Richardis of Richgard(is) (* 840; † 18 September 900 in Andlau) was die vrou van Keiser Karel III.

Sy was die dogter van die Elsasiese graaf Erchanger van die familie van die Ahalolfinger en is in 862 met Karel III getroud. Saam met hom is sy in 881 tot Romeinse Keiserin gekroon. Die huwelik het kinderloos gebly. 887 word sy van egbreuk met die Kanselier Liutward van Vercelli beskuldig wat waarskynlik deel van 'n politieke intrige was. In 880 het sy haar toe in die Klooster van Andlau teruggetrek, wat deur haar vader gestig is. Sy het tot haar dood daar gebly (tussen 894 en 909) en is ook daar begrawe. Sy was van 877 tot 893 Abdis van die vroueklooster van Säckingen en tussen 878 en 893 ook die Abdis van die Fraumünsterabdy in Zürich. Beide kloosters het aan die keiser behoort. Haar man het vir haar 'n lewenslange vruggebruik op albei toegeken, sowel as op die kloosters van Sint Marinus in Pavia en die klooster in Zurzach.

Richardis word in die Rooms-Katolieke Kerk as 'n heilige vereer. Haar dag van herdenking is die 18 September.



</doc>
<doc id="114767" url="https://af.wikipedia.org/wiki?curid=114767" title="Luithard">
Luithard

Luithard (altdt. "liut" "mense" en "harti" "hard", of lat. Luithardus; eintlik Liuthard, lat. Liuthardus; * onbekend; † 887 in Paderborn) was die derde Biskop van Paderborn (862-887).

Tydens Luithard se ampstermyn, is die jong bisdom in Sakse verder versterk. 885 het die Romeinse Keiser en die Oos-Frankiese koning Karel III. die Paderbornse Domklerus die reg van vrye biskopsverkiesing verleen. Onder Luithard kon belangrike klooster stigtings gedoen word . 863 is Niggenkerken in Höxter gestig. 864 vind die relikwievertaling van die hl. Liutrudis van Châlons te Niggenkerken plaas. 868 word deur 'n dokument van die Konsilium van die Worms in Heerse op Netheborn (Neuenheerse) die "hoogsadelike keiserlike vroueklooster van Heerse" gestig ter ondersteuning van die kerk se sendelingsaktiwiteite in Sakse.


</doc>
<doc id="114769" url="https://af.wikipedia.org/wiki?curid=114769" title="Luitgard">
Luitgard

Luitgard is 'n ou Duitse vrouenaam.

Die naam is afkomstig van ou-Hoogduits en beteken "Beskermer van die volk". In sy antieke vorm "Liutgard" is die naam afgelei van "liut" "mense", "die lede van 'n volk"
en "gard" "beskerming" (vgl. Etimologie van die woord "Garten" - tuin)

Die Katolieke naamdag van die naam Luitgard is 16 Oktober.



Verdere historiese persoonlikhede:




</doc>
<doc id="114770" url="https://af.wikipedia.org/wiki?curid=114770" title="Hildegard">
Hildegard

Hildegard is 'n ou Duitse vrouenaam.

Hildegard is 'n ou Duitse vrouenaam, wie se eerste deel van die ou-Hoogduitse "hilt(j)a" = "Kampf"/"’n stryd" afgelei is. Die tweede deel word afgelei van die Germaanse woord vir "beskerming".

Aan die einde van die 19de eeu was die naam Hildegard in Duitsland matig gewild. Dit verander soseer in die eerste paar jaar van die 20ste eeu dat die naam aan die begin van die 1910's tot aan die begin van die dertigerjare, onder die tien mees toegekende vrouename in Duitsland was - in 1922 wat dit selfs die mees algemene naam. Daarna het die gewildheid van die naam eers geleidelik en toe vanaf die middel-veertigerjare van die 20ste eeu sterk afgeneem, soseer dat dit vandag baie selde aan kinders gegee word.


Die Katolieke naamdag is 17 September.





</doc>
<doc id="114771" url="https://af.wikipedia.org/wiki?curid=114771" title="Wendelgard">
Wendelgard

Wendelgard is 'n ou Duitse vrouenaam.

Die deel van die naam "Wendel" ("spiraal") kan miskien afgelei wees van die naam van die Germaanse stam van die Vandale. Die betekenis van die gedeelte "-gard" is onduidelik, maar kan gelykgestel word met die ou-Yslandse naam "Gerðr" (= Beskermer).




</doc>
<doc id="114772" url="https://af.wikipedia.org/wiki?curid=114772" title="Ansgard van Boergondië">
Ansgard van Boergondië

Ansgard van Boergondië (* 826; † 880) was die eerste vrou van die Wes-Frankiese koning Lodewyk II.

Sy is as dogter van Hardouin van Boergondië gebore. Op die ouderdom van 36 jaar het sy in 862, in die geheim, die later Wes-Frankiese koning Lodewyk II getrou, wat eers 16 jaar oud was.. Die huwelik het plaasgevind teen die wil van Lodewyk se pa, Keiser Karel II, wat sy seun met Adelheid van Friaul wou laat trou.

Keiser Karel het die huwelik van sy seun deur die Pous laat ongeldig verklaar, en in Februarie 878 het Lodewyk met Adelheid van Friaul getrou. Lodewyk het egter op hierdie tydstip reeds vyf kinders uit sy eerste huwelik. Ansgard is verstoot. Die tweede huwelik het net kort geduur, omdat Lodewyk reeds een jaar later gesterf het.

Ansgard probeer om hul egskeiding deur die Aartsbiskop van Reims ongedaan te maak om sodoende haar seuns te laat wettig, sodat hulle die opvolging van hul vader kon aantree. Koningin Adelheid was egter swanger en het ná haar man se dood die lewe geskenk aan 'n seun.

Adelheid is deur Ansgard en haar seuns van egbreuk beskuldig en die moeilike proses het vir etlike jaar voortgesleep. Ansgard se seuns Lodewyk III en Karloman II vermag daardeur om hul vader as konings op te volg. Beide sterf egter na 'n kort bewind sonder 'n erfgenaam. Adelheid is uiteindlik vrygespreek, haar seun is wettig verklaar en later as Karel III gekroon.

Wat van Ansgard geword het is nie bekend nie. Die presiese datum van haar dood en die plek waar sy begrawe is is onbekend.



</doc>
<doc id="114773" url="https://af.wikipedia.org/wiki?curid=114773" title="Abraham Aucamp">
Abraham Aucamp

Ds. Abraham Liebrecht Aucamp (distrik Bethulie, 21 September 1905 – 6 Junie 1961) was tussen 1933 en 1961 predikant in vier gemeentes van die Gereformeerde Kerk, onder andere die eerste predikant van die Gereformeerde kerk Eldoret in Kenia, ook sy eerste standplaas. Hy is oorlede in die jaar waarin hy sy emeritaat aanvaar het, waarskynlik weens swak gesondheid aangesien hy indertyd net 55 jaar oud was. Sy gemeentes was agtereenvolgens Eldoret (1933–1937), Bethlehem (1937–1942), Ficksburg-kombinasie (1942–1948) en eindelik Burgersdorp (1948–1961). 

Nie lank ná sy aankoms in Eldoret nie het ds. M.P. Loubser, wat jare lank predikant van die NG Kerk in Kenia was, weens swak gesondheid en hoë ouderdom na die Unie terug vertrek. Langer as ’n jaar was ds. Aucamp die enigste Afrikaanse predikant in Kenia en in die tyd het hy soveel moontlik alle Afrikanergesinne en siekes besoek en begrafnisse gehou. Ook het hy hom beywer in belang van kulturele aangeleenthede, die viering van die Afrikanerfeesdae en die behartiging van die skoolbelange van die jeug. Later het daar ook broeders-predikante van die ander Afrikaanse kerke gekom — ds. A. Brand vir die Hervormde Kerk en di. J.W. Dednam en Brits vir die NG Kerk. Die samewerking met dié broeders was hartlik. 

Abraham Liebrecht Aucamp het as jong seun geluister na die vertellinge van sy vader wat gedurende die oorlog (1898-1902) eers op kommando was en later as krygsgevangene op St. Helena, en na die van sy moeder eers op die eensame plaas en toe weggevoer in oop trokke per trein na die konsentrasiekamp by Norvalspont en later na die "moordkamp" by Bethulie. Hierdie gebeurtenisse het 'n onuitwisbare stempel op die kinders afgedruk met die resultaat om niks anders te wees as Christelik-nasionale Afrikaners nie. Omdat die ouerpaar alles in die Driejarige Oorlog verloor het, was dit maer jare van armoede en worsteling om die gesin te onderhou en te laat leer. Hulle was 'n gesin van nege kinders, ses seuns en drie dogters. 

Kleintyd het Abraham Aucamp verskillende plaasskole besoek tot hy ná St. 6 na die dorpskool op Bethulie gegaan het, waar hy einde 1924 sy matrikulasie-eksamen afgelê het. Hy kon kort voor sy dood nog goed onthou hoe hy in die eerste skooljare kennis gemaak het met "English" en hoe die kind wat 'n Afrikaanse woord gebruik het, die plank-esel om die nek moes dra. 

Begin 1925 is hy na Potchefstroom om predikant te word. Hierdie studie het hy aan die einde van 1931 voltooi en is hy beroepbaar gestel. Dit was in die jare van depressie en droogte. Vakante gemeentes was baie min. Meer as 'n jaar van wag vir 'n beroep het aangebreek. As proponent was hy 'n tyd lank in 'n gemeente behulpsaam vir vry inwoning en £5 per maand. Middel 1933 is hy toe beroep na Eldoret, Kenia.

So het in die naweek van 19 Augustus 1933 'n uitsonderlike gebeurtenis op die Hoëveldse dorp Bethal plaasgevind nadat die kerkraad van Eldoret, ’n gemeente wat destyds uit net oor die honderd belydende lidmate en sowat 80 dooplidmate bestaan het, die Algemene Vergadering in Transvaal die mandaat gegee het om vir hulle 'n proponent te beroep. Weens die enorme afstand met die enigste verbinding per skip langs die ooskus en ook met treine en karige vervoer, moes die kerkraad die uitsonderlike weg volg dat hul predikant in die Unie bevestig sou word. So is prop. Aucamp op Saterdagmôre, 19 Augustus 1933 deur ds. H.J.R. du Plessis bevestig as die eerste predikant van die Gereformeerde Kerk in Midde-Afrika. 

Die kerkraad van Eldoret het juis Bethal gekies omdat die meeste van hul families aan die begin van die 20ste eeu uit daardie omgewing na Oos-Afrika getrek het. Dit was ook Nagmaalsnaweek en die kerkgebou was van Saterdagoggend af elke keer van hoek tot kant met belangstellendes gevul. Twee predikante was aanwesig wat later professor aan die Teologiese Skool op Potchefstroom sou word, di. S. du Toit, die plaaslike leraar, en J.P. Jooste, wat spesiaal van Bethulie af gekom het. Ook ds. N.H. van der Walt (die ou Kenia-veteraan) en ds. W.J. de Klerk wat Kenia in 1929 besoek het, was daar. 

Ds. H.J.R du Plessis se bevestigingsrede oor Joh. 3:29 (die vriend van die bruidegom) was aangrypend. Sondagmiddag het die jeugdige ds. Aucamp die kansel bestyg en gepreek uit die nuwe Afrikaanse Bybel, wat maar pas verskyn het. Sy preek was 'n afskeidspreek aan die gemeentes in Suid-Afrika, maar ook sy intreepreek vir die gemeente in Eldoret. Hy was alleen, want hy het sy verloofde 'n ruk vantevore deur die dood verloor. Hy moes sy familie agterlaat en gaan na 'n wêreld wat hy nog nooit gesien het nie. Dit sou ook sy eerste seereis wees. Sy preek het die toehoorders aangegryp; plek-plek was daar trane in die oë. Dr. V.E. d'Assonville (later ds. Aucamp se swaer) skryf: "Baie gedagtes gaan deur die gemoed van dierbares en vriende, onder andere sy boesemvriend en getroue maat, proponent Jan du Plooy, saam met wie hy dikwels onder dieselfde kombers geslaap het. Maar helder klink die oortuigende stem in Bethal se kerkgebou. Sy teks is Hand. 20:24 – 'Maar ek bekommer my glad nie; ek ag ook my lewe vir myself nie dierbaar nie. . .'

Die seereis het gegaan van Lourenço Marques (Maputo) tot by Mombasa. Ds. Aucamp het voortdurend aantekeninge gemaak en 'n dagboek gehou, wat behoue gebly het. Op 4 September 1933 het hy sy reis met die Durham Castle begin. Op die aand van die 14de land hy in Mombasa. Met die treinreis na die binneland het hy dinge tot in die fynste besonderhede waargeneem. Hy skryf onder meer: "Dit is asof die trein sy slingerweg moet soek tussen die hoë en baie palmbome deur. Alles is so fris, groen en lewendig, en as 'n mens let op die gegewens by die verskillende stasies, dan merk jy hoe verbasend vinnig die trein klim – binne die eerste 50 myl bereik jy al die hoogte van oor duisend voet bokant seeoppervlakte, en by Limuru, 355 myl van Mombasa, is die hoogte 7 390 voet. . ." Van Eldoret het hy geskryf: "Dit is die hoofstad van die Uasin Gishu-plato, vanwaar 'n pragtige uitsig is oor die Elgeyo-vlakte en tot waar die berg Elgon op 'n afstand van ongeveer 80 myl van Eldoret hom in die verte bloudynsig verhef. Die hoogte van Elgon is 13 870 vt."

In Nairobi, Kenia se hoofstad, moes ds. Aucamp enkele dae oorbly en was hy by die Kilian-gesin tuis. By br. Hans Klopper, op 'n klein plasie 'n paar myl buite Nairobi, het hy toe sy eerste diens in Kenia gehou. Kort voor lank het hy al die Afrikaners in die omgewing ontmoet. Ook aan huis van ene br. Piet Visagie is 'n diens gehou. 

Op Dinsdagmôre 19 September voor sonop het die trein die stasie van Eldoret binnestoom. Op die platform het oudl. Bernaas Enslin, diaken Stoffel Roets en br. James Wheeler die jong dominee ontmoet. Hulle het dadelik na br. Stoffel Roets se plaas vertrek waar ds. Aucamp vir eers tuis sou gaan aangesien Eldoret toe nog nie ’n pastorie gehad het nie. In sy aantekeninge het hy geskryf: "Ek was baie bly om weer tuis te wees, want dit is soos wat dr. Kuyper sê in sy "In Jesus ontslapen": 'Daar is 'n verskil tussen op reis te wees en tuis wees.'" 

Op Donderdag 21 September het hy sy verjaardag gevier. Saterdag 23 September 1933 was daar vir die soveelste keer fees in die gemeente van Eldoret, maar dié keer was dit seker die hoogtepunt, want ná 24 jaar het hulle eindelik hul eie predikant. Die Sondag was dit hul eie dominee wat vir hulle preek. Vier-en-twintig jaar nadat ds. H.J.R. du Plessis die gemeente op 13 Augustus 1909 gestig het, het 'n predikant feitlik op die ewenaar in die hart van Afrika kom woon en werk. Sy arbeidsveld was die hele Kenia en ook verspreidwonendes selfs tot in die Belgiese Kongo en Tanzanië. Op 20 Desember 1933 skryf ds. Aucamp: "Hier is die voorpunt van die Voortrekkers. . ." Dit was ook die voorpunt van die Gereformeerde Kerk. Uit Angola het die trek terug na Suid- en Suidwes-Afrika reeds in 1928 plaasgevind toe die Gereformeerde kerk Humpata dan ook ontbind het. Maar in Kenia was selfs in die depressiejaar 1933 nog 'n bruisende idealisme vol van toekomsideale. 

Toe die knellende droogte van 1933 in die suide op sy hewigste was, het die toekoms vir die Afrikaners in Midde-Afrika oopgelê. In die streek Kakemega in Kenia is goud ontdek en selfs verwag dat spoedig "'n jong Johannesburgie" sou ontstaan waardeur nog baie Afrikaners uit die suide sou kom, aldus "Die Kerkblad", orgaan van die Gereformeerde Kerk, van 20 Desember 1933. Die kerk het 'n bloeitydperk binnegegaan en hierin het die predikant ’n groot aandeel gehad.

Die heel eerste kerkraadsvergadering wat ds. Aucamp op Eldoret gehou het, was die begin van 'n aansteeklike ywer en geesdrif in die hele gemeente. Die nuwe predikant het al die gemeenteaktiwiteite konstruktief en op 'n gereelde basis gestel. Sy program vir eredienste is soos volg bepaal: Die eerste Sondag van elke maand in die wyk van oudl. Enslin; die tweede in die wyk van oudl. Klopper; die derde afwisselend op die plekke Bessiefontein en Broederstroom; die vierde in Eldoret in die kerkgebou waar die hele gemeente dan sover moontlik sou bymekaarkom. Vir die eerste keer in Eldoret se geskiedenis kon onder die moeilike omstandighede gereeld kategismuspreke gelewer word, terwyl die dominee ook elke week katkisasies op verskillende plekke gehou het. Die maandelikse kerkraadsvergaderings – vroeër hoogstens een keer per jaar – het geweldig bygedra om die ampsdraers se kennis oor die Gereformeerde leer en kerkregering te laat toeneem. Dit moes hulle vroeër jare lank ontbeer. Die vaste predikant was vir die gemeente ook 'n herder en leraar in al hulle lief en leed, in hul huwelike en ook in hul siekte, dood en smart. 

Onder ds. Aucamp se leiding is ook 'n sustersvereniging georganiseer en hierdie susters sou voortaan deur hul werkywer voortdurend 'n samebindende faktor wees. Ook is gereeld, behalwe die eredienste, een maal per maand 'n samekoms van die gemeente gehou waartydens die predikant opbouende lesings van godsdienstige en kerklike aard gegee het. Nagmaalstye het die waens en enkele motors van heinde en verre oor afstande van honderde kilometers saamgekom en reeds op die Donderdag is op die kerkplein begin om tente op te slaan. Van dié feesnaweke word in "Die Kerkblad" van 20 Desember 1933 vertel: "Dit lyk dan ook of die gemeente hierdie dae waarlik fees vier soos Israel van ouds in hulle tente of hutte gewoon het in die dae van hulle loofhuttefeesviering en soos wat dit eenmaal in sy volle heerlikheid gevier sal word volgens Opb. 7 wanneer die palmtakskare met wuiwende palmtakke voor die troon van God sal staan." Met ds. Aucamp se koms is die Afrikaanse Bybel dan ook einde 1933 in gebruik geneem en hy het gesorg dat elke huisgesin en al die katkisasiekinders een kry.

Die enorme land ten weste van Kenia was in die 1930's nog bekend as die Belgiese Kongo (later Zaïre en teenswoordig die Demokratiese Republiek van die Kongo. Destyds was in dié kolonie 70 verspreidwonende lidmate (kinders ingesluit) van die Gereformeerde Kerk. Ds. Derk Rumpff het hulle in 1930 besoek en eers weer ná vier jaar sou ds. Aucamp, onder uiters moeilike omstandighede, gaan huisbesoek doen en dienste hou. Daarvan skryf hy onder meer: "In elke brief wat ek ná my aankoms in Kenia uit die Kongo ontvang, het dit geblyk (d.i. die honger en dors na die Woord) en nieteenstaande baie moeilikhede en teenhede, soos gebrek aan fondse, slegte tyd (baie reëns) ens., het diaken Sagrys Enslin en ekself op 27 Februarie 1934 daarheen vertrek." 

Die vervoermiddel was 'n "Box Body Ford", wat swaar gelaai was. Daar moes genoeg kos vir etlike dae asook kampeervoorrade en beddegoed saamgeneem word. Daarby het die dominee gesorg vir 'n groot voorraad Bybels vir die mense in die Kongo. En so sou die eerste Afrikaanse Bybels asook Gereformeerde kerklike literatuur vir die eerste keer in daardie land met sy oerwoude ingedra word. Die roete was min of meer dieselfde as wat ds. Rumpff in 1930 gevolg het. Soms moes hulle feitlik 'n hele dag tussen moerasse en ruigtes deur worstel. Snags het hulle onder muskietnette geslaap. Op die tweede dag het hulle die Nylrivier bereik, wat ongeveer 5 km breed is. Daar is die Fordjie "op twee blokke met planke aanmekaar" vasgemaak en deur inboorlinge oorgeroei. Dit was 'n gevaarlike onderneming. Rondom hierdie primitiewe vlot met pioniers van die Gereformeerde Kerk het dit van seekoeie gewemel en soms twee uur geduur voor hulle met groot moeite die oorkant kon bereik. En toe moes hulle teen die berge uitsukkel, dikwels in eerste rat. So byna kon hulle dit nie haal nie en dan het Sagrys Enslin gestoot dat die sweet hom aftap. Op 'n keer het die diaken geskree: "Pasop, Dominee, die kar kan terughardloop. . ." Toe hulle bo uitkom, is 'n sug van verligting geslaak. Ver onder hulle kronkel die reuse-Nyl. Dan vorder hulle daardie aand tot by Loropie, net slegs enkele kilometers van die Soedannese grens af. Die volgende môre was hulle reeds in die donkerte op pad. En dan 'n pap wiel maar hulle ry maar verder met die geloof dat die ander sal hou. Naderhand (met dagbreek) was die pad byna onbegaanbaar. Ds. Aucamp het self geskryf: "Oral in die pad sien ons tekens van olifante. Ons hou asem op en spoed maar so vinnig ons maar kan. Ons kom by 'n brug; sal ons waag? Broer Sagrys klim af; ja wat – ek ry oor! Nie te ver nie en ons kom onverwags by 'n brug wat die vorige nag deur olifante deurgetrap is. Ek slaan remme aan, maar met 'n stamp is ons oor. Van nou af kry ons baie bamboesbrûe wat gevaarlik lyk, maar ons waag maar en kom tienuur veilig by Arna". 

Ds. Aucamp en ook die ander predikante wat in Kenia gewerk het, kon boeke oor gevaarlike reise geskryf het. Dis. Aucamp se geselskap kon drie weke lank al die broers en susters met hule kinders in daardie uitgestrekte wêreld besoek. Feitlik elke dag is dienste gehou en met die diaken wat as 'n hulpouderling deur die kerkraad benoem is, is ook sakramente uitgedeel. Met vreugde is die Afrikaanse Bybel diep in die oerwoude van Afrika in hul huise ontvang. 

Met hul terugkoms het ds. Aucamp en diaken Enslin 'n ander pad geneem om by Mahagi die boot oor die Albertmeer te haal. Die jare 1933 tot 1937 (die bedieningstyd van ds. Aucamp) het in die geskiedenis van Eldoret een van die wonderlikste tye bly. Ds. d'Assonville skryf: "Selfs die navorser wat van buite af in die ou dokumente van die gemeente gaan delf, word met 'n nostalgiese heimwee vervul. Sulke dae sal daar vir die Gereformeerde Kerk (menslik gesproke) nooit weer in Midde-Afrika aan-breek nie. Dit is vir altyd verby. En dit is net enkeles wat vandag (1984) nog leef wat iets van daardie tyd in hulle herinneringe kan dra. Dit was 'n uitsonderlike tyd, nie in die sin dat dit sonder swaarkry was nie. Inteendeel, juis in die moeilike, soms byna bomenslike moeilike omstandighede het die broeders en susters die wonder van die geloof beleef.

Die laaste week van September 1934 was een van die grootste hoogtepunte in die gemeente se bestaan. Hul predikant, ds. Aucamp, was toe reeds 'n jaar lank in Kenia werksaam. Reeds op die Donderdag van 28 September het die kerkplein van tente en waens en vragmotors en karre begin vol word. 'n Geesdriftige gees van vreugde het dwarsdeur die gemeente posgevat en hierdie keer het hulle feitlik in volle getalle na Eldoret opgetrek. Sommige het selfs honderde kilometers ver gekom. Dit was die fees van die gemeente se 25-jarige bestaan. Dit was ook by hierdie geleentheid dat die kerkgebou vir die eerste keer heeltemal stampvol was. Vir die eerste keer het die lidmate ook op die eie nuwe sederhoutbanke gesit. Saterdagmôre om tienuur was die dankdiens vir die seëninge die afgelope 25 jaar. Die dominee het gerpeek uit Ps. 124: "As die HERE nie vir ons was nie. . ." Hy het die gemeente gewys op God se oneindige liefde en verbondstrou in die kwarteeu wat verbygegaan het. .. in dae van eensaamheid en herderloosheid met voortdurende worsteling in 'n vreemde land. 

Dan was daar die vertellings van die eerste lidmate wat nog die gemeente op 13 Augustus 1909 help stig het. Daar was die legendariese oom Abraham Joubert wat reeds in 1905 uit Bethal in Oos-Transvaal na Midde-Afrika getrek het. In eie reg was hy 'n Voortrekker wie se omswerwinge soos 'n avontuurverhaal geklink het. Daar was oom Freek van Niekerk wat saam met die ander Gereformeerde families soos die Roetse, die Enslins, die Steenkamps, die Van Dyks gekom het. En hier sit ook diaken Stoffel Roets en sy vrou Nonnie Steenkamp wat as jong mense al die ontberings deurgemaak het. Dertig jaar ná hierdie fees in 1934, sou hierdie selfde twee mense die laaste twee lidmate van die gemeente wees wat hul kerkgebou aan vreemdes sou oorhandig. Dit sou in 1964 gebeur. Die fees van 1934 was egter groots en wonderlik. Dit was ook 'n Nagmaalsfees.

Ds. Aucamp het intussen sy tweede Fordjie gekry. Ds. d'Assonville skryf: "Dit is byna ongelooflik om op die kaart van Kenia en Zaïre te sien hoe ver ds. Aucamp werklik met hierdie motor gereis het om lidmate op te soek. Sommige van hierdie togte was feitlik 'n verhaal op sy eie. En praat nie van die paaie en die driwwe nie! En met reëntye is dit 'n 'aanhoudende gly-gly deur die modder'." 

In September 1935 het die dominee saam met oudl. J.A. Enslin ware die hele oostelike en noordoostelike gedeelte van Kenia platgery om die verspreidwonende Gereformeerdes op te soek. In die omgewing van Nakuru, Laikipia, Nanyuki en Nairobi moes hulle 1 280 km ry om by net 13 lidmate uit te kom. Ook by lidmate van die NG Kerk en die Hervormde Kerk het hulle aangedoen, 'n mooi gewoonte wat destyds bestaan het sonder om met mekaar se sake in te meng. By Naramuro, aan die voet van die berg Kenia, het ds. Aucamp in vervoering geraak oor die natuur toe die laaste sonstrale op die sneeutoppe van hierdie bergreus skyn. In daardie wêreld het hy die gesinne Nel en Van der Westhuizen besoek.

Op 22 Oktober 1935 het ds. Aucamp en diaken Piet Potgieter weer na die Belgiese Kongo vertrek. Die klein Gereformeerde kudde aan die ander kant van Uganda en die Nylrivier en die Albertmeer het weer hulle herders nodig gehad. Hierdie keer was die roete oor Kakemega (by die goudmyne), Mumias, Busta, Iganga, Jinja (waar die Nyl uit die Victoriameer vloei) en dan Kampala, die hoofstad van Uganda. Naby Butiaba het hulle by 'n steil berg gekom en moes noodgedwonge die nag in 'n inboorlingstat slaap. 

Op die Albertmeer het die motor op 'n sleepboot agter die skip met die naam Robert Corydon gegaan. Ná baie ontberings het die predikant en die diaken in die nag by die Du Toit-familie uitgekom. Eers is Roelf du Toit en sy gesin opgeklop en daarna weer die familie van Hans du Toit. Ds. d'Assonville skryf: "Dit word 'n middernagtelike fees: Die predikant is weer hier! In die dae wat volg, is dit weer 'n voortdurende proses van huisbesoek doen, baie ry en dienste hou. Ook katkisasies word gehou en sakramente bedien. Met hierdie besoek sou dit ook die laaste keer wees (dat) ds. Aucamp nog die ou Dorslandtrekker, die vermaarde oom Hans du Toit met sy vrou, tant Levina, sou sien."

Hierna het hy nog honderde kilometers in die Kongo Zaire afgelê. By Bunia, ongeveer 200 km van die Du Toits af, is die families Viljoen, Coetzee en Grobler besoek. Daar het ds. Aucamp op 'n plek uitgekom wat die verbeelding aangryp: 'n begraafplaas van Afrikaners, 11 grafte van Boeremense so diep in die oerwoude van Afrika. Ds. Aucamp skryf sy gewaarwordinge neer. "'n Mens dink aan hulle lotgevalle en omswerwinge, hulle lewensworstelinge en ontberings totdat hulle die oë gesluit het, duisende myle weg van hulle mede-Afrikaners se vaderland. . ." In Zaire het die broeders wat huisbesoek gedoen het, verder spore van meer Afrikaners gekry, soos die familie van Dirk Engelbrecht nog 300 km verder en die families Van der Merwe en Pretorius wat selfs tot in die Franse Kongo getrek het. 

Die terugtog was ewe moeisaam. Om halfvier op die oggend van 8 November 1935, het die Fordjie op die bekende plaas van die Potgieters, Bessiefontein, ingetrek. En daardie dag was die enigste dag dat die dominee oorgehad het om sy preke vir die Sondag voor te berei.

 Geëmeriteer 2012. Links is Liebrecht en regs Pieter.]]
In 1936 sou die nasionale sinode van die Gereformeerde Kerk op Bethulie sit. Vir die eerste keer het Eldoret 'n afgevaardigde gestuur – hul eie predikant. Niemand het dit nie geweet nie, maar ds. Aucamp het die helfte van die onkoste uit sy eie sak betaal. Maar hy het dit met vreugde gedoen. En hy het ryk teruggekom – met sy bruid, Anna Francina d'Assonville, ’n onderwyseres van Benoni. En toe het Eldoret sommer ’n pastorie gekry. Almal, veral die susters, het met groot ywer gewerk. In dié tyd is die hele gemeente (daar was indertyd sowat 110 belydende en 80 dooplidmate) met die dominee se verjaardag in 1936 by die pastorie onthaal is. Die dertigerjare was depressietyd, maar dit was tog wonderlike jare. Dit was nog voor die Tweede Wêreldoorlog, wat so baie dinge laat verander het.

Dié wonderlike tyd in die Gereformeerde kerk Eldoret se geskiedenis het egter tot ’n einde gekom toe ds. Aucamp die gemeente in 1937 verlaat en meer as 10 jaar van eensaamheid gevolg het. Toe het die oorlog gekom en daarmee saam ontwrigting en smart. Ds. Aucamp het kort voor sy vertrek na die Gereformeerde kerk Bethlehem nog ’n keer so ver moontlik die gemeente deurgegaan. Die afskeid was vir hom ook bitter swaar. Kenia was die eerste liefde van sy bediening. Tog was daar in die laaste tyd voor sy vertrek was daar ook vreugde in die pastorie, want die pastoriepaar se eersteling is begin Februarie 1937 gebore, die latere prof. Piet Aucamp van die Randse Afrikaanse Universiteit.

Op 17 April 1937 is ds. Aucamp deur sy ou huisvriend ds. J.P. Jooste bevestig as eerste predikant van Bethlehem. In die tyd van bediening daar het hy ook ruim 'n jaar lank die gemeente Durban as konsulent bedien en ook in die tyd is die gemeentes Reitz en Harrismith afgestig as selfstandige gemeentes. Ná die afsterwe van ds. D.P. du Plessis was hy ook geruime tyd konsulent van die gemeentes Ladybrand en Ficksburg. Behalwe die gewone kerklike werk was hy op Bethlehem ook voorsitter van die Helpmekaar, van die Reddingsdaadbond, het sy kragte gegee in belang van die skole, die Voortrekkers en so meer. Op Bethlehem is hulle seun Liebrecht gebore. 

In April 1942 het hy die beroep aanvaar na die kombinasie Ficksburg-Ladybrand. Van Ficksburg moes hy 'n tyd lank die vakante gemeentes Bethlehem en Durban bedien en later weer Ventersburg en Thaba Nchu. 

Begin 1948 het ds. Aucamp en gesin verhuis na Burgersdorp nadat hy ’n beroep aangeneem het na die Gereformeerde kerk Burgersdorp. Die gesin het toe al aangegroei tot drie seuns. Op Ficksburg is die jongste seun, Roelof, gebore. (Hy was predikant van Heilbron 1971–1973 en Middelburg, Kaap, 1973–2011.) Dit was tye van skaarsheid aan predikante sodat ds. Aucamp, behalwe veelvuldige pligte in eie gemeente, konsulentsbediening moes doen vir 'n tyd lank in die gemeentes Aliwal-Noord, Molteno, Venterstad, Colesberg, Oos-Londen, Maclear en Dordrecht.



</doc>
<doc id="114774" url="https://af.wikipedia.org/wiki?curid=114774" title="Adelheid von Hanau (Klarenthal)">
Adelheid von Hanau (Klarenthal)

Adelheid van Hanau († 13 November 1440) was die jongste dogter van Ulrich V. von Hanau (* ca. 1370; † 1419) en sy vrou, Elisabeth von Ziegenhain (* ca. 1375; † 1 Desember 1431), dogter van die graaf Gottfried VIII von Ziegenhain.

Adelheid het in 1412 saam met haar suster Agnes in die klooster van Klarenthal ingetree. Ten tye van hulle intrede in die klooster het die susters van enige aansprake op die heerskap Hanau afstand gedoen. In ruil, het hulle die nodige toerusting ontvang om in die klooster te kon intree. Dit was by adellike families 'n algemene proses om vir jonger dogters voorsiening te maak.

Adelheid is op 13 November 1440 oorlede, en is in die klooster van Klarenthal begrawe.


</doc>
<doc id="114778" url="https://af.wikipedia.org/wiki?curid=114778" title="Elisabeth von Ziegenhain">
Elisabeth von Ziegenhain

Elisabeth von Ziegenhain (* rondom 1375; † 1 Desember 1431) was 'n dogter van hertog Gottfried VIII von Ziegenhain. Sy was vanaf 1388 met Ulrich V von Hanau getroud.

Uit die huwelik is drie dogters gebore, Elizabeth, Agnes en Adelheid. Die gebrek aan 'n manlike erfgenaam het die voortbestaan van die huis van Hanau bedreig. Volgens die familie se eersgeboortereg-reëls is die ander manlike lede van die familie vanaf 1375 nie toegelaat om te trou nie. Dit was 'n belangrike beweegrede agter die abdikasie van Ulrich V in 1404. Sy oudste broer, Reinhard II, kon toe die heerskappy oorneem en in die huwelik tree.

Reeds in die aanloop tot haar man se abdikasie het Elizabeth met Ulrich se opvolger ooreengekom om haar weduweeskap en die versorging van haar kinders te verseker. In ruil daarvoor het sy van al haar aansprake op die heerskappy oor Hanau afstand gedoen. Sy het so, teen die belange van haar man, die politieke veranderinge in Hanau bespoedig. Reeds in hierdie tyd blyk haar huwelik misluk te wees. Elizabeth en haar man het daarna aparte lewens gelei.

Die laaste twintig jaar van haar lewe het sy - sonder om formeel tot die klooster toe te tree – saam met die susters van die klooster van Klarenthal geleef. Sy het ook 'n huis in die omgewing van die klooster laat bou. Twee van haar dogters, Agnes en Adelheid, was in die klooster, en Agnes het later selfs die Abdis van die klooster geword. Elisabeth bemaak in haar testament 'n bedrag van 100 Florentynse Gulde aan die klooster.

Haar dogter Elisabeth het 'n lid van die Hohenlohe-familie getrou. Toe die laaste graaf van Ziegenhain, Elizabeth se broer Johann II in 1450 sonder manlike erfgename gesterf het, het haar familie in onderhandelings geprobeer om te verseker dat die huis von Hohenlohe beheer kry oor die nalatenskap van Ziegenhain. Dit was egter onsuksesvol en die heerskappy het aan die landgrawe van Hesse geval.



</doc>
<doc id="114784" url="https://af.wikipedia.org/wiki?curid=114784" title="Waltraud">
Waltraud

Waltraud is 'n Duitse vrouenaam.

Die naam is afkomstig van ou-Hoogduits en beteken min of meer "sterk heerser", "die regerende halfgod", "die sterk kryger" of "sterk". Die ou-Germaanse "wal" en ou-Noorse "valr" beteken soveel as "hulle wat op die slagveld dood is". "-Traude" of "trûen", "trûwen" in ou-Germaans beteken "geloof, hoop, vertroue" en is nou verwant met die woord "Lojaliteit", wat volgens Osthoff afgelei is van die Indo-Germaanse Wortel "*dereŭo-drū" ("boom"). Die sekondêre betekenis. van "-traude" is "vertroue" maar hierdie betekenis het eers in die nuwe-Hoogduits ontstaan

Die Katolieke naamdag van die naam Waltraud is op 9 April.







</doc>
<doc id="114785" url="https://af.wikipedia.org/wiki?curid=114785" title="Irmtraud">
Irmtraud

Irmtraud is 'n ou Duitse vrouenaam.

Die naam is afkomstig van die Oudhoogduitse "ermin"/"irmin" "groot," "geweldige," en "trûen", "trûwen" "glo", "vertroue", "hoop" wat nou verwant is aan "Lojaliteit", wat weer volgens Osthoff van die Indo-Germaanse wortel "*dereŭo-drū" "vaste", "boom" afgelei is.

29 April, 29 Mei, 21 Oktober




</doc>
<doc id="114786" url="https://af.wikipedia.org/wiki?curid=114786" title="Wiltrud">
Wiltrud

Wiltrud is 'n ou Duitse vrouenaam.

Die naam is afkomstig van ou-Hoogduits, en verbind die woord "willio" (wil) met "trud" (krag, sterkte).


Wiltrude, Willtrud, Wiltraud, Wiltraut.



</doc>
<doc id="114793" url="https://af.wikipedia.org/wiki?curid=114793" title="Gerhild">
Gerhild

Gerhild, Gerhilde, Gerhilt of Kerhild is 'n ou Duitse vrouenaam.

Die naam Gerhild bestaan uit die twee ou-Hoogduitse woorde "gēr = spies" en "hiltja = geveg". Gerhild is dus 'n spiesvegter. Dit is vergelykbaar met Brunhild, die vegter met die borsharnas.

Die Rooms-Katolieke naamdag vir Gerhild (Kerhild) van Konstanz is 23 September. Sy het in die 12de eeu 'n lewe van boetedoening as "kluisenaar" in die klooster van St. Gallen (Switserland) gelei. Kluisenaars het ´n lewe in afsondering in 'n kloostersel of kluis gevoer.


Een van die Valkyries in Richard Wagner se opera "die Walküre" uit die "Ring des Nibelung" is die sopraan Gerhilde.



</doc>
<doc id="114795" url="https://af.wikipedia.org/wiki?curid=114795" title="Brunhild">
Brunhild

Brunhild kan na een van die volgende verwys:

Brunhild is ook die titel van verskeie literêre werke:


</doc>
<doc id="114797" url="https://af.wikipedia.org/wiki?curid=114797" title="Johannes Rabie">
Johannes Rabie

Johannes Stephanus Marais (Jan) Rabie (plaas Groenkloof, distrik Fauresmith, Oranje-Vrystaat, 3 Februarie 1868 – Bloemfontein, Suid-Afrika, 31 Desember 1939) was ’n joernalis, stigters- en erelid van die Suid-Afrikaanse Akademie vir Wetenskap en Kuns en jare lange raadsvoorsitter van die Grey-universiteitskollege. Volgens prof. dr. P.J. Nienaber was hy "op verskeie ander terreine van die opvoedkundige en volkslewe . . . ’n opbouende faktor van betekenis" en is die stryd vir Afrikaans in Natal ten nouste aan sy naam verbonde as "die eerste oortuigde pleitbesorger en gangmaker vir ons taalregte in die Tuinprovinsie". 

Rabie was die oudste van die nege kinders van Johannes Jacobus Rabie (gebore 1816) en sy tweede vrou, Hester D.M. Marais (gebore 1836). J.J. Rabie was 'n Voortrekker, afkomstig uit die Kamdeboo, wat by Piet Retief se mense was gedurende die Groot Trek. Hy het deelgeneem aan die slag by Bloedrivier en in 1848 aan die geveg by Boomplaats, het veldkornet in sy distrik geword, was een van die ondertekenaars van die Bloemfontein-konvensie in 1854 en het Fauresmith jare lank in die Oranje-Vrystaatse Volksraad verteenwoordig. Hy het ’n belangrike rol in die wordingsgeskiedenis van die jong Vrystaatse Republiek gespeel. Sy moeder, Hester Marais, was klein van gestalte, maar formidabel van gees. Komende uit 'n intellektuele familie in die Drakenstein, tree sy in die huwelik met ‘n kwaai ou oom van 50 wat baas was van sy plaas in die wildernis. Sy kom uit ‘n buigsame Victoriaanse omgewing en beland eensklaps in ‘n streng Republikeinse opset. Sy het ook nie veel tyd gehad om aan te pas nie, want binne 12 jaar het sy ma van nege kinders geword.Sy wou elkeen ‘n ordentlike opvoeding gee – musiek en boeke lees – iets waarvoor die Rabies min kans gehad het.

Ná sy aanvanklike skoolopleiding op Fauresmith, het Jan Rabie begin 1883 na die Grey-kollege in Bloemfontein gegaan, destyds die enigste middelbare skool in die OVS. In Junie 1886 het hy die matrikulasie-eksamen afgelê en in 1887 het hy na Stellenbosch vertrek waar hy sy B.A. in 1888 aan die Victoria-kollege verwerf het. Vir verdere studie is hy in 1889 saam met genl. J.B.M. Hertzog, hoofregter Jacob de Villiers en regter C.L. Botha oorsee waar hy die eerste ses maande aan die Christ's College, Cambridge, en een semester aan die Universiteit van Bonn vertoef het. Einde 1889 of begin 1890 het hy teruggekeer in sy vaderland.

Van 1892 tot 1893 was hy verslaggewer by "Ons Land" in Kaapstad, maar in laasgenoemde jaar verhuis hy na Bloemfontein waar hy aansluit by die redaksie van die tweetalige (Hollands en Engels) nuusblad "De Express" en ná Nico Hofmeyr se vertrek, volg hy hom op as redakteur van die Hollandse gedeelte van dié blad. Dié betrekking het hy, aldus prof. Nienaber, "met bekwaamheid en takt beklee". Nadat Bloemfontein in 1900 tydens die Driejarige Oorlog deur die Britte ingeneem is, het Rabie by die Boerekommando's aangesluit en deelgeneem aan die gevegte by Paardeberg, Abrahamskraal (Poplar Grove) en Sannaspos. In Julie 1900 word hy gevange geneem by die oorgawe van genl. Marthinus Prinsloo en na Ceylon verban, waar hy onderwys aan die krygsgevangenes gegee en meegewerk aan hul kampkoerante "De Strever" en "De Krijgsgevangene". In die kamp te Diyatalawa het hy klas gegee aan penkoppe en grysaards en die skrif van die Singalese taal aangeleer.

Ná die oorlog het hy agtereenvolgens die redakteurskap waargeneem van "Land en Volk" (Pretoria, 1903), "De Natalse Afrikaner" (Pietermaritzburg, 1904-06) en "De Vriend des Volks" (Bloemfontein, van 1906 af). Hy het egter sy betrekking by laasgenoemde koerant in Julie 1915 neergelê omdat hy hom nie as Afrikaner gedurende die Eerste Wêreldoorlog, en veral tydens die Rebellie, met die voorgeskrewe politiek van hierdie blad kon vereenselwig nie. 

Daarna het hy die joernalistiek vaarwel toegeroep en ’n amp beklee in die provinsiale administrasie van die OVS, tot by sy aftrede einde 1931. Agt jaar later is hy oorlede.

In September 1918 is hy getroud met Johanna Postma (gebore Slijkhuis), die weduwee van prof. Stephanus Postma. So het die Afrikaanse skryfsters Rikie en Hilda Postma sy stiefdogters en prof. Ammi Postma sy stiefseun geword. Hy het geen eie kinders gehad nie en is eers laat in sy lewe die eerste keer getroud.

Prof. P.J. Nienaber skryf Rabie "was 'n vurige voorstander van Afrikaans in sy koerante: As redakteur van "De Natalse Afrikaner" het hy belangrike baanbrekerswerk vir Afrikaans in Natal gedoen en selfs hoofartikels in Afrikaans geskryf. As praktiese koerantman besef hy vroeg die hopeloosheid om Nederlands as taal van die Afrikaner te handhaaf; hy steun dus vroeg die beweging ten gunste van die vereenvoudigde Nederlandse spelling en pas dit ook toe as joernalis, maar hy stel dit duidelik in "De Natalse Afrikaner" dat hy dit slegs beskou as 'n stap in die rigting van die eventuele erkenning van Afrikaans as kultuurtaal." 

Rabie se betekenis vir die Afrikanersaak en die Afrikaanse taal is deur verskillende belangrike instansies erken: Hy is benoem tot lid van die Leidsche Maatschappij der Nederlandse Letterkunde in Leiden en gekies tot erelid van die S.A. Akademie vir Taal, Lettere en Kuns, waarvan hy in 1909 'n stigter was.



</doc>
<doc id="114798" url="https://af.wikipedia.org/wiki?curid=114798" title="D.P. du Toit">
D.P. du Toit

Dawie du Toit (* 9 Desember 1870, Paarl – † 26 Julie 1936, Wellington) was 'n joernalis en koerantredakteur, asook skrywer van die eerste Afrikaanse drama en etlike romans.

David Petrus du Toit is op 9 Desember 1870 op die plaas Pakhuisdam in die Perdeberg, Paarl, gebore. Hy was die tweede seun in ’n gesin van veertien kinders van Gabriel Petrus du Toit en Maria Aletta du Toit. Sy moeder was ’n suster van ds. S.J. du Toit en D.F. du Toit (Oom Lokomotief). Hy het skoolgegaan aan die Gedenkskool in Daljosafat, waar ds. F.S. du Toit die hoof was en hy A.G. Visser, Totius en D.F. Malherbe as skoolmaats het.

Hoewel hy aanvanklik bestem is om boer te word, begewe hy hom in die joernalistiek nadat hy ’n besering opdoen wat hom ongeskik maak vir die harde plaaswerk. In 1892 gaan hy na die Paarl waar hy ’n betrekking aanvaar as joernalis vir "Die Afrikaanse Patriot". Dieselfde jaar nog word hy verplaas na Somerset-Oos om die redaksie van die nuut gestigte "Het Oosten", ’n mondstuk vir die Afrikanerbond, op te neem. Hier skryf en voer hy die eerste Afrikaanse drama op, naamlik "Di bedriegers", wat eers veel later in druk verskyn. Hy is ook stigter van die Somerset-Oos Debatsvereniging.

In ongeveer 1895 keer hy terug na die Gedenkskool vir verdere studie. Hy is sekretaris van die eerste Afrikaanse Taalkongres in die Paarl in 1896, waarna hy met die stigting van "Ons Klyntji" in 1896 op die redaksie dien. In 1897 vertrek hy na Kaapstad om op "Ons" "Land" se redaksie te dien. Die direksie van "De Middellandsche Afrikaner" op Cradock het in 1899 ’n redakteur nodig en hierdie pos word aan Du Toit aangebied. By die uitbreek van die Anglo-Boereoorlog word die uitgee van hierdie blad (wat vurig pro-Boer was) egter verbied en word hy verplig om terug te keer na die Boland totdat die oorlog verby is. Na die Vrede van Vereeniging in 1902 neem hy weer hierdie posisie in Cradock op. Reeds in 1905 bepleit hy in hierdie koerant die amptelike erkenning van Afrikaans. In 1908 vertrek hy na Bloemfontein waar hy verbonde is aan die redaksie van "De Vriend des Volks" en van 1909 tot 1914 is hy redakteur van "Het Westen" in Potchefstroom. Van 1914 tot 1915 is hy redakteur van "De Afrikaner" in Pietermaritzburg en dan vanaf 1915 tot met sy aftrede in 1933 is hy subredakteur van "Die Burger" in Kaapstad. Hier word hy bekend vir sy gereelde rubriek "Oom Dawie".

Na sy aftrede gaan bly hy by sy swaer, F.J. Cillié, in die Bovlei tot met sy dood. Hy is op 26 Julie 1936 naby Wellington oorlede en is in die familie begraafplaas by Kleinbosch in Dal Josafat begrawe.

D.P. du Toit is een van die eerste skrywers in Afrikaans en lewer baanbrekerswerk in hierdie verband.

Hy skryf vele romans ("Sijn pa se skuld", "Haar ma se skuld", "Haar broer se skuld of Die Roosknoppie" en "Vonnie") hoofsaaklik met die doel om te vermaak en mense te leer lees. Die karakters is gewoonlik uiterstes van onberispelike deugde of opperste skurke en daar is weinig of geen sielkundige motivering vir enige handeling nie. Merendeels wil die gebeure ook een of ander didaktiese les tuisbring.

In "Sy pa se skuld" trou Lina teen haar vader se sin met die skurk Fred, wat met hierdie huwelik sy finansiële ondergang wil voorkom. Lina word egter onterf en Fred is sy beoogde erfporsie kwyt, waarna hy ’n hele reeks misdade pleeg en moet vlug. Sy seun Gert boet vir die misdade van sy vader en word in sy liefde gedwarsboom. Op die ou end kom alles tog reg en selfs die berouvolle Fred word in sy eer herstel.

"Haar ma se skuld" verskyn eers as vervolgverhaal in "Die Huisgenoot" en is in vele opsigte ’n voortsetting van sy vorige werk, waarin die skrywer die moeders van die volk wil wys op die gevare van die moderne plesierlewe. Na die dood van haar man en die vertrek van haar seun na Europa vir verdere studie gee moeder en dogter hulle oor aan dans, dobbel en drank en knoop verhoudings aan met mans van twyfelagtige karakter. As die voorbeeldige seun na afloop van sy studie terugkeer, red hy sover moontlik die eer van die familie. Moeder en dogter dwarsboom egter sy planne om te trou en kom eers na vele verdere verwikkelinge tot berou. Hierna verower die held sy beminde en eindig die verhaal op die verwagte gelukkige noot. Die werk is uiteraard slegs ontspanningslektuur, maar Du Toit slaag nogtans daarin om vir sy tyd die vernaamste euwels van die moderne maatskappy te skets en sy lesers in hierdie verband op te voed.

Ook in "Vonnie" beland die heldin veilig in die held se arms, ten spyte van die kleingeestige optrede van ’n paar jaloerse vriendinne.

Die bundel "Trein-nonsens" bevat grappe op rym en "Jan" bevat geestige vertellings in verhaalvorm.

Hy skryf verskeie dramas, waaronder "Di Bedriegers", "Die herwonne koninkryk", "Jaloesi en geldsug" en "Maloesa die getroue".

"Di Bedriegers" is literêr-histories van belang deurdat sommige kenners dit beskou as die eerste Afrikaanse drama. Dit is ’n klugspel in een bedryf en word ongeveer tussen Augustus 1892 en Mei 1893 die eerste keer in die Somerset-Oos Stadsaal opgevoer, waarna dit vanaf Junie tot Julie 1905 in "De Goede Hoop" gepubliseer word en in November 1905 in "De Gezellige". Dit word afsonderlik gepubliseer in 1915 en beleef talle herdrukke. Die stuk ontmasker die bedrog van ’n vyftal burgers wat baie grootpraat oor hulle dapperheid, maar wanneer daar in 1850 op Cradock weer ’n grensoorlog teen die Xhosas uitbreek, ontwikkel hulle allerhande kwale en ondervind onoorkomelike probleme wat hulle kamtig verhoed om deel te neem aan die oorlog.

Terwyl hy op Cradock is skryf hy tussen 1903 en 1906 die dramas "Die herwonne koninkryk" en "Jaloesi en geldsug". Laasgenoemde drama word in 1908 in "Ons Taal" gepubliseer voordat dit afsonderlik uitgegee word.

"Maloesa die getroue" is ’n drama uit die Groot Trek.

Hy dramatiseer self ook die romans "Die roosknoppie", "Haar ma se skuld" en "Sy pa se skuld". Laasgenoemde word nie in dramavorm gepubliseer nie, maar word wel in 1934 opgevoer deur die beroepsgeselskap van Barend Fourie.

Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Werke wat uit sy pen verskyn sluit in:





</doc>
<doc id="114799" url="https://af.wikipedia.org/wiki?curid=114799" title="Bendemann">
Bendemann

Bendemann is die familienaam van die volgende persone:


</doc>
<doc id="114803" url="https://af.wikipedia.org/wiki?curid=114803" title="Jacobus Toerien">
Jacobus Toerien

Jacobus Toerien (Paarl, Kaapkolonie, 18 November 1859 – Middelburg, Transvaal, 3 Mei 1930); skrywersnaam Jepete) was 'n verslaggewer en die skrywer van die Afrikaanse woorde van die eerste vers van die liedjie wat bekend geword het as "Sarie Marais", hoewel dit oorspronklik "Sarie Maré" geheet het, genoem na sy vrou, Sarie Maré. Hy skryf onder die skuilnaam Jepete.

Jacobus Petrus Toerien was die vyfde oudste kind in ’n gesin van nege. Sy ouers was Jacobus Petrus Toerien (27 September 1827 – 20 November 1907) en Anna Jacoba Elizabeth du Toit (4 Desember 1833 – 22 Mei 1899).

Die stamvader van die Toeriens is Arie Louwrens Toerien, wat in die tweede helfte van die agttiende eeue uit Göteborg in Swede na die Kaap gekom het as kwartiermeester in diens van die VOC. Hy was Jepete se oorgrootvader (sy pa se oupa).

Jepete het sy skoolopleiding aan die Paarlse Gimnasium deurloop en was lidmaat van die Paarlse NG gemeente. Eers was hy ’n bankklerk en daarna werksaam by die drukkersfirma D.F. du Toit & Co as subredakteur van "Di Patriot". In sy jong dae was hy lid van die Union Debating Society in die Paarl en verwerf by hierdie vereniging die bynaam van Die Filosoof weens sy ernstige geaardheid. Ongeveer 1883 word hy deur die Afrikanerbond na Pretoria gestuur as redakteur van ’n Nederlandse koerant wat hy daar moes oprig, "De Republikein", wat weekliks op Woensdae verskyn het. Behalwe joernalis by die koerant, was hy ook sekretaris en algemene bestuurder van ’n tabakfabriek naby Pretoria, waarvan die aandeelhouers meestal in die Paarl gewoon het. Hy is ook Sekretaris van die Leeuwpoort Goudmijn Maatschappij Beperk, in wie se direksie onder andere genl. Piet Joubert en ds. S.J. du Toit gedien het. Verder het hy Het Koloniaal-Transvaal Syndicaat gestig met die doel om te prospekteer vir edelmetaal en edelgesteentes in die distrikte Middelburg, Lydenburg en Waterberg. Hy het ook op die aandelemark gespekuleer, waar hy eindelik al sy geld verloor het.

Teen 1896 het hy hom op Middelburg, Transvaal, gevestig om daar ’n nuwe koerantonderneming op te rig en het hy onder meer die "Barberton and Middelburg Herald" en die "Middelburg en Belfast Heraut" uitgegee. Hy was ook redakteur van godsdienstige publikasies soos "Middernag" en "Maranata". Vir sy skryfwerk het hy ruim gebruik gemaak van die skuilnaam Jepete. Tydens die Tweede Vryheidsoorlog het hy by die Middelburgse kommando aangesluit. Hy het aktiewe diens in die Steenkampsberge in die Lydenburgse distrik gedoen en hom later aan die Natalse front beving. Sy verlange na sy vrou en kinders het hom gereeld die liedjie "Sarie Marais" laat sing, waarvan hy reeds lank voor die oorlog die eerste versie in 'n vroeë vorm van Afrikaans geskryf het. Hy het dit opgedra aan sy vrou, maar die oorspronklike titel was "Sarie Maré" (haar nooiensvan).

Ná die Driejarige Oorlog het hy in 1902 na sy vrou en kinders op Middelburg teruggekeer. Sy drukkery en boekwinkel op die dorp is later deur 'n brand in puin gelê sodat baie van sy oorspronklike skryfwerk verlore gegaan en hy die meeste van sy besittings verloor het. Hy is op Middelburg aan malaria oorlede, waar hy in graf 1249 in die ou begraafplaas begrawe is. Om sy nagedagtenis te huldig, het die begrafnisondernemer Avbob ’n grafsteen vir die graf geskenk wat op 16 Desember 1995 onthul is.

In "Ons Klyntji" is 'n paar van J.P. Toerien se gedigte gepubliseer. Die maat was vloeiend sodat onder meer "Afrikaner Liid" (Nov. 1897) getoonset is deur Janetta Toerien. "Waarom? Daarom! Want" (Nov. 1897) en "Dag en Nag" (Febr. 1899) is twee stigtelike gediggies. "Dag en Nag" is, volgens G.S. Nienaber en P.J. Nienaber, “werklik 'n fyn gediggie deur die stille stemming wat dit wek en die ryke inhoud”. 'n Stigtelike strekking dra ook "Folg My" (Nov. 1897) op die wysie van Gesang 13. Die Rollende Wiil (Nov. 1897) is 'n “onbeduidende” politieke gediggie waarin Toerien vir Oom Paul beskuldig dat hy vals gehandel het teenoor die Kolonie.

Nienaber en Nienaber meen dit is “wel opmerklik” dat byna al Jepete se digterlike uitings in dieselfde nommer van "Ons Klyntji" verskyn. Daarna waag hy sy pen aan die prosa, en “hier openbaar hy werklik talent, hoewel sy prosa ook dieselfde ongelykheid van waarde vertoon as sy poësie”. Hulle skryf: "Pieter Leseur of Di Gefalle Staatsman" (O.K., Nov. 1897 tot Julie 1898) is 'n novelle wat eintlik tot 'n roman uitgewerk moes gewees het, want dit het die opset van 'n roman, maar teen die einde word die drade skielik afgeknip. Die laaste helfte val ook heeltemal buite die toon – nou is die skrywer nie meer meester van sy stof nie en begin hy ly aan 'n preeksiekte, want die ondertitel van die novelle moet bewaarheid word: hoogmoed kom tot 'n val.

“Die rustige plaasatmosfeer word miskien vir die eerste keer deur Jepete op so 'n kunstige wyse in die Afrikaanse novellekuns ingevoer. Hy as boer het die plaaslewe geken, maar ook die gawe gehad om dit in woorde te bring. Dit bly nog hoofsaaklik by 'n uiterlike beskrywing, maar nie sonder verdienste nie, want hy gee ons tog 'n beeld van die plaas en die swoegende ouers van Pieter Leseur, wat hulle bes doen om liggaam en siel aanmekaar te hou, totdat die dae van voorspoed aanbreek.

"Di Dri Broers" (O.K., Febr. 1904 tot Des. 1904) is 'n novelle waarop die tendens ook baie dik lê. Dit ly ook aan 'n gebrekkige bou, net soos Pieter Leseur, deurdat die skrywer geen eenheid in sy verhaal kan bring nie. Die verskillende episodes staan los van mekaar. In sy karaktertekening kom hy nie verder as 'n uiterlike beskrywing nie, en ook hier verval hy in die neiging om te oordryf. Die gegewe is nie baie belangrik nie, hoewel die novelle in die hand van 'n kunstenaar tot iets groots kon uitgegroei het.”

Toerien se vrou, Susara Margaretha (Sarie of tant Mossie) Maré, was die eerste dogter van Jacob Philippus Maré en Cornelia Susanna Jacoba Erasmus. Sy is op die plaas Eendraght, Suikerbosrand, distrik Heidelberg, Tvl., gebore op 15 April 1869. Jacob Maré was later lid van die uitvoerende raad van Transvaal. Jacob Maréstraat in Pretoria is na hom genoem.

Sarie Maré se ouers was Voortrekkers en het in die omgewing van die Suikerbosrand gaan woon voor die dorp Heidelberg gestig is. Die grootste konsentrasie Voortrekkers het hulle in die wyk Mooirivier bevind, waar die dorp Potchefstroom aangelê is. Suikerbosrand was in die wyk van Mooirivier (een van die vyf wyke destyds in Transvaal) geleë, wat gestrek het vanaf Potchefstroom tot die huidige Wolmaransstad en Makwassie.

Sarie het Jacobus Petrus Toerien, 'n verslaggewer van "Di Patriot" van die Paarl, ontmoet toe sy 16 jaar oud was. Hulle is op 19 Desember 1884 getroud en het op Potchefstroom gaan woon. Hy was destyds in Pretoria om 'n onderhoud met haar vader te voer. Hy het onder die skuilnaam Jepete in "Ons Kleintji" geskryf in sy hoedanigheid as subredakteur (volgens die bronne, maar waarskynlik "adjunk-redakteur") van "Di Patriot". Hulle het 16 kinders gehad, van wie net agt grootgeword het.

Toerien het later by Amerikaners wat in Transvaal se myne gewerk het die liedjie "Sweet Ellie Rhee" gehoor, wat sy oorsprong in die Amerikaanse Burgeroorlog gehad het en deur Septimus Winner (skrywersnaam van Alice Hawthorne, 1826–1902) geskryf is. Daar was egter ook ’n vroeëre weergawe van dié liedjie, in 1853 geskryf deur C.E. Steuart en James W. Porter. In die tydperk tussen die Eerste en Tweede Vryheidsoorlog het Jepete die woorde vertaal en so sy vrou, Sarie Maré, verewig. Die liedjie het aanvanklik nie al die versies en presies dieselfde woorde gehad het as vandag nie. “Maré” het weens 'n drukfout “Marais” geword.

Sarie was 'n diep godsdienstige vrou en selfverheerliking was geheel en al in stryd met haar nederige geaardheid. Sy het lewenslank haar verbintenis met die liedjie stilgehou. L.B. Odendaal skryf in die "Suid-Afrikaanse Biografiese Woordeboek, deel II": "Hoewel afdoende bewys (dat Toerien die woorde geskryf het) nog nie gelewer kan word nie, aangesien die woorde nooit onder sy naam of skuilname 'Jepete' of 'Jepeetee' gepubliseer is nie, dui alle getuienis uit beskikbare bronne daarop dat "Sarie Marais" se woorde oorspronklik dié was wat hy (vir) sy latere vrou, Susara (Sarie) Margaretha Maré, gedig het. Sy was gekant teen die popularisering van die liedjie wat sy as intiem-persoonlike besit beskou het, en het die woorde en die oorspronklike gediggie gevolglik ná haar dood deur een van haar dogters laat vernietig." Verderaan skryf Odendaal: "Indien Toerien die oorspronklike skrywer van "Sarie Marais" is, is dit sy belangrikste bydrae tot die gesonge Afrikaanse literatuurskat." By A.P. Grové en P.J. Nienaber in "Die Afrikaanse Letterkunde in Beeld" (1973) bestaan geen twyfel oor die oorsprong van die lied nie. Hulle skryf by foto's van Toerien en sy vrou: "J.P. Toerien (Jepete), skrywer van die woorde van "Sarie Marais"," en: "Sarie Maré, die vrou van J.P. Toerien, deur wie die lied geïnspireer is."

Ná Jacobus se dood in 1930 het sy by haar dogters in Bloemfontein gaan woon. Sarie is op 22 Desember 1939 in die ouderdom van 73 jaar in armoede oorlede en in 'n nederige ongemerkte graf in die Memoriam-begraafplaas naby die Nasionale Vrouemonument begrawe

Op 10 Oktober 1995 is 'n grafsteen opgesit vir die vrou wie se naam nog deur die wêreld gehoor word. 'n Doringboom is ook op die graf geplant om mense te herinner dat Sarie eens op 'n tyd langs so 'n boom daar onder by die mielies aan die Mooirivier gewoon het.

Teen 1899 was Jepete se liedjie reeds 'n treffer in Pretoria. In die Driejarige Oorlog het dit nie net gewild by die Boeremag geword nie, maar ook by ander soldate. Dit het later wêreldbekend geword omdat duisende Suid-Afrikaanse soldate dit in die Eerste en Tweede Wêreldoorlog gesing het.

Die eerste Suid-Afrikaanse seiljag se naam was ook Sarie Marais en duisende besoekers het al in die Durban-hawe op die Sarie Marais-plesierboot gevaar. Die vrouetydskrif Sarie heet ook na haar.

Dit is die amptelike lied van die Girl Guides in Sri Lanka (Ceylon) wat dit aan die begin van die vorige eeu by die Boerekrygsgevangenes daar gehoor het. In die 1930’s is dit verkeerdelik op die Olimpiese Spele in Saint Louis as Suid-Afrika se amptelike volkslied gespeel.. Ook die eerste Afrikaanse rolprent se naam is "Sarie Marais".

Tydens die eerste internasionale radio-uitsending tussen Suid-Afrika, Brittanje en Amerika het die sangeres Gracie Fields "Sarie Marais" gesing ter huldiging van die verjaardag van Issie Smuts, vrou van die destydse eerste minister, genl. Jan Smuts. Tydens die Tweede Wêreldoorlog het ’n buitestasie van soldate in Noord-Afrika die naam Sarie Marais Calling gehad. Duitsers het ’n pienk roos gekweek wat hulle Sarie Marais noem, waarvan sommige voor die Pantserskool op Tempe naby Bloemfontein geplant is. Die lied is ook in etlike tale vertaal, onder meer Frans, Italiaans, Russies en Spaans. Weens die gewildheid daarvan het talle strofes later bygekom by die aanvanklike twee versies wat Jepete geskryf het.






</doc>
<doc id="114805" url="https://af.wikipedia.org/wiki?curid=114805" title="Johannes de Wet">
Johannes de Wet

Johannes de Wet (1794-1875) was ’n vroeë Kaapse regsgeleerde, historikus en politikus, wat vir ’n ruk dien as president van die eerste Kaapse Wetgewende Vergadering. Hy is die vader van Marie Koopmans-De Wet, wie se huis in Strandstraat in Kaapstad ’n nasionale gedenkwaardigheid en museum is. As historikus skryf hy ’n geskiedenis van die Nederduits Hervormde Kerk in die Kaap.

Johannes De Wet is op 7 September 1794 in Kaapstad gebore as seun van Hendrik Justinus de Wet en Margaretha Jacoba Smuts. Hy studeer vanaf 1817 in die regte in Nederland en kwalifiseer aan die Universiteit van Leiden, waarna hy hom in 1823 as advokaat in Kaapstad vestig. Op verskeie geleenthede wys hy ’n aanstelling as regter van die hand, hoofsaaklik omdat hy gekant was teen die doodstraf. Later wend hy hom ook tot die politiek en is lid en selfs vir ’n kort ruk president van die eerste Kaapse Wetgewende Vergadering. As politikus is hy hewig gekant teen die Britse regering se planne om die Kaap as ’n strafkolonie te gebruik. Sy politieke doelwitte is verder om vryheid van die pers te waarborg en om demokratiese beginsels op alle vlakke van die regering te vestig. In hierdie verband bied hy dan ook teenkanting teen die outokratiese lord Charles Somerset. Hy dien ook in die komitee wat ondersoek instel na die stigting van die South African College in Kaapstad, wat later die Universiteit van Kaapstad word. Hy is op 15 April 1833 getroud met Adriana Dorothea Horak (1787–1868) en die egpaar het twee dogters, Maria Margaretha (Marie) en Margaretha. Marie is in 1864 getroud met Johan Christoffel Koopmans en sy word dan die bekende mevrou Marie Koopmans-De Wet, wie se agtiende-eeuse huis in Strandstraat in Kaapstad ’n nasionale gedenkwaardigheid en monument is. Johannes het self in hierdie huis groot geword. Hy is op 15 Junie 1875 in Kaapstad oorlede.

Na sy studies en terugkeer na Suid-Afrika doen hy navorsing vir sy nagelate manuskrip oor “"Beknopte Geschiedenis van de Nederduitsch Hervormde Kerk aan de Kaap de Goede Hoop, sedert de stichting der volksplanting in 1652 tot 1804"”




</doc>
<doc id="114807" url="https://af.wikipedia.org/wiki?curid=114807" title="A.P. du Plessis">
A.P. du Plessis

Andreas Petrus du Plessis (gebore 1934) is 'n Afrikaanse skrywer van spanningsverhale. Hy skryf ook onder die name A.P. du Plessis sowel as Andreas Duplessis. Benewens sy spanningsverhale, lewer hy 'n groot bydrae tot die 'fotoverhaalboekies' wat gewild was in die 1960's 1970's, en skryf hy gedurende sy loopbaan meer as 1500 van hierdie boekies (onder meer "Mark Condor", "Die Grensvegter", "Die Wit Tier", "Dr. Conrad Brand", "Die saboteur" en "Nagruiter"). Hy is ook betrokke by skryf van verskeie gewilde Afrikaanse rolprentdraaiboeke soos "Hoor my lied", "Jy is my liefling", "Sien jou more" en "Die Geheim van Nantes".

Andreas Petrus du Plessis is in 1934 gebore. Hy gaan skool op Winburg, waar hy ’n skoolkoerant uitgee.

Daarna studeer hy verder aan die Universiteit van die Oranje-Vrystaat in Bloemfontein, waar hy redakteur word van die studentetydskrif "Shimla".

Na afloop van sy studies sluit hy in Desember 1956 by die redaksie van "Die Volksblad" aan, ’n pos wat hy tot Mei 1963 beklee. Hint Hyman, hoofdirekteur van Keur Uitgewers wie se hoofkantoor in daardie tyd in Bloemfontein was, vra hom dan om ’n vervolgverhaal vir die tydskrif "Ster" te skryf en om ook hierdie tydskrif se subredakteur te word. In hierdie pos skryf hy al hoe meer verhale. Hyman stig Republikeinse Pers en skuif die hoofkantoor van Bloemfontein na Durban om hulle eie drukkery daar te vestig. Hulle begin ook met die druk van fotoverhaalboekies en eindelik skryf Du Plessis as vryskutskrywer sowat 1500 van hierdie verhale, soos "Mark Condor", "Die Grensvegter", "Die Wit Tier", "Dr. Conrad Brand", "Die saboteur" en "Nagruiter".

Hy lewer as vryskut ook werk vir die vele tydskrifte in die Republikeinse Pers-groep, soos "Kyk", "See", "True Africa", "Samson", "Rooi Rose", P"ersonality", "Femina", "Garden and Home" en "Living and Loving". Op ’n stadium is hy waarnemende redakteur van "Tempo" en in beheer van verkiesingsblaaie van die Nasionale Party.

As joernalis soek hy vir ses weke in Botswana na die Verlore Stad van die Kalahari en hy spandeer twee maande in Mosambiek vir die stryd teen die terroriste. Nadat Hyman Republikeinse Pers verkoop, werk hy vir nege jaar vir die Suid-Afrikaanse Uitsaaikorporasie in Natal. In Mei 1997 verhuis hy na Orania, waar hy op die munisipale direksie dien. Hy was getroud, maar sy vrou is oorlede.

Hy skryf as A.P. Du Plessis en ook as Andreas Duplessis. Sy werk is meestal spanningsverhale, onder andere die Oerwoudvalk-reeks. Dit is die verhale van die ongelooflike avonture van die Oerwoudvalk, ’n Afrikaanse jongman wie se ouers as sendelinge na die Kongo gekom het om onder die inheemse inwoners te bedien. Na hulle dood bly hy in die oerwoud agter om op onkonvensionele wyse as hoof van die plaaslike stam inwoners sy vader se sendingwerk voort te sit en die gemeenskap te beskerm teen gevare van buite. In die uitvoering van sy pligte deurkruis hy die digte woude van die Kongo, gewapen met net ’n pyl en boog, jagmes en geklee in ’n lendekleed van luiperdvel.

Die superspeurder Hans Malan is die held in vele speurverhale, insluitende "So duur haar skoonheid", "Prinses sonder vaderland", "Die donker Suiderkruis" en "Vrou in ’n vangstrik". "Die roofuil van Delta" se avontuur begin toe ’n verkenningsvliegtuig van die Lugmag ’n dobberende bootjie op die Indiese Oseaan gewaar. Kaptein Markus Weber en sy span, almal lede van die Intelligensiediens, moet hulle haas na die eiland Delta, die vulkaniese eiland oos van Mosambiek. Hier vind hulle vroue wat op die onherbergsame eiland gevange gehou word en raak betrokke in vreemde avonture.

’n Drieluikverhale speel in die ou-Kaapse tydperk af en het die jong boer Valken de Leur, beter bekend as die Nar, as held. Hy is in werklikheid kroonprins Ludwig van Kaspië, maar vestig hom in die Kaap, waar hy in sy gemaskerde vermomming as die Nar op ’n reuse-kwagga ry en deur sommige bewonder en deur ander gevrees word. In "Die nar ry weer" keer hy terug na Kaspië omdat sy koningspa sterwend is, waar hy hom spoedig in ’n groot stryd om die koningskap bevind. Hy moet besluit of hy koning wil wees van Kaspië of terugkeer na sy geliefde Kaap. In “"Die nar lag laaste"” word prins Felipe, met ’n ruie baard as vermomming, deur die goewerneur onder ’n skuilnaam aangestel as offisier in die Kaapse weermag. Dit laat hom toe om sy aartsvyand, die Nar, te jag, want hy glo vas dat die Nar sy gehate neef, prins Ludwig van Kaspië, is. Felipe word bygestaan deur die mooi maar uitgeslape gravin Josephine du Mont.

Hy stel die boek "Orania: Eerste Volkstaatdorp" saam en help ook om draaiboeke te skryf vir Afrikaanse rolprente soos "Hoor my lied", "Jy is my liefling", "Sien jou more", "Die geheim van Nantes", "Kaptein Caprivi", "’n Sonneblom uit Parys", "Vicki", "Die drie Van der Merwes" en "Liefde vir Lelik".



</doc>
<doc id="114811" url="https://af.wikipedia.org/wiki?curid=114811" title="Philip de Vos">
Philip de Vos

Philip de Vos is 'n oud-onderwyser, oud-operasanger, fotograaf en skrywer van Afrikaanse en Engelse gedigte en kinder- en jeugverhale. Hy is veral bekend vir sy ligte rympies asook limericke. Verder is hy ook 'n rymvertaler en skrywer en radio-aanbieder van reekse oor klassieke komponiste.

Philip Wouter de Vos is op 16 Junie 1939 in Bloemfontein gebore as een van drie kinders. Hy het 'n broer, Jan, en 'n suster, Rea. Sy pa Philip Wouter de Vos, was 'n sakeman (hout- en steenkoolhandelaar) en sy ma was Matty de Vos. Hy het skoolgegaan aan die Laerskool Willem Postma en Hoërskool Sentraal, Bloemfontein, en gematrikuleer in 1956. Hierna verwerf hy in 1960 'n B.A.-graad met Afrikaans-Nederlands en Engels as hoofvakke aan die Universiteit van die Oranje-Vrystaat. Hy verwerf ook sy Onderwysdiploma. Op universiteit is Karel Schoeman een van sy medestudente. Hy is vir ’n klompie jare hierna taalonderwyser aan die Hoërskool Koot Niemann net buite Bloemfontein en Engelsonderwyser by die Hoërskool Model. In hierdie tyd studeer hy deeltyds sang by Grace Butler en vertolk verskeie rolle vir die Streekraad vir Uitvoerende Kunste van die Oranje-Vrystaat Sukovs. In 1967 vestig hy hom in Kaapstad, waar hy sang neem by Adelheid Armbold en Lloyd Strauss-Smith en in operarolle vir die Kaapse Raad vir Uitvoerende Kunste (KRUIK) optree. Hier gee hy Afrikaans by "Cape Town High School", maar verlaat die onderwys in 1973 om op ’n vryskutbasis in operas op te tree. Hy keer vir twee jaar tot die einde van 1979 terug na die onderwys, maar vanaf 1980 tot 1997 is hy as sanger voltyds in diens van KRUIK se operakoor. Hy vertolk in sy loopbaan meer as sestig karakterrolle in operas en tree ook op in operettes, musiekblyspele en oratoriums. Die inkorting van subsidie aan die streekkunsterade noop hom om ’n pakket te aanvaar, waarna hy as vryskut hom voltyds op sy skryfwerk, fotografie en sang toespits. Hy lewer gereeld bydraes vir tydskrifte en word saam met die illustreerder Piet Grobler baie bekend wanneer sy “"Kat se blad"”-strokies in "De Kat" begin verskyn. Hierdie strokies is so gewild dat dit later in boekvorm verskyn.

In sy vrye tyd beoefen hy fotografie en is onder andere in 1983 die algehele wenner van "The Cape Times" se fotografiekompetisie en in 1984 wenner van die kompetisie uitgeskryf deur die tydskrif "Creative Photography". As fotograaf hou hy verskeie eenmanuitstallings, wat insluit die surrealistiese fotoreeks “"Die reis / The journey"” wat in 2007 by die Woordfees op Stellenbosch te siene was. 'n Versameling van sy foto's van 130 kreatiewe Suid-Afrikaners is met die titel "Milieu" in 2006 in boekvorm deur Protea Boekhuis gepubliseer.

Verskeie plaaslike komponiste toonset van sy gedigte (onder andere Albie Louw, Pieter de Villiers, Peter Klatzow en Rosa Nepgen) en hy en Albie Louw voer hierdie liedjies op by meer as 300 skole, universiteite en plaaslike kunstefeeste. Hulle neem ook ’n CD op met die titel “"Brommer in die sop"”. As aanbieder op Radiosondergrense vervaardig hy na intensiewe navorsing ’n lesingreeks oor die musiek van Mozart, waarin hy meer oor die mens vertel en sy musiek speel. Die sukses van hierdie reeks lei tot soortgelyke reekse oor Tchaikovsky, Schubert en Mendelssohn.

Sedert 2012 het hy vyf van hierdie reekse vir RSG gekryf en is ook die aanbieder van Die Musiek en die mens – met die komponiste Mozart (2012); Tsjaikowski (2013); Schubert (2014); Mendelssohn (2015); Verdi (2016)

Hy woon eers in Tamboerskloof in Kaapstad en verhuis later na Groenpunt. As depressielyer ontvang hy selfs per geleentheid hospitaalbehandeling.

Dit is eers na 1973 dat hy ernstig begin skryf, nadat hy nie op skool of op universiteit tekens van groot talent getoon het nie. Hy is veral bekend vir sy volkse, speelse verse, wat meermale in limeriekvorm gestalte kry en in bundels soos “"Daar’s bitterals in die heuningwals"”, “"Moenie ’n mielie kielie nie"”, “"Die Worcester Asporcester"” en “"Die deng van Gauteng"” opgeneem word. Die knap humor, wat oënskynlik op kinders gerig is maar tog ook volwasse en diep is, weerspieël telkens sosiale kommentaar en ’n sensitiewe kyk op die lewe met sy goed en sleg. “"Daar's bitterals in die heuningwals"” word in 1989 deur die Akademie bekroon met die Eugène Marais-prys. Die M.E.R.-prys in 1996 en die Alba Bouwer-prys in 1998 word toegeken aan “"Moenie ’n mielie kielie nie"”. Spesifiek net vir kinders skryf hy speelse verse in “"O togga! ’n Gogga"”, “"Brommer in die sop"” en ander bundels. Soos in meeste van sy boeke is hier besondere klem op die natuur, diere, insekte en die mens. In “"Mallemeuleman"” word ’n keur uit al sy bundels verse saamgestel, met ook veertig nuwe versies onder die titel “"Gister se koeksister"”. Verskeie bloemlesings vir volwassenes neem van sy verse op, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"” en “"Die dye trek die dye aan"”.

Piet Grobler doen die illustrasies en hy skryf die verse vir die plesierige hekeling van klassieke verhale in “"Kat se blad"”, wat eers as strokies in "De Kat" en later "Insig" verskyn. Sy fotoboek “"Milieu"”, met foto’s van prominente figure in die kunstewêreld, word in 2006 gepubliseer en die foto’s word ook uitgestal by die Klein Karoo Nasionale Kunstefees. “"Kop op ’n blok"” is ’n keur uit sy blog-inskrywings op die Internet en artikels in koerante en tydskrifte, ingedeel in twaalf afdelings en 42 hoofstukke. Dit is ’n bonte versameling van wisselende gehalte met persoonlike betragtings en menings oor alles en nog wat, waarin sy humor en pittige versies gereeld pret verskaf.

Sy eerste kinderverhaal is “"Wolfgang Amadeus Muis"”, wat vertel van ’n bedorwe musikale dogtertjie wat muise haat, maar hulle kry kans om wraak te neem. Hierdie boek word in 1986 by die Bologne-boekefees gekies vir die Internasionale White Raven's Collection. Ook sy volgende kinderverhaal “"Belladonna Prima Donna"” het ’n musiek agtergrond, want Belladonna Muis stel belang in opera, maar nie die ander muise nie. “"Karel van Krieketstraat"” is ’n jeugverhaal gegrond op sy eie jeug, wat afspeel tussen sub B en standerd drie in Bloemfontein. Deur Karel se ervarings doen hy lewensondervinding op, soos die wonder van boeke en stories wat sy dogtermaatjie Sally-Jane vir hom voorlees; die trauma van ’n pa wat van die oorlog terugkeer maar so verander het dat hy sy dogter mishandel; en die biblioteekjuffrou wat sy selfbeeld versterk deur sy sangtalent as meer belangrik aan te prys as die geveg wat hy verloor het. Wanneer Karel-hulle teen die einde wegtrek plaas toe, voel die leser saam met hom hartseer. Die jeugverhaal oor Mozart, “"Trazom"” (waar die naam Mozart omgedraai is) word later verwerk as “"Totsiens Tommasino"”. Johann de Lange neem die fragment “"Tweeluik"” hieruit op in sy versamelbundel “"Soort soek soort"”. In die kinderverhaal oor Van Gogh, “"Vincent van Gogga"”, is die hoofkarakter Vincent ’n vlooi, wat kennis maak met die vlooi Ghôghaa (Gauguin). Hoewel dit ’n kinderverhaal is, sorg die fyn humor en subtiele kommentaar op maatskaplike sake dat ook volwassenes hierdie boek sal geniet. “"Vincent van Gogga"” wen die ATKV-kinderboekprys vir 8-9 jaar in 1991 en word eervol vermeld tydens die toekenning van die C.P. Hoogenhout-prys in 1992. In die “"Oxford Storieboom"”-reeks (“"Giere en grille"”, “"Warrelwind se kind"” en “"Sproete en snoete"”) lewer hy rympies en raaisels vir kinders en in die “"Ekonopret"”-reeks lewer hy “"Van Rand en sent tot insolvent"”. Laasgenoemde boek het ten doel om beginsels van entrepreneurskap aan kinders te leer en vertel die verhaal van ’n seun wat ’n lotery wen en oornag ryk word, net om sy rykdom vinnig weer te verloor. “"Karnaval van die diere"” is ’n verwerking van die komponis Camille Saint-Saëns se werk, wat vir leeus, hoenders, muile, skilpaaie, olifante, kangaroes en nader dierekaraktersketse vir twee klaviere en ’n kamerorkes geskryf is. De Vos verwerk dit deur verse vir elke dier te skryf. Hierdie boek is baie gewild en word in Engels, Duits, Italiaans en Nederlands vertaal en in Nederland, Italië, Duitsland en die Verenigde State van Amerika gepubliseer. “"Karnaval van die diere"” word ook verwerk vir die verhoog en onder andere by die Stellenbosse Fees en die Klein Karoo Nasionale Kunstefees opgevoer. In navolging van hierdie sukses skryf hy “"Prente by ’n uitstalling"”, verse wat hy na aanleiding van die gelyknamige klaviersiklus van die Russiese komponis Moessorgski skryf en saam met die pianis Tertia Visser-Downie regoor die land opvoer. Piet Grobler illustreer daarna die verse vir die publikasie daarvan.

In 2016 tree hy in 'n DVD op wat gemaak is gedurende 'n 'n lewende opvoering met die Gauteng filharmoniese orkes waarin hy self die verteller is van sy Afrikaanse beryming van "Pieter en die wolf" en die versies wat hy geskryf het vir Saint-Saëns se "Karnaval van die diere".

In 2015 kry hy ook 'n lewensbydrae-toekenning van KykNet Fiëstas vir sy bydrae tot Musiek, die letterkunde en visuele kunste in Suid-Afrika.

Hy vertaal en verwerk ook verskeie boeke in Afrikaans. Hierdie verwerkings sluit in “"Eerste rympies vir kleuters"”, “"Ek is ’n teepot"”, “"Geluide"”, “"Kleure"”, “"Klop, klop, klop"”, “"Om en om die blomtuin"”, “"Syfers"” en “"Teenoorgesteldes"”. Hy doen ook berymde vertalings van kinderboeke, soos “"Die spree met foete"”, na aanleiding van Annie M.G. Schmidt se werk in Nederlands, waarvoor hy ’n internasionale Ibby-prys verwerf. Van Hans Christian Andersen vertaal hy onder andere “"Die herderin en die skoorsteenveër"”, “"Die keiser se nuwe klere"”, “"Die lelike eendjie"”, “"Die prinses en die ertjie"”, “"Die teepot"” en “"Die tonteldoos"”. Van Julia Donaldson vertaal hy “"Die goorgomgaai"”, “"Die goorgomgaaitjie"” en “"Is daar plek op jou besem?"”, en van Wendy Hartmann “"Abrakadabra 123"”, “"Abrakadabra ABC"” en “"Ons hou partytjie"”. Hy vertaal en verwerk ook boeke van Ian Beck, Quentin Blake, Emma Chichester Clark, Ruth Craft, Lida Dijkstra, Dr. Seuss, Keith Faulkner, Mwenye Hadithi, Bob Hartman, Fiona Hayes, Gail Jorgensen, Anne Marie Linden, Vic Parker, Margaret Ramsbottom, Anushka Ravishankar, Paul Rogers en Patricia Thomas. 'n Meer volledige lys van sy vertalings word hieronder aangeheg. In die “"Groot sangboek in volle kleur"” berym hy 130 liedere uit Duits in Afrikaans en verder skryf hy die lirieke vir verskeie animasieprogramme op televisie. Sy tekste word opgeneem in verskeie versamelbundels, waaronder “"Goue lint my storie begint"”, “"Keur vir ons kinders"”, “"Goue fluit my storie is uit"”, “"In ons goeie boekies"” en “"Veerkrag"”.

Philip de Vos het die volgende pryse vir sy werk ontvang:


Benewens die pryse wat sy boeke wen, word hy ook op ander maniere vereer.

Die kunstenares Rochelle Beresford van Tulbagh lê baie van sy verse op keramiekborde en eetstelle vas.

Die honderdjarige bestaan van Hoërskool Sentraal in Bloemfontein word in 2005 gevier met ’n produksie getiteld “"Brommer sonder brieke"” waarvan sy limerieke die kern vorm en hy ook self daarin optree.






</doc>
<doc id="114819" url="https://af.wikipedia.org/wiki?curid=114819" title="Sarie Maré">
Sarie Maré

Susara Margaretha (Sarie of tant Mossie) Maré (getroude van Toerien) (distrik Heidelberg, Tvl., 15 April 1869 – Bloemfontein, 22 Desember 1939) is die vrou oor wie die eerste versie van die volksliedjie “Sarie Marais” se Afrikaanse woorde handel, hoewel sy dit ontken het.

Sy was die oudste dogter van Jacob Philippus Maré en Cornelia Susanna Jacoba Erasmus en is op 15 April 1869 op die plaas Eendraght, Suikerbosrand, distrik Heidelberg, Tvl., gebore. Jacob Maré was later lid van die uitvoerende raad van Transvaal. Jacob Maréstraat in Pretoria is na hom genoem.

Sarie Maré se ouers was Voortrekkers en het in die omgewing van die Suikerbosrand gaan woon voor die dorp Heidelberg gestig is. Die grootste konsentrasie Voortrekkers het hulle in die wyk Mooirivier bevind, waar die dorp Potchefstroom aangelê is. Suikerbosrand was in die wyk Mooirivier (een van die vyf wyke destyds in Transvaal) geleë, wat gestrek het vanaf Potchefstroom tot die huidige Wolmaransstad en Makwassie.

Sarie het Jacobus Petrus Toerien, 'n verslaggewer van "Di Patriot" van die Paarl, ontmoet toe sy 15 of 16 jaar oud was. Hulle is op 19 Desember 1884 getroud en het op Potchefstroom gaan woon. Hy was destyds in Pretoria om 'n onderhoud met haar vader te voer. Hy het onder die skuilnaam Jepete in "Ons Kleintji" geskryf in sy hoedanigheid as subredakteur (of adjunk-redakteur) van "Di Patriot". Hulle het 16 kinders gehad, van wie net agt grootgeword het.

Toerien het later by Amerikaners wat in Transvaal se myne gewerk het die liedjie "Sweet Ellie Rhee" gehoor, wat sy oorsprong in die Amerikaanse Burgeroorlog gehad het en deur Septimus Winner (1826–1902, Alice Hawthorne) geskryf is. Daar was egter ook ’n vroeëre weergawe van dié liedjie, in 1853 geskryf deur C.E. Steuart en James W. Porter. In die tydperk tussen die Eerste en Tweede Vryheidsoorlog het Jepete die woorde vertaal en so sy vrou, Sarie Maré, verewig. Die liedjie het aanvanklik nie al die versies en presies dieselfde woorde gehad as vandag nie. “Maré” het weens 'n drukfout “Marais” geword.

Sarie was 'n diep godsdienstige vrou en selfverheerliking was geheel en al in stryd met haar nederige geaardheid. Sy het lewenslank haar verbintenis met die liedjie stilgehou. Ná Jacobus se dood in 1920 het sy haar by haar dogters in Bloemfontein gaan vestig. Sarie is op 22 Desember 1939 in die ouderdom van 73 jaar in armoede oorlede en in 'n nederige, ongemerkte graf in die Memoriam-begraafplaas naby die Nasionale Vrouemonument begrawe. Jacobus is in die ou begraafplaas op Middelburg, Tvl., begrawe.

Op 10 Oktober 1995 is 'n grafsteen opgerig vir die vrou wie se naam nog deur die wêreld gehoor word. 'n Doringboom is ook op die graf geplant om mense te herinner dat Sarie eens op 'n tyd langs so 'n boom daaronder in die mielies in die wyk van die Mooirivier gewoon het.



</doc>
<doc id="114822" url="https://af.wikipedia.org/wiki?curid=114822" title="Koegas-gruwels">
Koegas-gruwels

Die Koegas-gruwels (1878–80) was 'n berugte moordsaak in die Kaapkolonie wat tot groot politieke verdeeldheid tussen liberales en imperialiste gelei het. Die anti-swart rassistiese houding van die land se prokureur-generaal het uitgeloop op verskeie lastereise wat die regering teen hul teenstanders aanhangig gemaak het.

Koegas is 'n gehug naby Westerberg, op die noordelike oewer van die Oranjerivier en 66 km noord van Prieska. Destyds was dit in die distrik Hay op die noordgrens van die kolonie. Teenswoordig is dit in die Siyathemba Plaaslike Munisipaliteit, die munisipaliteit gevorm na die samesmelting van die munisipaliteite van Prieska, Marydale en Niekerkshoop in die Noord-Kaap.

In 1878 het die Kaapkolonie 'n tyd van onsekerheid beleef omdat die Britse regering 'n konfederasie op die state in Suider-Afrika wou afdwing. In die proses is die Kaapse liberale regering ontsetel en vervang met 'n meer inskiklike en pro-imperialistiese popperegering onder premier Gordon Sprigg. Hierdie regering het 'n meer diskriminerende beleid teenoor die inheemse bevolking gevoer, wat lei tot rassespanning en onrus en die regering raak selfs betrokke in 'n aantal oorloë om sy grense uit te brei. Inwoners van die grensgebiede het al meer vyandiggesind teenoor die Britsgesteunde regering in Kaapstad geword. Boonop was daar voortdurende wrywing tussen die onderskeie groepe langs die Oranjerivier. Die Kaapse regering het daadkragtig teenoor die Korannas, Basters, Khoikhoi en die Boesmans opgetree om orde op sy grense te handhaaf.

'n Groep Nama- en Boesman-mans is in die omgewing van Koegas op die vae vermoedens van die moord op 'n boer in hegtenis geneem. Op pad na die gevangenis op Kenhardt het die lopende mans hulself bevry en hul gewapende en berede eskort aangeval. Vier van die beskuldigdes is net daar doodgeskiet en 'n vyfde ernstig gewond. 'n Volgende insident het in Oktober 1878 plaasgevind toe 'n militêre patrollie bestaande uit blanke en Griekwa-boere en gestasioneer by Koegas by die nedersetting Luisdraai 'n groep Korannas, Boesmans en Xhosas aanval. Vier-en-sestig sterf (waarvan 11 vroue en kinders) nadat hulle ontwapen en gevange geneem is. Kort daarna sterf nog 5 vroue-gevangenes en 'n 4 jaar oue kind.

Die hofsaak teen die lede van die militêre patrollie en die eskort het op opeenvolgende dae in September 1879 in Victoria-Wes plaasgevind. Verskeie van die aangeklaagdes was in hierdie konserwatiewe dorp goed bekend en die openbare mening was in die guns van die aangeklaagdes. Daarom het die hofamptenare versoek dat die hofsaak na Kaapstad oorgeplaas moes word. Hiervan wou die prokureur-generaal (minister van justisie) Thomas Upington niks weet nie. Die getuienis teen die eskort was verdoemend. Hulle was berede en bewapen met gewere en rewolwers. Die gevangenes was te voet en aan mekaar vasgebind. In die geregtelike doodsondersoek is bevind dat die oorledenes eintlik summier tereggestel is en dat 'n ontsnappingspoging hoogsonwaarskynlik was. Nogtans het die jurie die beskuldigdes vrygespreek. Vyf lede van die militêre patrollie is aangekla van moord. 'n Sersant wat nie aangekla is nie, maar wat na bewering wel 'n reeds gewonde man doodgeskiet het, is selfs as lid van die jurie aangestel. Die jurie het die blanke lede van die patrollie onskuldig bevind, maar die gekleurde lid tot 5 jaar gevangenisstraf veroordeel vir aanranding. Vicoria-Wes se inwoners was verheug oor die uitspraak, maar regoor die kolonie was daar groot ontsteltenis en beskuldigings van regsverydeling. Rassegevoelens het hoog geloop.

Die Cape Argus was skerp in sy beriggewing oor die uitspraak van die hof. Dit is beskryf as 'n regsdwaling en blatante rassisme en dit het gelei tot 'n veldtog teen die regering. In reaksie hierop kanselleer die regering van eerste minister Gordon Sprigg alle staatskontrakte met die Argus, sy eienaar Saul Solomon en sy sakevennote. Ondertussen het Upington 'n reeks hofsake (amper skynverhore) teen die Argus, sy eienaar en die redakteur ingestel in 'n poging om die koerant se mond te snoer.

Patrick McLoughin, die Argus se briljante maar eiewyse redakteur, is daarvan beskuldig dat hy onder 'n skuilnaam allerhande artikels geskryf het waarin die Kaapse regering sowel as die Britse koloniale beleid beswadder is. Die mees kwetsende artikel was getiteld Pro Bono Publico, “ten goede van die publiek”. Sprigg en sy owerheid het 'n reeks lastersake teen die koerant, Solomon en McLoughling aanhangig gemaak. Alhoewel dit nie bewys kon word dat McLoughlin die skrywer van die artikels was nie, het die verhoor en gepaardgaande spanning die redakteur tot selfmoord gedryf. Sprigg en sy kring kon egter nie Solomon intimideer en tot 'n val bring nie.

Die Argus het voortgegaan met sy beriggewing oor blatante rassisme en regsdwaling in die Koegas-moordsaak. Artikels het verskyn onder die skuilnaam Fiat Justitia (“laat reg geskied”). Sprigg se regering het die artikels aangegryp vir 'n volgende reeks politieke hofsake. Francis Joseph Dormer (1854–1928), die nuwe redakteur van die Argus, is ook aangekla van laster. Met groot openbare belangstelling het regters sir Henry de Villiers en Andries Stockenström die saak verhoor. In die saak is briewe van die verhoorregter in die Koegas-saak aan die redakteur van die koerant geopenbaar waarin die regter vra dat die brute geweld van die moorde in die koerant gepubliseer moet word en dat rassisme verhoed het dat geregtigheid kon geskied. Fiat Justitia het egter geblyk die skuilnaam te wees van ds. David Pieter Faure (1842–1916), 'n Unitariese predikant, wat tydens die Koegas-saak as tolk opgetree het. Faure se briewe het woede in die Kaapkolonie, Engeland, Skotland en Nederland teenoor die Kaapse regering ontketen. Faure bekritiseer Thomas Upington dat hy die tweede saak in Victoria-Wes laat verhoor het wel wetende dat die eerste saak duidelik getoon het dat 'n eerlike verhoor nie daar moontlik was nie. Upington het geredeneer dat die saak nie belangrik genoeg was vir verwysing na die hooggeregshof nie en dagvaar die Argus vir laster. Regters De Villiers en Stockenström het bevind dat daar grusame wreedhede teenoor weerlose gevangenes gepleeg is, dat plaaslike vooroordeel teenoor gekleurdes bygedra het tot regsverydeling en dat Upington ongeskik was om 'n openbare amp te beklee. Faure is deur die owerheid uit sy amp gedwing en Solomon het tot die werklose Faure se redding gekom deur hom as tolk by die Argus in diens te neem.

Solomon het deur die reeks hofsake finansieel groot skade gely, maar het as oorwinnaar uit die stryd getree. Die regering moes kwaai besnoei om bankrotskap weens sy groot militêre uitgawes te voorkom. Hierdeur het die Sprigg-bewind nog verder ongewild geword. Toe Britse amptenare aan die Kaap na Londen teruggeroep is om verantwoording te kom doen, het die Sprigg-kabinet geval. Die beeld van die Kaapkolonie in die buiteland het 'n kwaai knou opgedoen.

Ander bekende voorbeelde van politieke geweld in Suid-Afrika was



</doc>
<doc id="114827" url="https://af.wikipedia.org/wiki?curid=114827" title="Styl (beeldende kunste)">
Styl (beeldende kunste)

In die beeldende kunste is styl 'n "... bepaalde manier wat die groepering van werke in verwante kategorieë moontlik maak" of "...enige bepaalde en dus herkenbare manier waarop 'n stuk uitgevoer of 'n artefak gemaak word, of uitgevoer en gemaak behoort te word." Dit verwys na die visuele voorkoms van 'n kunswerk wat verband hou met ander werke deur dieselfde kunstenaar, of werke van dieselfde tydperk, opleiding, streek, "skool", kunsbeweging of argeologiese kultuur: "Die idee van styl was lank die vernaamste metode waarvolgens die kunshistorikus kunswerke geklassifiseer het. Hy selekteer en vorm die kunsgeskiedenis volgens styl".

Enige kunswerk kan teoreties gesproke volgens styl ontleed word; geen tydperk of kunstenaar kan nié 'n styl hê nie, behalwe deur volkome onbevoegdheid. Omgekeerd kan geen natuurlike voorwerp oor 'n spesifieke styl beskik nie, aangesien styl die gevolg is van keuses wat deur 'n kunstenaar gemaak word. Hetsy die kunstenaar 'n doelbewuste stylkeuse uitoefen of sy eie styl kan identifiseer, maak nie regtig saak nie.

Die meeste tydperke word eers later deur kunshistorici geïdentifiseer en gedefinieer, maar kunstenaars kan kies om hulle eie styl te definieer en benoem. Die name van die meeste ouer style is die skeppings van kunshistorici en sou nie deur die praktisyns van daardie style verstaan word nie. Sommiges het as spottende terme ontstaan, insluitend Goties, Barok en Rococo. Kubisme aan die ander kant was 'n doelbewuste identifisering deur 'n paar kunstenaars; die woord self het blykbaar by kritici eerder as die skilders onstaan, maar is vinnig deur die kunstenaars aangeneem.

Westerse kuns, soos dié van sommige ander kulture, veral Chinese kuns, het 'n opmerklike geneigdheid om "klassieke" style uit die verlede van tyd tot tyd te laat herleef.

Klassieke kunskritiek en die paar Middeleeuse geskrifte oor estetika het nie regtig bygedra tot die ontwikkeling van 'n konsep van styl of die ontleding daarvan nie, en alhoewel Renaissance- en Barok-kunsskrywers baie geïnteresseerd in styl was, het hulle nie 'n samehangende teorie daarvan ontwikkel nie. Giorgio Vasari het 'n baie invloedryke, maag hoogs gekritiseerde, beskrywing van die ontwikkeling van styl in Italiaanse skilderkuns gegee. Hy het die ontwikkeling van 'n Florentynse styl, gebaseer op "disegno" of lyngebaseerde tekeninge, beklemtoon. Saam met ander Renaissance-teorici soos Leon Battista Alberti het hy klassieke debatte oor die beste balans tussen die realistiese uitbeelding van die natuur en die idealisering daarvan gevoer; hierdie debat sou tot die 19de eeu en die koms van Modernisme voortduur.

Die teoretikus van Neoklassisisme, Johann Joachim Winckelmann, het in 1764 die stilistiese veranderinge in Griekse klassieke kuns ontleed deur dit noukeurig met die veranderinge in Renaissance-kuns te vergelyk, en "Georg Hegel het die idee gekodifiseer dat elke historiese tydperk 'n tipiese styl sal hê". Die uitvinding van die Duitse woord "Zeitgeist" word dikwels aan hom toegeskryf, maar hy het die woord in werklikheid nooit gebruik nie. Hy het wel die frase "der Geist seiner Zeit" (die gees van sy tyd) gebruik en geskryf dat "niemand bo sy eie tyd kan uitstyg nie, want die gees van sy tyd is ook sy eie gees."

Die konstruering van skemas vir die periodestyle van historiese kuns en argitektuur was van groot belang vir 19de-eeuse kundiges op die nuwe en aanvanklik hoofsaaklik Duitssprekende terrein van kunsgeskiedenis, met belangrike skrywers oor die teorie van styl, insluitend Carl Friedrich von Rumohr, Gottfried Semper, en Alois Riegl in sy "Stilfragen" van 1893. Heinrich Wölfflin en Paul Frankl het die debat in die 20ste eeu voortgesit.

Semper, Wölfflin, en Frankl, en later Ackerman, het agtergronde in die argitektuurgeskiedenis gehad, en nes baie ander terme vir periodestyle, is "Romanesk" en "Goties" aanvanklik geskep om argitektoniese style te beskryf. Hierdie terme is dikwels op ander terreine van die beeldende kunste toegepas, en later selfs verder, na musiek, letterkunde en die algemene kultuur oorgedra.

Stilistiese veranderinge in argitektuur volg dikwels op, en word moontlik gemaak deur, nuwe tegnieke of materiale, van byvoorbeeld die Gotiese ribgewelf tot moderne metaal- en gewapende betonkonstruksie.

Alhoewel styl teen die Tweede Wêreldoorlog as 'n sentrale komponent van kunshistoriese ontleding gevestig was, het ander maniere vir die bestudering van kuns ontwikkel, sowel as 'n reaksie teen die beklemtoning van styl; vir Svetlana Alpers was "die normale invokasie van styl in kunsgeskiedenis inderdaad 'n neerdrukkende saak".

Tradisioneel het kunsgeskiedenis groot klem op die individuele styl van 'n kunstenaar geplaas: "Die konsep van persoonlike styl is moontlik 'n aksioom van Westerse konsepte van identiteit". Die identifisering van individuele styl is veral belangrik in die toeskrywing van werke aan kunstenaars en 'n dominante faktor in kunswaardasie vir die kunsmark, bowenal vir werke in die Westerse tradisie sedert die Renaissance. Die identifisering van individuele styl in kunswerke is "basies die taak van 'n groep spesialiste in die veld, bekend as connoisseurs", 'n groep wat by kunshandel en museums betrokke is. Daar is dikwels spanning tussen dié connoisseurs en die gemeenskap van akademiese kunshistorici.

Die beoefening van connoisseurskap is hoofsaaklik 'n kwessie van subjektiewe indrukke wat nie maklik ontleed kan word nie, maar behels ook 'n deeglike kennis van die besonderhede van tegniek en die "hand" van verskillende kunstenaars. Giovanni Morelli (1816–1891) het die weg berei vir die sistematiese bestudering van diagnostiese klein besonderhede wat die kunstenaar se byna onbewuste "handskrif" en konvensies (vir die uitbeelding van byvoorbeeld ore of hande) openbaar. Die idee van tegniese "geheime" wat deur die skepper daarvan bewaar word, is 'n lank bestaande "topos" in die kunsgeskiedenis, van Vasari se waarskynlik mitiese vertelling van Jan van Eyck tot die geheimsinnige gewoontes van Georges Seurat.
"Trant" is 'n verwante term en word dikwels gebruik vir wat in werklikheid 'n onderafdeling van 'n styl is, en is moontlik op spesifieke styl- en tegniekpunte gefokus. Terwyl baie elemente van periodekuns tot kenmerkende vorms en fatsoen gereduseer kan word, verwys "trant" oor die algemeen na die algehele styl en atmosfeer van 'n werk, veral komplekse werke soos skilderye wat nie maklik aan 'n presiese ontleding onderwerp kan word nie. Dit is 'n taamlik verouderde term en word vermy aangesien dit so 'n vaag is. Wanneer dit wel gebruik word, is dit dikwels in die konteks van nabootsings van die individuele styl van 'n kunstenaar, en dit is een van die hiërargie van diskrete of diplomatiese terme wat in die kunshandel gebruik word. Volgens die afslaers Christie's beteken die frase "Trant van..." wat in hulle katalogusse gebruik word, "Na ons mening 'n werk wat in die kunstenaar se styl gedoen is, maar van 'n later datum."

Ondanks moderne tegnieke soos radiokoolstofdatering bly periodiese of kulturele styl in die argeologiese veld 'n noodsaaklike hulpmiddel in die identifisering en datering van nie slegs kunswerke nie, maar alle klasse van argeologiese artefakte, insluitend suiwer funksionele voorwerpe.

Net soos by kunsgeskiedenis is 'n formele ontleding van die morfologie (vorm) van individuele artefakte die beginpunt. Daarvolgens word tipologieë vir verskillende soorte artefakte gekonstrueer, en deur middel van die Ordeningstegniek word 'n stylgebaseerde relatiewe datering uitgevoer wanneer wetenskaplike absolute dateringstegnieke nie gebruik kan word nie. Selfs klein fragmente soos potskerwe kan met sekerheid volgens hulle styl gedateer word. In teenstelling met die onlangse neigings in kunsgeskiedenis, heg argeologiese skole steeds baie waarde aan die studie van styl as basis vir die klassifisering van voorwerpe voordat verdere interpretasie volg.

Stilering en gestileerd het 'n meer spesifieke betekenis en verwys na visuele voorstellings waar vereenvoudigde maniere gebruik word om voorwerpe of tonele uit te beeld sonder dat daar gepoog word om 'n volledige, presiese en akkurate weergawe van hul visuele voorkoms ("mimesis"of "realisties") te skep.

Gestileerde voorstellings word dikwels in tradisionele en moderne kuns, sowel as populêre vorms soos strokiesprente of animasie aangetref. "The Simpsons" sowel as Afrika-kuns maak van hoogs gestileerde voorstellings gebruik. Die twee Picasso-skilderye wat hier geplaas is, toon 'n beweging na 'n meer gestileerde weergawe van die menslike figuur binne die skilder se styl, en die Uffington Wit Perd is 'n voorbeeld van 'n hoogs gestileerde prehistoriese voorstelling van 'n perd. Motiewe in die dekoratiewe kunste soos die palmet of arabesk is dikwels hoogs gestileerde weergawes van plantdele.

Selfs in kuns wat oor die algemeen mimesis of "realisme" nastreef, word 'n mate van stilering dikwels in die besonderhede aangetref, veral in figure of ander voorwerpe in die agtergrond. Tekeninge, modelli en ander sketse wat nie as voltooide werke te koop aangebied word nie, sal ook baie dikwels gestileerd wees.





</doc>
<doc id="114838" url="https://af.wikipedia.org/wiki?curid=114838" title="Canon EF-lenspassing">
Canon EF-lenspassing

Sedert 1987 is die EF lenspassing die standaard-lenspassing van die Canon EOS-familie van film- en digitale SLR kameras. EF staan vir "Electro-Focus": outomatiese fokus op EF lense word hanteer deur 'n toegewyde elektriese motortjie wat in die lens ingebou is. Meganies, is dit 'n bajonet-stylpassing, en al die kommunikasie tussen die kamera en die lens vind plaas deur middel van elektriese kontakte; daar is geen meganiese hefbome of knoppies nie.

Canon het die EF-S lenspassing in 2003 vrygestel, 'n afgeleide van die EF wat slegs bedoel is vir digitale EOS-kameras met 'n APS-C sensor. EF-lense kan gemonteer word op die EF-S kasse, maar EF-S lense kan nie op EF-kasse gemonteer word nie, in teenstelling met Nikonlense wat aan al die Nikonkasse gemonteer kan word. In Oktober 2012 het Canon die EF-M lenspassing vrygestel, 'n afgeleide uitsluitlik ontwerp vir spieëllose verwisselbare lenskameras (MILCs) met APS-C sensors. EF en EF-S lense kan gemonteer word op EF-M kasse via die opsionele passtuk genaamd EF-EOS M.

Canon beweer hy het sy 100-miljoenste EF-reeks verwisselbare lens (insluitend vir kameras van ander maatskappye) vir EOS-kameras op 22 April 2014 geproduseer, en sy 120-miljoenste EF-lens op 26 Augustus 2016.

Die EF-reeks sluit meer as negentig lense in. Die EF-reeks beskik oor fokuspunte van 8 tot 1200 mm. Die EF-M lenspassing is in twee lense beskikbaar, 'n 22 mm eerste en 'n 18–55 mm zoemlens. Meeste EF-lense sluit spesiale funksies in, soos Canon se ultrasoniese motor (USM), 'n beeldstabiliseringstelsel (IS), diffraksie-optika (DO) en, veral vir die L-reekslense, fluoriet en asferiese lenselemente.


</doc>
<doc id="114839" url="https://af.wikipedia.org/wiki?curid=114839" title="Canon EOS 20D">
Canon EOS 20D

Die Canon EOS 20D is 'n 8.2-megapieksel semi-professionele digitale enkellensreflekskamera, aangekondig op 19 Augustus 2004 teen 'n aanbevole kleinhandelprys van VS$1,499. Dit is die opvolger van die EOS 10D, en is opgevolg deur die EOS 30D in Augustus 2006. Dit aanvaar EF en EF-S lense en maak gebruik van 'n APS-C grootte beeldsensor.

Die 20D beskik oor 'n nuwe sensor en 'n groter megapiekseltelling (8,2 megapieksels in plaas van 6,3) en behou die Canon 1.6x krimpfaktor. Die 20D ondersteun USB 2.0. Die 20D het 'n groter buffer en kan meer raampies per sekonde skiet. Dit maak ook gebruik van die E-TTL II flitsmetingstelsel en het 'n DIGIC II-beeldverwerker.

Die Canon EOS 20D het verskeie resolusieverstellings:

Die 20D is die eerste Canon prosumer kamera wat die EF-S lenspassing gebruik; die eerste Canon EOS kamera om die passing te gebuik was die 300D (die Digital Rebel in Noord-Amerika).

In April 2012 het Canon aangekondig dat die EOS 60Da  die opvolger van die EOS 20Da sal wees.

Die nuutste "firmware" wat beskikbaar is vir die 20D (en hopelik die laaste een) is 'n weergawe 2.0.3, beskikbaar gestel op 23 Augustus 2005, wat die kommunikasiebetroubaarheid met 'n paar VGL-kaarte verbeter, asook ander klein veranderinge.


</doc>
<doc id="114840" url="https://af.wikipedia.org/wiki?curid=114840" title="Canon EOS 60D">
Canon EOS 60D

Die Canon EOS 60D is 'n 18,1 megapieksel semi-professionele digitale enkellensreflekskamera wat deur Canon vervaardig is. Dit is op 26 Augustus 2010 vrygestel teen 'n voorgestelde kleinhandelprys van V$1099.00. As 'n deel van die Canon EOS-tweesyferlyn, is dit die opvolger van die EOS 50D en die voorganger van die EOS 70D.

Dit is die eerste Canon EOS kamera wat 'n geartikuleerde LCD-skerm het. Afgesien van die skerm, is die belangrikste nuwe funksies van die 60D in die tweesyfer-Canonlyn verhoogde resolusie en ISO-reeks, vol-HD videovermoë, en in-kamera naverwerkingsfunksies vir die beelde. Dit maak egter gebruik van die DIGIC 4-beeldverwerker.

Net soos die 50D, het die kamera 'n vloeikristalvertoon vir die instellings bo-op die kamera, waarmee die ISO-spoed, AF-modus, skietmodus en metingmodus beheer kan word.

Die 60D word te koop aangebied as 'n kas alleen, of in 'n pakket met 'n EF-S 18-200mm 3.5-5.6 IS lens, EF-S 17–85mm 4-5.6 IS USM lens, EF-S 18–135mm 3.5-5.6 IS lens, EF-S 17-55mm 2.8 IS USM lens, of 'n EF-S 18-55mm 3.5-5.6 IS STM lens.

In vergelyking met die EOS 50D, is die volgende veranderinge aangebring:



</doc>
<doc id="114843" url="https://af.wikipedia.org/wiki?curid=114843" title="Heldeakker">
Heldeakker

Die Heldeakker is 'n gedeelte van die ou Pretoria-kerkhof, wat in die destydse Kerkstraat-Wes in Pretoria geleë is. Die begraafplaas is in 1867 geopen, en bevat die grafte van talle openbare figure en bekende Suid-Afrikaners. Dit is die rusplek van historiese figure soos Andries Pretorius, Paul Kruger en Hendrik Verwoerd. Die Australiese anti-held Breaker Morant (deur die Britte tereggestel vir oorlogsmisdade tydens die Tweede Vryheidsoorlog) is ook hier begrawe.

Die eerste teraardebestelling het in 1867 plaasgevind. In 1973 was Tom Andrews (met die hulp van die "Girl Guides") die begraafplaas se eerste landmeter. Hy het al die grafte gedokumenteer en later in 'n boek genaamd "Pioneer Sketches" (Mei 1983) gepubliseer.

Die Kerkstraat-begraafplaas is op die hoek van Kerkstraat en DF Malanrylaan in Pretoria. Die sentrale deel van hierdie geskiedkundige begraafplaas staan as die Heldeakker bekend. Die begraafplaas is 'n groot groen veld vol grafstene met uiteenlopend vorme en style wat in rye georganiseer is. Aangesien dit 'n Christelike begraafplaas is, is die grafte na die ooste georiënteer. Die bome en struike gee die begraafplaas 'n rustige gevoel. Die silwer kruise is 'n beduidende en unieke kenmerk van die begraafplaas. Dit is ook as 'n erfenisterrein gelys.



</doc>
<doc id="114850" url="https://af.wikipedia.org/wiki?curid=114850" title="Hester Venter">
Hester Venter

Hester Venter (getroude van Du Plessis, Graaff-Reinet, Kaapkolonie, 30 Januarie 1811 – Colesberg, Kaapkolonie, 24 Januarie 1869) was ’n baanbreker in die Gereformeerde Kerk, die moeder van ds. Louw du Plessis, grootmoeder van dr. J.A. du Plessis, hoogleraar aan die Teologiese Skool op Potchefstroom, en oorgrootmoeder van prof. Wicus du Plessis (1897–1968), akademikus, regsgeleerde, ekonoom en politieke denker, asook prof. Hugo du Plessis, eweneens Gereformeerde predikant en hoogleraar aan die Teologiese Skool. Op haar en haar man I.D. du Plessis se plaas Hamelfontein is die Gereformeerde kerk Colesberg op 8 Desember 1860 gestig deur sy (en moontlik ook haar) toedoen.

Hester Venter is op Graaff-Reinet gebore as dogter van Jan Adriaan Venter (Tulbagh, 16 Februarie 1779 – Bloemfontein, 19 Mei 1870) en Margaretha Johanna Louw (Swellendam, 15 Maart 1791 – Colesberg, 22 Mei 1854). Van dié egpaar se 12 kinders was een waarnemende president van die Oranje-Vrystaat. Uit Jan Adriaan Venter se eerste huwelik, met Aletta Sophia Bezuidenhout, is nog vyf kinders gebore sodat hy altesaam 17 kinders gehad het. Hester se ouma aan moederskant, Martha, was ’n nooi Du Plessis. Uit Hester Venter se huwelik in 1827 op 16-jarige leeftyd met Isaac David du Plessis (Graaff-Reinet, 4 Junie 1808 – Colesberg, 19 September 1884) van die plaas Springfontein, distrik Colesberg, is nege kinders gebore: Charl David, Margaret Johanna Vorster, Izak David, Christina Magdalena Kruger, ds. Lodewicus Johannes, Jan Adriaan, Petrus Albertus; Anna Martha en Hester. Uit Isaac David du Plessis se tweede huwelik, met Helena Margaretha Lessing, is vyf kinders gebore. 

Toe ds. Dirk Postma, die stigter van die Gereformeerde Kerke in Suid-Afrika, die dienste op Colesberg waargeneem het in die afwesigheid van die konsulent, ds. Johannes Beijer, het Hester Venter se man, ’n ouderling in die Gereformeerde kerk Colesberg, die hoeksteen van die gebou gelê wat vandag nog as een van die oudste Gereformeerde kerke in gebruik is. In dié tyd het Hester na die pastorie van ds. A.D. Lückhoff, leraar van die plaaslike NG gemeente gegaan, en in die aanwesigheid van ds. A.A. Louw van Fauresmith met kerkraadslede en verskeie lidmate oor die kerklike onenigheid gesprek gevoer. Sy het die leraars versoek om hul gemeentes tot vrede te maan en het ds. Postma so vurig verdedig dat ds. Lückhoff uitgeroep het: "Mev. Du Plessis, u moes ds. Postma gewees het!"

Uit haar "Levensgeschiedenis" wat later deur die Paarlse drukkery van D.F. du Toit (Oom Lokomotief, ’n oom van Totius) uitgegee is, blyk hoe die lewe van ’n talryke kroos deur kindersiektes en koorsepidemies afgemaai is. Daaruit blyk ook hoe die ouers gedurig oor die sieleheil van hul kinders besorg was. Hul gebedslewe het nooit verflou nie en was ’n bron van krag en troos, het haar agterkleindogter Ida Bosman in 1959 in die gedenkboek "Die Gereformeerde vrou 1859–1959)" geskryf.

In die Gereformeerde Kerke in Suid-Afrika se "Almanak" vir die jaar 1934 skryf ene N.W., moontlik die redakteur, ds. N.H. van der Walt, oor Hester du Plessis: "Die oue suster het 'n besonder verligte verstand gehad, sy was 'n kenner van haar (B)ybel en het 'n baie lewendige aandeel in die afskeiding van die Geref. Kerk geneem." Omstreeks 1933 het 'n kleindogter, ook Hester du Plessis (van De Aar), 'n ou geskrif saam met die portret wat in die Kaap van Hester du Plessis sr. en haar seun Louw (later ds. L.J. du Plessis) geneem is, aan die skrywer gestuur wat haar grootmoeder in Augustus 1862 opgestel het. Sy dit aan haar kinders gegee tot gedagtenis aan haar seun ds. L.J. du Plessis. In die geskrif het Du Plessis een 'n half bladsye tekste aangee om, soos sy dit stel: die waarheid van die valsheid te onderskei. Die slot lui (punktuasie ingevoeg): "Geloof my, ik sit deze plaatsen niet tevergeefs op papier. Het sal voor allen die het lezen en hooren en daarna niet doen, tot een oordeel wesen, maar voor hen die het hooren en doen, tot segen. Lieve kinders, ik bidt U doen tog so dat U tog segen mag wesen en niet tot een vloek. Liewe Here Jesus, segen tog deze myne regelen en bint het als een segel op die harten van myn kroos en ook van allen die het horen tot in ewighyt. Amen. U Hylbiddende Moeder, Hester D. Plessis. G.B. Venter." Daarna het sy vervolg: "Vreselyke tegenstanders van ons afskyding van hen die des Heeren tempel en syn tavel verontrynig met die van menschen ingestelde leer en ofvers welk is die gotsdiens daar 't ruym bewesen is dat de Here seg gaat uyt en schyt U af lees Handelinge 5 v. 9 tot 10. En doet so als Gamaliel een leeraar der wet geseg het." N.W. se gevolgtrekking uit dié geskrif is dat getuig van Hester du Plessis se Skrifkennis, belangstelling in kerklike sake, meelewe en meegevoel met die gemeente en ook dat sy "'n heilsoekende moeder vir haar kinders" was en iemand met "groot beslistheid in haar oortuiging". Hy skryf: "Mag God ons kerk van dag nog seën met sulke moeders, want dit is die grootste bate, wat 'n kerk kan besit – godvresende moeders."



</doc>
<doc id="114853" url="https://af.wikipedia.org/wiki?curid=114853" title="Brechtje van Rooy">
Brechtje van Rooy

Brechtje van Rooy (noemnaam Breggie, née Postma, Burgersdorp, Kaapkolonie, 26 Maart 1871 – Bethulie, Suid-Afrika, 20 Maart 1936) was ’n dogter van die stigter van die Gereformeerde Kerke in Suid-Afrika, ds. Dirk Postma, en die eggenote van ds. J.A. van Rooy. 

Brechtje Postma was die oudste van die ses kinders uit ds. Postma se vyfde huwelik, op 20 Desember 1869, met Johanna Wilhelmina van Biljon (27 Mei 1854 – 12 Julie 1901). Die tweede kind, Helenius, is in die ouderdom van twee jaar en twee weke oorlede. Daarna volg nog ’n seun, Willem (1874–1920), ook bekend as dr. O'kulis en vader van die beeldhouer Laurika Postma en nog nege kinders asook skoonvader van die Afrikaanse skryfster Minnie Postma. Haar suster Laurika Postma (1875–1905) was prof. J.A. du Plessis se eerste vrou. Ná haar dood is hy getroud met Aletta (1876–1957), Brechtje se volgende sibbe. Deur dié egverbintenis het Brechtje die tante geword van onder andere proff. Wicus du Plessis, Hugo du Plessis en mev. Ida Bosman. Haar jongste suster, Maria (1881–1966), was getroud met die digter, psalmberymer, predikant en teoloog Totius.

Brechtje Postma is op 14 September 1892, twee jaar ná haar vader se dood, op haar geboortedorp getroud met die teologiese student Jacobus Albertus (Koos) van Rooy (9 Augustus 1868 – 11 Augustus 1962). Reeds in hul eerste gemeente, Postmasburg (1895–1898), het Brechtje as jong predikantsvrou in die omgang met die lidmate getoon dat sy haar roeping en pligte ten volle wou nakom. Op Nylstroom, in die tyd toe haar man predikant was van die die kombinasie Waterberg–Pietersburg (1898–1905), moes sy tydens die Tweede Vryheidsoorlog in die afwesigheid van haar man, wat op kommando was onder genl. C.F. Beyers en later op parool in Pretoria, ses klein kindertjies versorg, terwyl die pastorie in ’n kamphospitaal omskep is. In hul laaste gemeente, Bethulie (1905–1931), is die Dorkasvereniging onder haar leiding opgerig. 

Van haar skryf Ida Bosman in 1959 in "Gedenkboek van die Gereformeerde Vrou": "In die tyd toe die volksiel deur bitterheid versmoor is, het sy haar daarop toegelê om ’n waardering vir ons kultuurgoedere aan te kweek en het sy op talle gebiede daadwerklike steun verleen."

Nadat ds. Van Rooy se emeritaat op Bethulie aanvaar het, het hy van 1931 tot 1941 die amp van sekretaris-penningmeester van die Kerk se Administratiewe Buro op Potchefstroom beklee. Brechtje van Rooy is in 1936 tydens die Sinodesitting op Bethulie, waarheen sy haar man vergesel het, oorlede ná 'n kort lyding. Sy is op die dorp begrawe.

Tien kinders is tussen 1894 en 1907 uit Brechtje van Rooy se huwelik gebore. Die eersteling, Jan Dirk, is op ses maande oorlede, maar al die ander het grootgeword: Johanna (Nan), Dirk Jan (Dirk), Claartje (Kaat), Willem van Biljon (Willem), Anne Francoise (Anne) (genoem na die Van Rooy-stammoeder, Anne Françoise Holsters), (later ds.) Jacs van Rooy, die tweeling Aletta Jacoba (Lettie) en Martinus Paul (Boet), en Laurika (Riek).




</doc>
<doc id="114866" url="https://af.wikipedia.org/wiki?curid=114866" title="Willem Cornelis Janse van Rensburg">
Willem Cornelis Janse van Rensburg

Willem Cornelis Janse van Rensburg (Beaufort-Wes, 16 Mei 1818 – Rustenburg, 13 Julie 1865) was die tweede voorsitter van die Uitvoerende Raad van die Zuid-Afrikaansche Republiek (Transvaal) ten tyde van die Transvaalse Burgeroorlog.

Van Rensburg is naby Beaufort-Wes gebore. Hy was die seun van Hendrik Janse van Rensburg en sy tweede vrou, Martha Magdalena Oosthuizen. Hy trou in 1838 met Elizabeth Maria Jacoba du Plessis (31 Oktober 1819 – 6 Augustus 1895).

Van Rensburg maak die Groot Trek mee en oorleef die moorde in Natal, waarna hy homself in die Transvaal vestig. Hy was van 18 April 1862 tot 23 Oktober 1863 die waarnemende voorsitter vir Marthinus Wessel Pretorius en van 23 Oktober 1863 tot 10 Mei 1864 die voorsitter. Hy het 'n belangrike rol in die vereniging van die voormalige Lydenburg Republiek met die ZAR gespeel. Hy het ook vir Pretorius gesteun toe hy probeer het om die ZAR en die Oranje-Vrijstaat te verenig.

Sy voorsitterskap was egter van korte duur. Hy is reeds in April 1863 as die tweede president van die ZAR verkies, maar het geweier om die ampseed af te lê. 'n Tweede verkiesing moes gehou word, waartydens hy 1106 stemme teenoor Pretorius se 1065 stemme ontvang het. Hierna aanvaar hy die posisie en lê die eed op 23 Oktober 1863 af. Pretorius se ondersteuners het nie die uitslag aanvaar nie, wat op 'n burgeroorlog uitgeloop het. Toe die gevegte in Januarie 1864 ten einde kom, is nog 'n presidensiële verkiesing gehou, waartydens Pretorius herkies en op 9 Mei 1864 ingesweer is.

Van Rensburg sterf in Julie 1865 en is op sy plaas in Rustenburg begrawe. In Augustus 1974 is hy deur afstammelinge in die Helde-akker in Pretoria herbegrawe.


</doc>
<doc id="114886" url="https://af.wikipedia.org/wiki?curid=114886" title="2016 Meksikaanse Grand Prix">
2016 Meksikaanse Grand Prix

Die 2016 Formule Een Meksikaanse Grand Prix is op 30 Oktober 2016 op die Autódromo Hermanos Rodríguez in Meksikostad, Meksiko gehou. Dit was die negentiende wedren van die kampioenskapseisoen en die tweede keer sedert 1992 wat dit in Meksiko plaasgevind het.

Ná afloop van die wedren kry Sebastian Vettel 'n tydstraf van tien sekondes omdat hy in sy stryd met Daniel Ricciardo in die voorlaaste ronde van lyn verander het onder remming. Hiermee skuif hy af na die vyfde plek, agter Ricciardo en Max Verstappen.


</doc>
<doc id="114888" url="https://af.wikipedia.org/wiki?curid=114888" title="2016 Brasiliaanse Grand Prix">
2016 Brasiliaanse Grand Prix

Die 2016 Formule Een Brasiliaanse Grand Prix het op 13 November 2016 op die Autódromo José Carlos Pace (beter bekend as Interlagos) in São Paulo, Brasilië plaasgevind. Dit was die twintigste en voorlaaste wedren van die 2016-kampioenskapseisoen.

Pirelli het die volgende bande aan alle spanne by Interlagos verskaf:


</doc>
<doc id="114890" url="https://af.wikipedia.org/wiki?curid=114890" title="2016 Aboe Dhabi Grand Prix">
2016 Aboe Dhabi Grand Prix

Die 2016 Formule Een Aboe Dhabi Grand Prix het op 27 November 2016 op die Yas Marina-renbaan in Aboe Dhabi plaasgevind. Dit was die een-en-twintigste en laaste wedren van die 2016-kampioenskapseisoen gewees.


</doc>
<doc id="114891" url="https://af.wikipedia.org/wiki?curid=114891" title="Lone Hill">
Lone Hill

Lone Hill is 'n woongebied noord van Johannesburg in Suid-Afrika.


</doc>
<doc id="114892" url="https://af.wikipedia.org/wiki?curid=114892" title="Berea">
Berea

Die woonbuurt Berea kan verwys na:


</doc>
<doc id="114893" url="https://af.wikipedia.org/wiki?curid=114893" title="Kyalami Landbouhoewes">
Kyalami Landbouhoewes

Kyalami Landbouhoewes is 'n voorstad van Johannesburg in Suid-Afrika. Dit val in Johannesburg-gebied A.


</doc>
<doc id="114894" url="https://af.wikipedia.org/wiki?curid=114894" title="Bertrams">
Bertrams

Bertrams is 'n voorstad van Johannesburg in Suid-Afrika. Dit is 'n klein woongebied wat aan die oostekant van Johannesburg se middestad geleë is, tussen Doornfontein en Lorentzville, met Troyeville in die suide. 

Bertrams is sowat 3 km noordoos van die stadsaal geleë. Dit is genoem na Robertson Fuller Bertram, ’n aandelemakelaar wat ’n miljoenêr geword het. Hy het die grond gekoop by F.J. Bezuidenhout, die eienaar van die plaas Doornfontein na wie Bezuidenhoutsvallei genoem is. Die woonbuurt wat hy daarop aangelê het, het hy Bertramstown genoem. Dit is op 16 Augustus 1889 tot dorpsgebied verklaar. 

In Bertramstown is een van die eerste groot herehuise in Johannesburg gebou teen ’n koste van £35 000, ’n reusebedrag in 1891. Die huis het in die vroeë 1970's nog gestaan en staan bekend as Klooflands; dis opgerig vir ’n Amerikaanse myningenieur, Joseph S. Curtis, wat lid geword het van die Reform Committee. Curtis het gemeen Bellevue-Sentraal sou ’n eksklusiewe voorstad word. Teen 1911 het hy besef dit sou nie die geval wees nie en het hy die gebied aan die Transvaal Consolidated Land & Exploration Comapny verkoop, wat dit toe deel gemaak het van Lorentzville.



</doc>
<doc id="114895" url="https://af.wikipedia.org/wiki?curid=114895" title="Dainfern">
Dainfern

Dainfern is 'n gholflandgoed tussen Johannesburg en Pretoria geleë. Dainfern se poskode is 2055.

Dainfern is onderverdeel in verskeie woongebiede want dit is nogal groot. 'n Paar van hulle is Sherwood, Hampstead en Highgate. Dit is 'n afgeslote behuisingsarea. Dainfern Ridge en Dainfern Valley is kleiner stedelike gebiede naby Dainfern.

Dainfern het 'n agttienputjiegholfbaan wat oor die landgoed versprei lê; die baan het ook geteerde voetpaaie wat maklike toegang aan gholfkarretjies verleen. Die baan is ontwerp deur die professionele gholfspeler Gary Player. 

Ander fasiliteite sluit in: tennisbane, swembaddens, 'n vlugbalbaan, muurbalbane en staproetes. Die sentrale klubhuis bevat 'n restaurant en ander geriewe.



</doc>
<doc id="114899" url="https://af.wikipedia.org/wiki?curid=114899" title="Jelgava">
Jelgava

Jelgava (Duits: "Mitau") is 'n stad in Letland, en lê in die gebied wat Semgale genoem word, 44 km suidwes van Riga. Tot 1919 was Jelgava bekend onder sy Duitse naam Mitau. Mitau was die hoofstad van Koerland. In teenstelling met die Hanseatiese Riga is Mitau se stadsbeeld en argitektuur sterk deur die invloed van Balties-Duitse adellike kultuur gekenmerk. Vandag is Jelgava een van die nege "republiek-stede" van Letland.

Tot die einde van die Tweede Wêreldoorlog, was die netjiese breë strate van Mitau (Jelgava) gesoom met die residensiehuise van die in die Koerlandiese Hoofstad woonagtige Baltieseduitse adel. In en na die oorlog is die bousubstansie van die stad amper volkome vernietig. Vandag word Jelgawa se stadsbeeld deur veral geboue uit die Sowjetiese tydperk gekenmerk.



Ander name vir die stad is:



</doc>
<doc id="114901" url="https://af.wikipedia.org/wiki?curid=114901" title="Alfred">
Alfred

Alfred was die naam van 'n distrik in die suide van die huidge KwaZulu-Natal. Die noordgrens was die Umzimkulurivier en in die suide het die Mtamvunarivier die grens met Pondoland (Transkei) gevorm. Dit is dus die gebied tussen Port Shepstone en Port Edward landinwaarts.

Die gebied het aanvanklik as Niemandsland bekendgestaan. Op 7 September 1865 is dit by Natal ingelyf onder die naam Alfred County ter ere van prins Alfred, Hertog van Sakse-Koburg en Gotha, die seun van koningin Victoria.



</doc>
<doc id="114902" url="https://af.wikipedia.org/wiki?curid=114902" title="Talsi">
Talsi

Talsi (Duits: "Talsen", Lyfs: "Tālsa") is 'n stad in die weste van Letland, in die streek Koerland (Letties: "Kurzeme"). Daar word na die stad verwys as die "pêrel van Koerland" of as die "stad van nege heuwels". In 2016 het Talsi 'n bevolking van 10 377 gehad.





</doc>
<doc id="114903" url="https://af.wikipedia.org/wiki?curid=114903" title="Venta">
Venta

Die Venta (Duits: "Windau") is 'n rivier in die noordweste van Litaue en die weste van Letland.

Die rivier het sy oorsprong naby Kuršėnai in die Litause distrik Šiauliai en mond in Ventspils (Duits: "Windau") in Letland in die Oossee uit.



</doc>
<doc id="114904" url="https://af.wikipedia.org/wiki?curid=114904" title="Semgale">
Semgale

Semgale (Letties "Zemgale") is een van die vier historiese provinsies in Letland. Dit lê aan die westekant van die Daugava (Duits: "Düna"), en grens aan Lyfland, Latgale en Koerland. Die oostelike deel van Semgale staan soms ook bekend as Bo-Letland.

Die grootste toeristeaantreklikheid is die kasteel van Rundale in Bauska (Duits "Bauske").



</doc>
<doc id="114905" url="https://af.wikipedia.org/wiki?curid=114905" title="Vidzeme">
Vidzeme

Vidzeme (Duits "Livland") is 'n streek in Letland. Die Lettiese naam word afgelei van die woorde "vidus" (Afrikaans "middel", Duits ""Mittel"") en "zeme" (Afrikaans "aarde, land"). Dit beteken dus min of meer "die middel van die aarde" of  "die middel van die land". Vidzeme le in die middel van die gebied van die historiese Lyfland (Lyflandse Konfederasie). Die gebied van die historiese Lyfland het in die noorde tot by die Golf van Finland gestrek en in die Suide tot die grens van Litaue. Dit het die gebiede van die moderne state van Estland en Letland omvat. Vidzeme is een van vier in die Grondwet van Letland - genoemde streke.


</doc>
<doc id="114906" url="https://af.wikipedia.org/wiki?curid=114906" title="Letties">
Letties

Die byvoeglike naamwoord Letties verwys na:


</doc>
<doc id="114907" url="https://af.wikipedia.org/wiki?curid=114907" title="Gardarike">
Gardarike

Gardarike (ou-Yslands Garðariki) is die Noorse naam vir die gebied van die Kiëf-roes in die Yslandse sagas van die 13de eeu.

In die Sagas word die volgende nedersettings in Gardarike genoem:




</doc>
<doc id="114909" url="https://af.wikipedia.org/wiki?curid=114909" title="Grobiņa">
Grobiņa

Grobiņa (Duits: "Grobin") is 'n klein dorp in die weste van Letland, 10 km van Liepaja. In 2016 het Grobiņa 'n bevolking van 3 977 gehad.





</doc>
<doc id="114910" url="https://af.wikipedia.org/wiki?curid=114910" title="Svear">
Svear

Die Svear was 'n Noord-Germaanse stam wat in die vroeë Middeleeue die Suide van die hedendaagse Swede bewoon het. Hulle nedersettings was veral in die nabyheid van die Mälarrivier, wat deur die historiese Sweedse provinsies van Uppland, Västmanland, Svealand, Gästrikland en Norrland vloei.




</doc>
<doc id="114911" url="https://af.wikipedia.org/wiki?curid=114911" title="Birger Nerman">
Birger Nerman

Birger Nerman (* 6. Oktober 1888 in Norrköping; † 22. Augustus 1971 in Stockholm) was 'n prehistoriese argeoloog en skrywer van Swede.

Birger Nerman het twee broers gehad, die Kommunis Ture Nerman , en die kunstenaar Einar Nerman. Birger Nerman was vanaf 1923, Professor van argeologie aan die Universiteit van Dorpat (vandag Tartu in Estonië). Hy het die opgrawings van die russiese grensvesting Izborsk en van Grobiņa in Letland gelei. In 1938 het Birger Nerman die Direkteur van die Staatlike Historiese Museum in Swede geword.





</doc>
<doc id="114912" url="https://af.wikipedia.org/wiki?curid=114912" title="Truso">
Truso

Truso, wat ook soms ""Atlantis van die Noorde"" genoem is, was 'n Pruisiese dorp wat in die 9de eeu in die Vistuladelta langs die Vistulastrandmeer / Oossee geleë was.



</doc>
<doc id="114913" url="https://af.wikipedia.org/wiki?curid=114913" title="Nicky Oppenheimer">
Nicky Oppenheimer

Nicholas "Nicky" F. Oppenheimer (gebore 8 Junie 1945) is 'n Suid-Afrikaanse sakeman en filantroop. Hy was voorheen die voorsitter van die De Beers-diamantmynmaatskappy en van sy filiaal, die Diamond Trading Company, asook die voormalige visevoorsitter van die Anglo American Corporation.

Nicky is die seun van Bridget (née McCall) en Harry Oppenheimer, en kleinseun van sir Ernest Oppenheimer, die stigter van Anglo American en die eerste generasie van die familie om (vanaf 1929) die voorsitterstoel te beklee van die De Beers diamond mining company in Suid-Afrika, wat in 1888 deur Cecil John Rhodes gestig is. Hy het onderrig ontvang by Harrow School en Christ Church, Oxford, met die vakrigtings filosofie, politiek en ekonomie en het 'n meestersgraad aan Oxford behaal.

Nicky het in 1968 by die Anglo American Corporation aangesluit, en is in 1974 as 'n direkteur aangestel. In 1983 word hy die visevoorsitter. Hy het in 2001 uit dié pos bedank, maar tot 2011 aangebly as 'n nie-uitvoerende direkteur van die Anglo American-raad.

In 1984 is hy aangestel as visevoorsitter van die Central Selling Organisation (nou bekend as die Diamond Trading Company) en die volgende jaar, as visevoorsitter van De Beers Consolidated Mines. Ook in 1985 is hy aangestel as voorsitter van die Diamond Trading Company. Hy was voorsitter van die De Beers-groep van 1998 tot 2012, waarna hy afgetree het. Die familie se aandeel is toe aan Anglo American verkoop.

Die filantropiese Oppenheimer-familie maak erns met die bewaring van die erfenis en kulturele belangrikheid van die suidelike Afrikastreek. Hulle maak dit ook hul taak om die breë gemeenskap op te hef met betrekking tot onderwys, gesondheid, natuurbewaring en die kunste.   Nicky en sy seun, Jonathan Oppenheimer, het die Brenthurst-Stigting in 2005 tot stand gebring as 'n manier om by te dra tot die debat rakende strategieë en beleid vir die bevordering van Afrika se ekonomiese prestasie en om inklusiewe en volhoubare ontwikkeling te bewerkstellig. Die familie is ook al lank betrokke by omgewings- en bewaringskwessies. Die Oppenheimer-familie het in 2006 met De Beers saamgespan en die Diamantroete gevestig waarmee hulle hul eiendomme se potensiaal ten beste wou aanwend vir bewarings-, navorsings- en omgewingsbewustheidsdoeleindes. Die Diamantroete behels agt gebiede oor Suid-Afrika heen. Dit strek van Namakwaland aan die weskus, tot in Kimberley, dan noordwaarts na Tswalu in die Kalahari, vandaar na die Brenthurst-tuine in Johannesburg, dan ooswaarts na die Ezemvelo-natuurreservaat en laastens noordwaarts na die Venetia Limpopo-natuurreservaat in die Limpopo Provinsie.

In 2003 het die Technikon Witwatersrand in Suid-Afrika 'n Doktorsgraad in Tegnologie, honoris causa, aan hom toegeken. Dit was die eerste keer dat dié technikon so 'n graad toegeken het aan 'n persoon, hetsy in die openbare of private sektor.
Hy het ook die Presidensiële Ere-orde (2004) van die voormalige president van die Republiek van Botswana Festus Mogae, asook 'n Ere-Genootskap (2009) van die London Business School ontvang.

Hy is in 1968 getroud met Orcillia "Strilli" Lasch, dogter van die nywerheidsmagnaat Helli Lasch. Die egpaar is albei Anglikane. Sy pa is Joods gebore, maar het later 'n Anglikaan geword.





</doc>
<doc id="114914" url="https://af.wikipedia.org/wiki?curid=114914" title="Wulfstan van Haithabu">
Wulfstan van Haithabu

Wulfstan, ook Wulfstan van Haithabu, was 'n Anglo-Saksiese reisiger en handelaar in die laat 9de eeu. Sy reisberigte het, saam met die van 'n ander reisiger, Ottars, in Alfred die Grote se vertaling van die "Histories" van Orosius behoue gebly.



</doc>
<doc id="114915" url="https://af.wikipedia.org/wiki?curid=114915" title="Kretinga">
Kretinga

Kretinga (Duits: "Crottingen", "Krottingen, Krettingen") is 'n dorp in die weste van Litaue. Dit is in die voormalige Koerse streek Megowe geleë. Dit le 11 km van die Oossee-oord Palanga en 25 km van die hawestad Klaipėda. Dit is die hoofstad van die distrik van Kretinga.

Die plek word die eerste keer as Cretyn genoem in 1253. Etimologies word die naam met "kritus" (moeras) verbind.





</doc>
<doc id="114916" url="https://af.wikipedia.org/wiki?curid=114916" title="Gerum">
Gerum

Gerum is die familienaam van die volgende persone:


</doc>
<doc id="114917" url="https://af.wikipedia.org/wiki?curid=114917" title="Vrede van Thorn">
Vrede van Thorn

Die Vrede van Thorn verwys na een van die volgende twee vredesverdrae:


</doc>
<doc id="114918" url="https://af.wikipedia.org/wiki?curid=114918" title="Wolter von Plettenberg">
Wolter von Plettenberg

Wolter von Plettenberg (* rondom 1450 in die kasteel Meyerich, Wesfale, vandag Welver-Meyerich; † 28 Februarie 1535 in Wenden (Letties "Cēsis", Vidzeme) was die belangrikste Landmeester van die Duitse Orde in Lyfland.

Hy was afstammeling van 'n uitgebreide Westfaalse adellike familie van die Here van Plettenberg. 'n Paar dekades voor sy geboorte het die aartsbiskop van Keulen, tegelykertyd ook die Hertog van Wesfale, aan sy familie die kasteel Meyerich in Soest geskenk. Hy is daar in 1450 gebore. Op die ouderdom van ongeveer 14 jaar, het hy en agt ander lede van sy familie, lede geword van die Lyflandse tak van die Duitse orde.

Wolter von Plettenberg se werk het Lyfland amper sestig jaar van vredstyd geskenk, wat 'n sterk ekonomiese en demografiese ontwikkelling in die gebied van die hedendaagse state van Estland en Letland tot gevolg gehad het.





</doc>
<doc id="114919" url="https://af.wikipedia.org/wiki?curid=114919" title="Gotthard Kettler">
Gotthard Kettler

Gotthard von Kettler (* 2 Februarie 1517, moontlik in die Kasteel Eggeringhausenin in Anröchte, Westfalen; † 17 Mei 1587 in Mitau, Hertogdom Koerland en Semgale, vandag Letland) was van 1559 die laaste Landmeester van die Duitse orde in Lyfland en vanaf 1561 die eerste Hertog van Koerland en Semgale.




</doc>
<doc id="114921" url="https://af.wikipedia.org/wiki?curid=114921" title="2016 Wêreldtydrenkampioenskap">
2016 Wêreldtydrenkampioenskap

Die 2016 Wêreldtydrenkampioenskap is die vier-en-veertigste seisoen van die Wêreldtydrenkampioenskap, 'n motorsportkampioenskap erken deur die Fédération Internationale de l'Automobile (FIA) as die hoogste klas van internasionale tydrenne. Spanne en bestuurders ding mee in dertien rondes — beginende met die Rallye Monte Carlo in Januarie en eindigende met die Tydren Australië in November — vir die Wêreldtydrenkampioenskappe vir Bestuurders en Vervaardigers.

Die kalender is in November 2015 deur die FIA aangekondig. Die seisoen handhaaf dieselfde byeenkomste as in 2015 – die kampioenskap word beslis oor dertien rondes in Europa, Noord-Amerika, Suid-Amerika en Australië.




</doc>
<doc id="114922" url="https://af.wikipedia.org/wiki?curid=114922" title="Landmeester">
Landmeester

Landmeester in Lyfland was 'n hoë amp in die Duitse orde. Die Landmeester het die gebiede en nedersettings van die Duitse orde bestuur. Die setel van die Landmeester was die kasteel Wenden. Die amp van Landmeester het in Lyfland tot 1561 bestaan en Gotthard Kettler was die laaste Landsmeester. Wolter von Plettenberg was ook 'n Landsmeester wat 'n belangrike rol gespeel het in die geskiedenis van Lyfland.



</doc>
<doc id="114923" url="https://af.wikipedia.org/wiki?curid=114923" title="Koos van Rooy">
Koos van Rooy

Ds. Jacobus Albertus (Koos) van Rooy (plaas Wonderboom, distrik Albert (Burgersdorp), Kaapkolonie, 9 Augustus 1868 – Pretoria, 11 Augustus 1962) was predikant in drie werkkringe van die Gereformeerde Kerk, naamlik Postmasburg 1895–1898, die kombinasie Waterberg-Pietersburg 1898–1905 en Bethulie 1905–1931. Nadat hy sy emeritaat aanvaar het, het hy tot sy eindelike aftrede in 1941 as sekretaris-penningmeester van die Administratiewe Buro op Potchefstroom gewerk. Met die viering van sy 90ste verjaardag tydens 'n saamtrek op Potchefstroom in Augustus 1958 van sowat 300 familielede, het sen. Jan de Klerk gesê hy sien in ds. Van Rooy meer as 'n mens; hy het hom as 'n simbool gesien. Soos pres. Paul Kruger 'n simbool van Suid-Afrika se nasionale aspirasies was, so was ds. Van Rooy vir hom 'n simbool van godsvrug, van arbeidsaamheid in belang van land en volk, van offervaardigheid en nederigheid.

Koos van Rooy was ’n seun van die Nederlandse immigrant J.C. van Rooy, en dié se Vlaamse vrou, Anne Françoise Holsters. J.C. van Rooy, die stamvader van dié familie in Suid-Afrika, was die jongste kind van Hendrik van Rooy en Clara Kuijpers, albei Rooms-Katolieke. Hy en Anne Holsters is op 21 Maart 1855 getroud. Koos van Rooy se grootouers aan moederskant was Charles Holsters en Petronella de Gilter. Uit dié huwelik is vyf seuns en vyf dogters gebore, van wie die eerste seun in Nederland, die tweede seun ter see (Charles) en die res in Suid-Afrika. Koos was hul sewende kind en jongste seun. Die egpaar Van Rooy het op 24 Oktober 1857 met die seilboot "Karel August" na Suid-Afrika verhuis, waar hulle en hul twee seuntjies Henri en Charles op 26 Januarie 1858 by Port Elizabeth aan wal gestap het. Die gesin het hulle in die Noordoos-Kaap gevestig.

J.C. van Rooy, wat uit ’n Katolieke gesin gekom het, het reeds in sy vaderland onder die invloed van 'n onderwyser, ene Quik, en 'n predikant, H. van Andel, 'n Protestant geword en is daar opgelei as onderwyser. In Suid-Afrika was hy 17 jaar lank rondgaande onderwyser aan plaasskole in die distrikte Colesberg, Venterstad, Albert (Burgersdorp), Cradock, Middelburg, Kaap, en Steynsburg. Die gesin het gewoonlik ses maande op 'n plek vertoef, maar soms ook 'n jaar of twee. Hy kon Nederlands en Frans vlot praat en sy Engels was goed. Hy het vroeg reeds aan swak gesondheid gely en hom eindelik op Steynsburg gevestig, waar hy eers onderwyser en later sakeman was. So talryk was sy kindskinders (77), dat toe die Christelik-nasionale skool op Steynsburg op 17 Julie 1905 met 60 leerlinge open, net mooi 'n kwart van hulle kleinkinders van oupa Van Rooy was. Veral sy broers Charles en Jan het groot invloed uitgeoefen op kerklike en maatskaplike gebied. Jan van Rooy is in 1929 benoem tot senator en was ook die teler van die Van Rooy-basterskaap op sy plaas.

Van sy vader het Koos van Rooy sy eerste onderwys ontvang en daarmee saam 'n groot liefde en ywer vir die Christelike onderwys; daarom is hy ook op 15-jarige leeftyd na die Teologiese Skool Burgersdorp om hom aldaar as onderwyser te bekwaam. (Dié skool het 'n teologiese sowel as ’n literariese departement gehad.) Ná voltooiing van sy studie as onderwyser, was hy 'n tyd lank hoof van die Christelike skool op Burgersdorp. Hierdie opleiding as onderwyser sou hom later goed te pas kom in die katkisasieklasse. Dit is dus ook te verstane dat hy allerweë as 'n uiters bekwame katkisasiemeester beskou is.

Sy onderwysloopbaan sou nie lank duur nie. In die Gereformeerde Kerk was 'n dringende behoefte aan nuwe predikante en ’n beroep is op jong mense gedoen om hulle as predikante te bekwaam. Aan hierdie roepstem het Koos van Rooy gehoor gegee en so is hy terug na die Teologiese Skool Burgersdorp waar hy sy teologiese studie voltooi het onder prof. Jan Lion Cachet, ook ’n Nederlandse immigrant, maar een wat saam met sy hele gesin hulle van die Joodse geloof bekeer en Protestante geword het.

Teologiese student Van Rooy is op 14 September 1892 op Burgersdorp getroud met Brechtje Postma, die oudste van die ses kinders uit ds. Dirk Postma (wat twee jaar vantevore aldaar oorlede is) se vyfde huwelik, op 20 Desember 1869, met Johanna Wilhelmina van Biljon (24 Mei 1854 – 12 Julie 1901). Koos van Rooy se enigste swaer, ds. Willem (1874–1920), was bekend as die skrywer dr. O'kulis. Sy skoonsuster Laurika Postma (1875–1905) was prof. J.A. du Plessis se eerste vrou. Ná haar dood is hy getroud met Aletta (1876–1957), Brechtje Postma se volgende sibbe. Sy jongste skoonsuster, Maria (1881–1966), was getroud met die digter, psalmberymer, predikant en teoloog Totius.

Tien kinders is tussen 1894 en 1907 uit ds. en mev. Van Rooy se huwelik gebore. Die eersteling, Jan Dirk, is op ses maande oorlede, maar al die ander het grootgeword: Johanna (Nan), (later prof.) Dirk Jan (Dirk), Claartje (Kaat), Willem van Biljon (Willem), Anne Francoise (Anne) (genoem na die Van Rooy-stammoeder, Anne Françoise Holsters), (later ds.) Jacobus (Jacs), die tweeling Aletta Jacoba (Lettie) en Martinus Paul (Boet), en Laurika (Riek, ds. David Kotzé se tweede vrou nadat hy vantevore getroud was met 'n dogter van H.C. van Rooy, ds. Van Rooy se broer).

Ná aflegging van die proponentseksamen is hy in 1895 na Postmasburg beroep. Daar het hy gearbei tot hy in Mei 1898 na die kombinasie Waterberg-Pietersburg is. Hy was dié gemeentes se eerste vaste leraar en het saam met sy gesin op Nylstroom gewoon. Van 28 Julie 1899 tot 15 November 1902 kon die kerkraad geen vergaderings hou nie weens die Tweede Vryheidsoorlog. Die jong pastoriemoeder moes in die afwesigheid van haar man, wat op kommando was met genl. C.F. Beyers en later op parool in Pretoria, ses klein kindertjies versorg, terwyl die pastorie self in ’n kamphospitaal omskep is. In Julie 1905 het die Van Rooys die gemeente verlaat en verhuis na Bethulie, ds. Van Rooy en derde en laaste werkkring waar hy en sy gesin diep spore sou trap in kerklike kringe, maar ook in wyer verband.

Op Bethulie het ds. Van Rooy 'n gemeente aangetref wat gebukkend gegaan het onder groot geldelike laste. Blykbaar was dit nog altyd die gevolge van die Driejarige Oorlog. Dadelik is aan die werk gespring om hierdie toestand reg te probeer stel. Die kerkraad het besluit elke wyk sou deur die predikant, wyksouderling en diaken deurgegaan word met die kollektelys. Die eerste inskrywing in die boek wat ds. Van Rooy spesiaal vir hierdie kollekte aangehou het, is reeds op 9 Januarie 1906 gedateer. Die gemeente het pragtig saamgestaan en elkeen het sy bydrae ter delging van die skuld gelewer. Kontant was skaars maar wat hulle gehad het, het die gemeente gegee. 'n Broeder, Ignatius Kruger, het 'n erf vir £6-10-0 verkoop en die geld aan die kerk geskenk. Baie bokke en skape is ingekry maar die pryse was maar laag. Een broeder het byvoorbeeld 'n bok gegee, maar dit is maar vir 7 sjielings verkoop. 'n Ander broeder het 3 hamels gegee wat elk vir 14/9 verkoop is. Stadig maar seker is die skuld afbetaal en op 25 November 1910 kon berig word dat die skuld uitgewis is, en dat nog 'n saldo van £27-11-0 oor was. So was die eerste jare van ds. van Rooy in Bethulie 'n worsteling met finansies.

Destyds het ds. Van Rooy nie net sy hande vol gehad met sy eie gemeente nie; vanaf 1906 moes hy Philippolis en Fauresmith as konsulent bedien. Ook in Zastron moes hy gereeld dienste gaan hou en in 1908 het die lidmate op Springfontein die versoek aan die Kerkraad gerig dat ook daar dienste gehou word. Dit is toegestaan, maar vir eers kon net twee dienste per jaar afgestaan word. In 1909 het die lidmate op Smithfield, wat toe 19 getel het, ook ’n versoek tot Bethulie se kerkraad gerig om plaaslike eredienste. Die Kerkraad het besluit om dié versoek toe te staan en dat ds. Van Rooy wel af en toe daarheen kon reis om ’n diens te hou. So moes hy dus die hele suidelike Vrystaat bedien.

As oudonderwyser het ds. Van Rooy hom met hart en siel beywer vir die CNO. Die onderwysstelsel met sy neutrale onderwys het hy met alle mag beveg tot in die provinsiale raad van die Oranje-Vrystaat. Op 13 Oktober 1916 het hy die kerkraad meegedeel dat hy gevra is om hom as kandidaat te stel vir die provinsiale raad met die oog op die onderwyskwessie en dat die versoek op so 'n wyse gekom het dat hy nie die vrymoedigheid het om dit sonder meer van die hand te wys nie. Die kerkraad en gemeente het hom verlof gegee om hom as kandidaat te stel en op die vergadering van 13 April 1917 kon die kerkraad hom gelukwens met sy verkiesing tot LPR. In die provinsiale raad het hy enkele jare lank gedien.

Tydens ds. Van Rooy se bediening het die gebeurtenis wat bekendstaan as "Swart Oktober" plaasgevind, die Spaanse Griep wat soos 'n veldbrand oor Suid-Afrika versprei het en mense in hul duisendtalle afgemaai het, onder andere ook minstens vyf predikante van die NG Kerk, maar geeneen van die Gereformeerde Kerk nie. Ook die gemeente Bethulie is nie gespaar nie en in tientalle huise het die gevreesde epidemie sy verskyning gemaak. In daardie tyd toe die Spaanse Griep op sy hewigste gewoed het, is die kerklike lewe heeltemal ontwrig. So het die voorsitter (die leraar) op die kerkraadsvergadering van 13 Desember 1918 daarop gewys die Nagmaal in Oktober kon nie deurgaan nie, maar moes afgestel word. Op 26 Januarie 1919 is aan die gemeente die afsterwe van die volgende gemeentelede bekendgemaak weens die Spaanse Griep: Hermanus Kruger, Johannes Kruger Andries Kruger sr., Gert Britz Helena de Klerk, Dirk Coetzee Pieter Aucamp, Johannes van der Walt, Stephanus van der Walt, Christiaan Venter, Levina Venter en Maria Venter.

Die Spaanse Griep het nie net veel droefheid veroorsaak nie, maar baie ontberings en nood teweeggebring. Alles het feitlik tot stilstand gekom en in baie huise het gebrek geheers. Die kerkraad en diakonie het gedoen wat hulle kon, en oral 'n helpende hand gereik, maar die geld wat beskikbaar was, was ontoereikend. In dié noodtoestand het 'n gedagte aan 'n permanente fonds vir die Armkas by ds. Van Rooy opgekom. Ná die Griep het hy ook self in die gemeente rondgegaan en gekollekteer vir so 'n fonds sodat, as so 'n ramp weer die gemeente sou tref, daar genoegsaam middele sou wees om die nood te lenig. Nie baie jare later nie, met die depressie, het die fonds sy waarde bewys. Daar was geen werk te vind nie en talle lidmate moes deur die diakonie gehelp word. Dié fonds is met die jare uitgebou en het in die gemeente se eeufeesjaar, 1963, die R3 000-merk bereik.

ln 1924 is in 'n groot behoefte van die gemeente voorsien toe besluit is om ’n nuwe kerk te bou. Die kerkgebou wat tot in daardie stadium diens gedoen het, is al in 1878 opgerig en hoewel die gebou nog stewig was, was dit heeltemal te klein vir die gemeente, destyds die derde grootste in die Vrystaat. Reeds in 1890 het die kerkraad voor die probleem te staan gekom dat die kerkgebou te klein was. Allerlei planne is aan die hand gedoen, onder meer dat galerye in die gebou aangebring moes word. Maar die saak het so gesloer, met die uitbreek van die Driejarige Oorlog het nog niks van al die planne tereggekom nie.

In 1910 het die saak van 'n nuwe kerk weer te berde gekom. Nadat die kerkskuld waarvoor ds. Van Rooy in elke wyk gekollekteer het, afbetaal is, was nog 'n bedrag van £27-11-0 oor. Die kerkraad het besluit om hierdie bedrag in 'n spesiale fonds, Die Kerkboufonds der Gereformeerde Kerk Bethulie, te belê, as die begin van 'n boufonds vir 'n nuwe kerk. In 1911 is 'n brief aan die kerkraad voorgelê waarin 'n groep lidmate die versoek rig om die wenslikheid van 'n groter kerkgebou op 'n gemeentevergadering te bespreek. Die saak is toe voor die gemeente gelê en die gevoel was dat dit nodig was om daadwerklik aandag aan die saak te skenk. Die kerkraad is versoek om 'n kommissie te benoem wat die verskillende aspekte moes ondersoek. Onder meer moes hulle nagaan of dit moontlik was om die ou kerkgebou doelmatig te vergroot en wat die koste sou wees. Hulle moes ook 'n beraming kry van die koste om 'n nuwe kerkgebou op te rig. Hoe haastig die gemeente was dat iets aan die saak gedoen moes word, blyk uit hul verdere versoek dat die kerkraad onmiddellik in elke wyk kollektante moes benoem, wat moes probeer om £500 te kollekteer voor die volgende geleentheid vir belydenisaflegging. Aan albei die versoeke van die gemeente is voldoen.

As kommissie is benoem ouderlinge P. Snyman, S. du Plooy, J. Lion Cachet, brs. D. van den Heever, F. du Plooy en L. Fourie, met ds. Van Rooy as voorsitter. Verder is 19 kollektante benoem om in al die wyke te kollekteer. Nadat die kommissie die saak van 'n nuwe kerkgebou of nie goed ondersoek het, het hulle met die aanbeveling na die Kerkraad gekom dat 'n nuwe gebou opgerig moet word. Die ou kerkgebou was gans te klein en sou nooit sodanig vergroot kon word dat dit die hele gemeente sou kon huisves nie. Die gemeente het destyds ook gedurig gegroei. In 1909 is byvoorbeeld 51 kinders gedoop. Hoe kritiek die toestand was, blyk daaruit dat die gedagte selfs oorweeg is om elke ses weke Nagmaal te vier sodat die helfte van die gemeente telkens kon aansit.

Op 18 Oktober 1913 het die gemeente formeel op voorstel van br. S.J. Nortjé en br. Jan Fourie besluit om 'n nuwe kerk te bou. Dit het egter nog etlike jare geduur voor die bouery sou begin, want met die kollekteerdery in die wyke het dit nie so voorspoedig gegaan nie. In Februarie 1917 het die boufonds nog maar op £1,227-16-2 gestaan en was die mikpunt nog geensins in sig nie. Intussen is na 'n geskikte terrein gesoek waar die nuwe kerk opgerig sou word, want by die ou kerk was nie plek nie. Dit het nogal 'n groot gesukkel afgegee om grond te bekom wat groot genoeg was en ook sentraal geleë. In 1920 is die blok van ses erwe van ene F. Gunn vir £450 gekoop.

In April van dieselfde jaar het die visitatore die kerkraad daarop gewys dat 'n vergroting van die kerkgebou uiters noodsaaklik was, aangesien daar geen plek was vir die gemeente se kinders by "grootkerkgeleenthede" nie. Die vermaarde argitek Gerard Moerdyk is toe genader om 'n plan vir 'n kerk op te stel. Op 3 September 1920 het hy die volgende inligting aan die kerkraad verskaf: Dit sou 'n kruiskerk met nagenoeg 600 sitplekke wees met die konsistorie agteraan. Die koste sou min of meer £6 000 wees. Bo-op die dak sou 'n toring aangebring wou vir die klok. Op voorstel van brs. S.J. du Plooy en P. Aucamp het die gemeente besluit om 'n kerk te laat bou soos Moerdjik dit voorgedra het, maar dat nog eers meer geld ingevorder moes word vir die boufonds. Die geld het maar nie vinnig ingekom nie en 'n hele paar jaar het eers weer verloop voor enige verdere daadwerklike stappe gedoen is om die troffels te laat klink.

Eers op 20 Oktober 1923 het die gemeente Moerdijk se bouplan goedgekeur en is opdrag gegee om tenders te vra vir die oprigting van die nuwe kerkgebou. Die volgende persone is benoem as kerkboukommissie: ds. Van Rooy (voorsitter), br. J.H. de Klerk (vise-voors.), br. W. Coetzee (sekretaris), brs. j. C. Fourie, J. Aucamp en S. Blignaut. Agt tenders vir die bou van die kerk het ingekom en die tenderbedrae het gewissel van £5 712 tot £7 925. Die tender is toegeken aan die bouaannemer H.K. Bennett van Pietersburg, wat getender het vir £5 800.

Die werk het goed gevorder en op 16 Februarie 1924 om tienuur die oggend is die hoeksteen gelê. Die kerkraad het ds. L.P. Vorster gevra om ook aanwesig te wees, maar niemand se naam word op die hoeksteen weergegee nie. Ook is amptelik genooi: die NG kerk, die Engelse Kerk, die magistraat, die hoof van die polisie en die stadsraad. Die boukommissie het aanbeveel dat, behalwe die datum van die hoeksteenlegging, die volgende woorde op die hoek-steen aangebring word: "Gee aan die HERE die ere van sy Naam Verwagtende die stad wat fondamente het waarvan God die Kunstenaar en Boumeester is." Net die eerste gedeelte ("Gee aan die HERE die ere van sy Naam") is egter aangebring. Verder is die volgende onder die hoeksteen weggelê: 1. Kerkordening met die bepalingen van die Algemene Vergadering van die OVS. 2. Kerkalmanak van 1924. 3. Feesnommer van "Kerkblad". 4. Eerste uitgawe van die Evangelies in Afrikaans en die Afrikaanse Psalmberyming (wat toe al berym is) 5. Belydenisskrifte. 6. Revisie van die geskiedenis van die gemeente Bethulie.

Terwyl die werk aan die gebou bevredigend gevorder het, moes die kommissie aan twee sake aandag gee: banke en 'n ligte-installasie. Nadat tenders vir die banke gevra is, het net 'n paar ingekom en is dié een van ene Manovill vir £715 aanvaar. 'n Spesiale buitegebou is opgerig om die ligte-installasie te herberg. Eers is probeer om 'n tweedehandse te verkry, maar eindelik is op aanbeveling van die argitek 'n nuwe masjien vir £300 gekoop.

Twee sake wat die boukommissie hoofbrekens besorg het, was barste wat aan die muur agter die preekstoel verskyn het, nog voor die gebou in ontvangs geneem is, en die kerkklok. Reeds in 'n brief aan Moerdijk skryf ds. Van Rooy op 2 Augustus 1924: Die boukommissie voel baie onrustig oor die toestand en is ook nie tevrede nie, daar dit skyn asof daar iets verkeerd is met die konstruksie van die gebou of die ontwerp van die bouplan. Meermale het die argitek die versekering gegee dat barste in 'n steengebou onvermydelik is en dat die barste niks aan die stabiliteit van die gebou sal doen nie. Jare later moes die torinkie op die dak verwyder word, wat blykbaar bygedra het tot die barste.

Die kerkraad was egter baie versigtig en eers in April 1925 is gerapporteer dat daar nie meer barste te bespeur is nie en dat die finale uitbetaling aan die bouer gemaak kon word. Die torinkie op die dak was eintlik bedoel vir die kerkklok, maar sowel die klok as die torinkie wat bestel is, was 'n mislukking. 'n Sestienduimklok is bestel, maar nadat dit in die toring geïnstalleer is, het dit geblyk dat die klank wat dit gegee het, maar effentjies was en dat die hele kerk se dak geskud het wanneer dit gelui is. Dadelik is met die firma Cooper, Gill en Tomkins van Kaapstad in verbinding getree en hulle was bereid om die klok om te ruil vir 'n grotere een van 22 duim vir £64-7-0. Aangesien die torinkie ook nie doeltreffend was nie, moes 'n ander plan beraam word met die klok. 'n Windpomptoring is toe gekoop en opgerig en dit het toe gedien as kloktoring.

Op 26 September 1925 het die boukommissie die argitek en die bouer ontmoet en saam het hulle die voltooide gebou nagegaan. Enkele sake moes reggestel word. Die fondamente van die gebou was nie skoon nie en op die galery was nie soveel sitplek as wat oorspronklik aangegee is nie.

Toe die boukommissie die laaste keer vergader, is gerapporteer dat die gebou £6 305 sou kos. Die gemeente het nog net £700 op die kerk geskuld, want £100 is reeds weer aan br. P. Pretorius van Slagterskop terugbetaal van die £800 wat hy die kerkraad geleen het. In die konsistorie het 'n paar ou banke van die vorige gebou as sitplek vir die kerkraad gedien. In 1956 het brs. F. du Plooy en D. P. Vorster 'n stel pragtige armstoele aan die kerk geskenk om in die konsistorie gebruik te word. Vandag staan ook 'n pragtige bank, van hoek tot kant met die hand uitgesny en verteenwoordig seker die beste houtsneewerk in ons land. Br. Florie Coetzee en sy vrou, tante Maria het dit aan die kerkraad as geskenk gegee.

Die inwyding van die nuwe kerk het plaasgevind op 25 Oktober 1924 en die verrigtinge het om tienuur die oggend begin. Ds. Martinus Postma, ’n halfbroer van die pastoriemoeder, is deur die kerkraad versoek om die rede te hou. Weens sy gesondheidstoestand kon hy nie aan die versoek voldoen nie. Ook ds. T. Hamersma wat daarna genader is, het nie sy weg oop gesien nie. Prof. J.A. du Plessis het ingewillig om oor te kom en het die rede gehou. Onder die eregaste was die NG gemeente Bethulie, die Engelse kerk, die magistraat, die polisiekommandant, die distrikskommandant, die munisipaliteit, die prinsipaal van die skool en sy personeel, asook die twee plaaslike geneeshere.

Vrydagmiddag 24 Oktober is 'n afskeidsrede gehou by die ou kerk wat die gemeente soveel jare gehuisves het en wat nog baie jare diens sou doen as vergaderplek van die gemeente met geleenthede en verkopings. Die volgende oggend is die nuwe gebou deur die gemeente in ontvangs geneem. Vooraf het die gemeente en belangstellendes by die ou kerk bymekaar gekom en het toe in prosessie beweeg na die nuwe kerk gebou om dit feestelik in gebruik te neem. Die vraag het nou by die kerkraad ontstaan of daar weer sitplekke aan lidmate, soos by die ou kerk gebruiklik, verhuur sou word. 'n Kommissie is benoem om hieroor advies uit te bring. Hulle het gerapporteer dat dit nie aanbeveel word nie, maar dat sekere banke tog deur die kerkraad gereserveer moes word. Gemeentelede wat spesiale sitplekke verlang het, kon met hul versoek voor die kommissie van die kerkraad verskyn, wat dan gemagtig is om, ná beoordeling van die versoek, bepaalde sitplekke aan te wys. Die volgende banke is afgesonder: 1. Die voorste ry banke voor die preekstoel is afgesonder vir belydenisaflegging, huweliksbevestiging, bevestiging van kerkraadslede, ens. 2. Die tweede bank heel regs, van die preekstoel af besien, vir die ouderlinge en die tweede bank heel links, vir die diakens. 3. Die tweede bank links voor, vir die leraar se familie. 4. Die tweede bank regs voor en die derde ry banke rondom vir die ou mense, mans en vroue by wie kinders nie meer gereken word nie. Die vierde bank links en regs van die preekstoel is afgesonder vir gaste en vreemdelinge. Die vyfde bank regs word op gewone Sondae toegewys aan die dogters (skoolkinders van buite), en die vyfde bank regs aan die seuns. 7. Die vyfde bank regs is met "grootkerk" en die sesde en sewende bank regs word altyd gereserveer vir vroue alleen, en dieselfde banke links net vir mans alleen. 8. Al die ander banke onder op die vloer van die gebou, word beskou as familiebanke, waar kinders by hul ouers behoort te sit. 9.Op die galery moes mans een kant sit en die vroue aan die ander kant.

Op 16 Augustus 1930 het die gemeente die seldsame voorreg gesmaak om die 25-jarige bediening van ds. Van Rooy in die gemeente feestelik te gedenk in die ou kerk. Br. Piet Snyman, wat ouderling was toe ds. Van Rooy in Bethulie bevestig is, het gewys op die toestand van die gemeente ná die Anglo-Boereoorlog. Namens die kerkraad het oud. Piet du Plooy aan ds. Van Rooy 'n adres en 'n beurs aangebied. Daarna het nog verskeie persone hulde gebring aan die jubilaris vir die arbeid wat hy in Bethulie verrig het. Ds. Van Rooy het in sy antwoord gemeld dat hy in die 25 jaar met 49 ouderlinge en 86 diakens in die kerkraad saamgewerk het.

Nie lank ná sy 25-jarige ampsbediening in Bethulie nie, het ds. Van Rooy aan die kerkraad bekendgemaak dat die vorige Sinode aan die Kuratorium opdrag gegee het om 'n Administratiewe Buro van die Gereformeerde Kerk op te rig en dat die Kuratorium hom benoem het om die betrekking te neem. Reeds vanaf die dood van ds. Petrus Postma, ’n ’n halfbroer van sy vrou, het ds. Van Rooy die finansiële sake van die kerkverband behartig en was dus die aangewese persoon om die eerste penningmeester van die Administratiewe Buro van die Kerk te word. Ds. Van Rooy het besluit om die benoeming as penningmeester van die Administratiewe Buro te aanvaar, mits hy sy status as predikant sou behou en hy dus kon voortgaan om Woord en Sakramente te bedien. Op aanbeveling van die kerkraad het die algemene vergadering van die OVS dit so goedgekeur en het ds. Van Rooy emerituspredikant van Bethulie geword. Die oggend toe ds. Van Rooy bekendmaak dat hy die benoeming aanvaar, staan in die afkondigingsboek aangeteken: "By dit alles kan die kerkraad dit nie nalaat nie om reeds hier te boek te stel hoe smartlik dit vir ons is om die band van liefde tussen leraar, kerkraad en gemeente te sien verbreek word, maar ons wil hieraan gehoor gee ter wille van die meerdere belang van die kerk in die algemeen."

In die naweek van 24 tot 26 April 1931 het die gemeente afskeid geneem van ds. Van Rooy, wat 26 jaar die gemeente gedien het en diep spore getrap het in die gemeente en gemeenskap van Bethulie. Hoe wyd sy belangstelling en invloed was, blyk uit die verskillende adresse wat by sy afskeid aan hom oorhandig is, naamlik van die Gereformeerde kerk Bethulie en die kerkraad van Philippolis. Van die katkisasiekinders te Philippolis. Van die NG gemeente Bethulie. Van die burgemeester en stadsraad van Bethulie. Van die direkteur van onderwys in die OVS. Van die Helpmekaar-tak te Bethulie. Van die Dingaansfeeskomitee van Bethulie. Van die skoolraad en skoolkommissie.

Hoewel ds. Van Rooy na Potchefstroom vertrek het om as hoof van die Administratiewe Buro sy kragte te gee aan die kerkverband, het 'n innige band tussen hom en Bethulie gebly. Die band met Bethulie is in 1936 verinnig, toe hy sy vrou hier aan die dood moes afgee. Saam het hulle na die Sinodesitting op Bethulie gekom, wat vir ds. Van Rooy van soveel vreugdevolle betekenis was. Tydens die sinodesitting sou die Afrikaanse Psalmboek aan die kerk oorhandig word en dit was juis op voorstel van ds. Van Rooy dat die groot werk van psalmberyming in Afrikaans begin is. Die voltooide werk is deur die digter, Totius (’n swaer van ds. Van Rooy se vrou), juis aan hom, as voorsitter van die kommissie van Psalmberyming, oorhandig. Op Bethulie het mev. Van Rooy ernstig siek geword en ná 'n kort lyding is sy oorlede. Sy is op Bethulie begrawe. Ds. Van Rooy sou sy vrou baie jare oorleef en is in die hoë ouderdom van 94 jaar in Pretoria oorlede. Aan sy wens is voldoen, naamlik om langs sy vrou begrawe te word.



</doc>
<doc id="114924" url="https://af.wikipedia.org/wiki?curid=114924" title="Libau">
Libau

Libau kan na een van die volgende verwys:
sowel as:


</doc>
<doc id="114925" url="https://af.wikipedia.org/wiki?curid=114925" title="Liepaja">
Liepaja

Liepaja (Lets: [liepaːja] , Duits: "Libau", Russies: Лиепая, Pools: "Lipawa", Litaus: "Liepoja", Jiddisj: ליבאַװע‎ "Libave") is 'n hawestad aan die Oossee in die weste van Letland. Met 'n bevolking van sowat 78 000 is dit die derde grootste stad in Letland.

Die stad het uit 'n klein Koerse dorp aan die mond van die Lyva ontstaan. Die eerste verwysing van die dorp dateer uit 1253.





</doc>
<doc id="114946" url="https://af.wikipedia.org/wiki?curid=114946" title="Dirk van Rooy">
Dirk van Rooy

Prof. Dirk Jan van Rooy (Griekwastad, Kaapkolonie, 18 September 1896 – Potchefstroom, Transvaal, Suid-Afrika, 20 November 1964) was ’n akademikus en kultuurleier.

Van Rooy was die oudste seun van die Gereformeerde predikant ds. J.A. van Rooy (1868–1962) en sy vrou, Brechtje (née Postma, 1871–1936), wat volwassenheid bereik het. Albei sy ouers was ’n kind van die stamvader van hul familie in Suid-Afrika: Ds. Van Rooy was die sewende kind van meester Johannes Cornelis van Rooy, wat in 1858 saam met sy vrou, Anne Francoiçe Holsters, op 24 Oktober 1857 met die seilboot Karel August na Suid-Afrika verhuis het waar hulle op 26 Januarie 1858 by Port Elizabeth aan wal gestap het. Brechtje Postma was die oudste van die vyf kinders uit ds. Dirk Postma (10 Januarie 1818 – 28 Desember 1890), die stigter van die Gereformeerde Kerk, se vyfde en laaste huwelik, op 20 Desember 1869, met Johanna Wilhelmina van Biljon (24 Mei 1854 – 12 Julie 1901), wat volwassenheid bereik het nadat een kleintyd oorlede is.

Aan die Postma-kant van die familie was Dirk van Rooy se oom ds. Willem Postma (1874–1920), bekend as die skrywer dr. O'kulis. Sy Postma-tantes was Laurika (1875–1905), prof. J.A. du Plessis se eerste vrou; Aletta (1876–1957), prof. Du Plessis se tweede vrou (ná Laurika se dood); en Maria (1881–1966), die digter, psalmberymer, predikant en teoloog Totius se vrou. Van sy neefs was proff. Stephanus du Toit, Wicus du Plessis en Hugo du Plessis. Die beeldhouer Laurika Postma was ’n niggie van hom.

Tien kinders (van wie nege grootgeword het) is uit prof. Dirk van Rooy se ouers se huwelik gebore: twee in die tyd dat sy vader student was aan die Teologiese Skool Burgersdorp, naamlik Jan Dirk (Februarie – Augustus 1894) en Johanna (Nan, 1895–1975). Sy vader was 1895 tot 1898 leraar van die Gereformeerde kerk Postmasburg en nou volg hy en Claartje (Kaat, 1898–1977). In ds. Van Rooy se dienstyd as leraar van die kombinasie Waterberg–Pietersburg volg Willem (1899–1972), Anne Francoiçe (1900–1992), Jacobus (op Steynsburg, 1901–1981) en die tweeling Aletta Jacoba (Lettie, 1904–1980) en Martinus Paul (Boet, 1904–1973). Laastens, nadat ds. Van Rooy die beroep aangeneem het na Bethulie, waar hy sou arbei van 1905 tot hy sy emeritaat in 1931 aanvaar het, kom Laurika (Riek, 1907–1994) aan die beurt.

Dirk Jan van Rooy is in Noord-Kaapland gebore terwyl sy vader predikant was van die Gereformeerde kerk Postmasburg, sy eerste werkkring nadat hy sy teologiese opleiding voltooi het aan die Teologiese Skool Burgersdorp. Op Postmasburg het ds. Van Rooy gearbei van 1895, tot hy en sy gesin in 1898 na Nylstroom verhuis het nadat hy die beroep aangeneem het na die kombinasie Waterberg–Pietersburg. Dirk Jan se moeder moes in die afwesigheid van haar man, wat op kommando was met genl. C.F. Beyers en later op parool in Pretoria, ses klein kindertjies versorg, terwyl die pastorie self in ’n kamphospitaal omskep is. In Julie 1905, toe Dirk agt jaar oud was, het die gesin die gemeente verlaat en verhuis na Bethulie, ds. Van Rooy se derde en laaste werkkring waar hy en sy gesin diep spore sou trap in kerklike kringe, maar ook in wyer verband. Ds. Van Rooy het die besluit om die beroep na die Gereformeerde kerk Bethulie aangeneem deels ter wille van sy gesin sodat sy hulle in ’n meer bekende omgewing die trauma van die oorlog kon verwerk.

As leerling en gedurende sy studentejare het Dirk van Rooy uitmuntend presteer en deurgaans met lof geslaag. Hy verwerf die Robertson-beurs van die Grey-universiteitskollege, Bloemfontein, nadat hy in 1911 die matrikulasie-eksamen op Bethulie afgelê het. In 1914 behaal hy die B.A.-graad met wiskunde, toegepaste wiskunde en natuurkunde as hoofvakke. Hierna verwerf hy die Uniale O.1-Onderwysdiploma in 1918 aan die Transvaalse Universiteitskollege, Pretoria, sit sy studie in wiskunde aan dieselfde inrigting voort, en behaal die M.A. in 1922. In 1933 lê hy die doktorale eksamen af aan die Gemeentelijke Universiteit van Amsterdam, Nederland.

Van 1915 tot 1923 was hy onderwyser in wiskunde en natuur- en skeikunde aan die Potchefstroomse Hoër Gimnasium. Op 1 Mei 1923 het hy tydelik lektor geword aan die Potchefstroomse Universiteitskollege, daarna op 1 Januarie 1924 senior lektor en drie jaar later hoogleraar in wiskunde en toegepaste wiskunde, tot sy aftrede in 1961.

In die akademiese bedrywighede aan die kollege het Van Rooy 'n besonderse plek ingeneem. Van 1924 af was hy lid van die senaat en word dekaan van die fakulteite natuurwetenskappe (1929–'30, 1951–'52) en lettere en wysbegeerte (1939–'40, 1948–'49). Voorts dien hy van 1923 tot 1961 in ses verskillende senaatkomitees, word ondervoorsitter van die senaat en later plaasvervangende rektor. Voorts dien hy ook in die senaat van die Universiteit van Suid-Afrika, en soms ook as dekaan van die fakulteit natuurwetenskappe.

Buite universitêre kringe het hy op akademiese gebied ook 'n groot rol gespeel. In 1942 het hy volle lid van die Suid-Afrikaanse Akademie vir Wetenskap en Kuns geword en in September 1954 verteenwoordig hy die Potchefstroomse Universiteit op die Internasionale Wiskundige Kongres. Nadat hy deur sy loopbaan verskeie publikasies, onder meer talle wiskundehandboeke, die lig laat sien het, het die Akademie ’n jaar ná sy dood besluit om ’n jaarlikse wiskundeolimpiade te hou en om die Dirk van Rooy-medalje daaraan te koppel. Etlike jare lank was hy lid van die Transvaalse en Vrystaatse Raad van Eksaminatore, lid van die Gemeenskaplike Matrikulasieraad van 1951 tot 1963 (voorsitter, 1956–'57) en voorsitter van die Transvaalse tak van die Suid-Afrikaanse Wiskundevereniging. In 1954 het hy lid geword van die advieskomitee vir die Nasionale Fisiese Laboratorium van die WNNR, in 1961 voorsitter van die komitee vir die Wiskundewoordeboek en in 1962 lid van die Adviserende Universiteitskommissie.

In die kulturele, sosiale en politieke lewe was Van Rooy besonder bedrywig. Van 1932 tot 1939 was hy veldkornet en later kommandant van die Voortrekkers op Potchefstroom en lid van die hoofbestuur van die Reddingsdaadfonds. Gedurende die Tweede Wêreldoorlog (1939–'45) onttrek hy hom aan die Voortrekkers en wy sy kragte aan die Ossewabrandwag, veral as jeugleier. Hy dien van 1943 in die Groot Raad en word voorsitter daarvan (1947 tot Januarie 1954). In 1962 het hy lid van die Potchefstroomse stadsraad geword, lid van die bestuurskomitee (voorsitter, 1963) en in 1964 burgemeester.

Ook in die sportlewe het hy intens belanggestel en was 'n rugbygeesdriftige. In 1920 was hy kaptein van die PUK-span wat die Blaine-beker verower het. In die politieke lewe was hy 'n kragtige voorstander van die republikeinse staatsvorm en het dikwels as spreker by feesgeleenthede opgetree. Van Rooy was 'n getroue lidmaat van sy kerk, die Gereformeerde, en dien in verskeie kerklike liggame: as diaken, ouderling en in verskeie deputate. Onvermoeid het hy hom beywer vir sekere leeropdragte aan die PUK, soos geloofsleer (1940), lewens- en wêreldbeskouing (1950) en later interfakultêre wysbegeerte. Hy het aan die voorpunt van alle Calvinistiese bewegings gestaan, soos die Vereniging vir Christelike Hoër Onderwys (1917), Christelike Unie (1925), Calvinistiese Bond (1929), en veral van die Afrikaanse Calvinistiese Beweging, waarvan hy van 1954 tot 1961 voorsitter is. Soos in sy redevoerings is Van R. in sy geskrifte helder, saaklik en wetenskaplik.

Van Rooy het heelwat geskryf, veral op sy eie vakgebied. Hy was medewerker aan "Rekenkunde vir middelbare skole" (1922), "Algebra en driehoeksmeting vir middelbare skole" (1926), "Beginsels en metodes vir die hoër onderwys" (1949) en "Linegre algebra en meetkunde" (1961). Onder sy monografieë tel: "Analitiese meetkunde van die plat vlak" (1946), "Analitiese meetkunde" (deel 1, 1956) en "Die beginsels van die onderwys van algebra en meetkunde" (1966). Hy het ook artikels oor Christelike nasionale onderwys, staatkunde, wiskunde en natuurwetenskap geskryf, veral in die tydskrifte "Koers" (waarvan hy sekretaris van die eerste redaksie was) en "Die Kerkblad", oorgaan van sy kerkverband. Hy het ook bydraes in "Koers in die krisis" (deel 1, 1935), "Eeufeesboek van die Geref. Kerk" (1959) en "Agter tralies en doringdraad" (1953) gelewer. In 1947 verskyn "Ek en my huis", 'n boek wat hy in samewerking met sy vrou vir jong mense opstel. As sekretaris-redakteur van "Koers" (1933–43, 1945) het hy redaksionele en administratiewe werk behartig.

Die Universiteit van Pretoria het op 19 November 1964 besluit om die eregraad D.Sc. aan hom toe te ken. Die universiteit het dit oorweeg om die besluit daardie nag telefonies aan hom oor te dra, maar aangesien hy die volgende dag ’n vergadering in Pretoria moes lei en vroegoggend vanaf Potchefstroom sou vertrek, het hulle daarteen besluit. Die nuus het hom nooit bereik nie, want hy is skielik vroeg die volgende oggend op die kruin van sy loopbaan oorlede toe hy op die punt was om te vertrek.

Prof. J. Chris Coetzee skryf in die "Suid-Afrikaanse Biografiese Woordeboek, deel II": "As opvoedkundige was Van Rooy 'n geëerde, bekwame, hardwerkende en geliefde man . . . As mens was (hy) onkreukbaar in al sy doen en late, beskeie en dienswillig in die omgang en 'n volmaakte vriend. Hy het die gawe besit om die moeilikste vraagstukke so helder, saaklik en metodies te stel en te beantwoord dat selfs die gewone eerstejaarstudent sy onderrig geniet en gewaardeer het."

Sy akademiese verdienstes is in dankbare herinnering bestendig deurdat die goue pennings wat die Suid-Afrikaanse Akademie vir Wetenskap en Kuns in 1965 vir die wiskunde-olimpiade ingestel het, sy naam dra. In die jaar ná sy dood is die penning van die stadsraad van Potchefstroom aan hom toegeken.

Dirk van Rooy is op 24 Desember 1919 getroud met Cornelia Adriana (Corrie, Nylstroom of Volksrust, 18 Junie 1898 – Potchefstroom, 7 Maart 1980), ’n dogter van die Transvaalse skoolinspekteur Jan Leendert Moerdijk en sy vrou, Cornelia Dorst, en 'n suster van die vermaarde argitek Gerard Moerdijk, wat onder meer die Gereformeerde kerk op Bethulie ontwerp het waarin Dirk se vader die woord bedien het van Oktober 1924 tot April 1931. Dirk Jan en Corrie van Rooy het vier kinders gehad: Albertus Jacobus (Bertus, Potchefstroom, 8 November 1920 – Pretoria, 31 Oktober 2001, in ’n stadium vise-president van die Raad vir Geesteswetenskaplike Navorsing), Cornelia (Nellie, Potchefstroom, 23 Desember 1922 – Potchefstroom, 7 November 2011), Dirk Jan Leendert (Dirk, Potchefstroom, 25 April 1924 – Pretoria, 20 Augustus 2011) en Gerard Moerdyk (Gerard, Potchefstroom, 28 April 1928 – Centurion, 14 Februarie 1996).



</doc>
<doc id="114950" url="https://af.wikipedia.org/wiki?curid=114950" title="Isivivane">
Isivivane

'n Isivivane is 'n klipstapel wat in die Zoeloe-kultuur 'n belangrike rol speel.

Dit is 'n algemene gebruik onder veral die plattelandse Zoeloe-mense om 'n klip op 'n klipstapel te plaas voordat op 'n reis vertrek word om sodoende die plaaslike geeste gunstig te stem. Hierdie bakens, of isivivane, word dwarsoor Suider-Afrika aangetref, veral langs ou bekende en baie gebruikte voetpaaie.

Tien kilometer suidwes van Weenen langs die R74-pad in die rigting van Greytown is die grootste en bekendste isivivane, en is tot gedenkwaardigheid verklaar. Ander sulke bakens staan byvoorbeeld langs voetpaaie wat na Dukuza, koning Tsjaka se huis, lei en langs voetpaaie tussen Gingindlovu en die fontein waar koning Dingaan se drinkwater verkry is.

Tradisie vereis dat elke reisiger 'n klip plaas op die plek waarvandaan hy of sy vertrek. 'n Militêre leier doen dit voor hy op 'n veldtog gaan. Om 'n isivivane te begin, tel 'n persoon enige klip van sy keuse met die tone van die linkervoet op, vat dit dan met sy regterhand, spoeg op die klip en plaas dit dan waar hy of sy dit wil hê. Die gewoonte is dat elke persoon wat daarna daar verbygaan 'n klip optel, daarop spoeg en dit by die ander klippe pak en ontstaan daar dus mettertyd 'n hoë baken. So sal volgens die Zoeloe-bygeloof 'n suksesvolle reis verseker word.

Hierdie kulturele gebruik word teenswoordig soms vir kommersiële doeleindes misbruik.



</doc>
<doc id="114951" url="https://af.wikipedia.org/wiki?curid=114951" title="Charles van Rooy">
Charles van Rooy

Antoine Charles Auguste van Rooy (aan boord die Karel August, 24 November 1857 – Potchefstroom, 31 Mei 1948) was lid van die wetgewende vergadering van die Kaapkolonie, boer, sakeman en onderwysman.

Charles van Rooy was die tweede oudste kind en seun uit die huwelik op 21 Maart 1855 in Brussel, België van die stamouers van die familie van Rooy, Johannes Cornelis van Rooy (Johannes Cornelis van Rooy (Huisseling, Noord-Brabant, Nederland, 2 November 1824 – Steynsburg, Kaapkolonie, 24 Januarie 1889) en Anna Francina (Anne Francoise) Holsters (Brussel, 31 Desember 1834 – Steynsburg, 28 Augustus 1904), 'n dogter van Vlaamse ouers, Charles Holsters en Petronella de Gilter. Sy ouers se huistale was Nederlands en Frans. Sy oudste broer, Henri Charles, is nege maande en een dag ná sy ouers se huwelik gebore in 's-Hertogenbosch, maar sy ander drie broers (onder wie ds. J.A. van Rooy) en vyf susters almal in Suid-Afrika, waar J.C. en Anne van Rooy op 26 Januarie 1858 by Port Elizabeth aan wal gegaan het. Hy het sy name gekry van Antoine, die skeepskaptein se naam, en die skip waarop hy gebore is, die Karel August, maar in Franse vorm: Charles Auguste.

Charles van Rooy was twee maal getroud. Die eerste was op 4 Junie 1887 op Burgersdorp met Susanna Maria Smit (24 Julie 1857 – Kaapstad, 22 Maart 1912) en die tweede op Reddersburg op 9 September 1913 met Aletta Johanna du Plessis (Rustenburg, 25 September 1875 – Pretoria, 26 Junie 1967), ’n dogter van ds. L.J. du Plessis en sy vrou, Martha Sophia Smit. So het hy die swaer geword van onder andere prof. Jacobus du Plessis. Uit sy eerste huwelik is 12 kinders gebore en uit die tweede net een. Die eerste vyf kinders is tussen April 1878 en Junie 1884 op Burgersdorp gebore en die laaste agt almal op Steynsburg, tussen Februarie 1887 en Junie 1915. Prof. J. Chris Coetzee (wat met Charles van Rooy se dogter Aletta Johanna getroud was) skryf in die "Suid-Afrikaanse Biografiese Woordeboek, Deel II": "Hy was 'n beminlike man en vader, streng maar bedagsaam, 'n betroubare vriend, 'n gedugte teenstander in die politiek, 'n vurige soms skerp spreker met 'n indrukwekkende voorkoms en in godsdienstige sake 'n nougesette en nederige Christen."

Van Rooy het sy eerste onderwys van sy vader ontvang wat in die omstreke van Steynsburg 'n rondtrekkende meester was, en sy meer gevorderde onderwys aan die Teologiese Skool Burgersdorp se Literariese Departement. Reeds op 14-jarige leeftyd begin hy onderwys gee aan plaasskole. In 1878 het hy die Kaapse Onderwysersertifikaat verkry.

In 1879 het hy met 'n boerdery begin en in 1881 het hy sy lang verbintenis met die handel as klerk op Burgersdorp begin. In 1890 het hy op groot skaal begin boer, eers op die plaas Wonderboom, distrik Burgersdorp, tot 1901, daarna, van 1903 tot 1919, in die distrik Bethulie op die plase Lincoln en Klaverfontein, en van 1919 tot 1929 as beesboer aan die Swart Nossob in Suidwes-Afrika. 

In 1886 het hy as handelaar op Steynsburg by sy vader se saak aangesluit wat hy en sy broer Willem Izak in 1890 oorgeneem het en dit tot 1910 voortgesit het terwyl hy ook van 1903 tot 1929 'n handelsaak op Bethulie gehad het waar sy broer J.A. van Rooy predikant van die plaaslike Gereformeerde kerk was van 1905 tot 1931. Charles van Rooy se suster Gertriuda Adriana (Truitjie) was getroud met dr. Flippie Snyman), Steynsburg se Gereformeerde predikant van 1902 tot sy dood in Mei 1915.

Reeds vroeg in 1879 het sy belangstelling in die Afrikanervolk hom begin openbaar, eers as lid van die Genootskap van Regte Afrikaners, toe as lid (en sekretaris) van die Albertsche Boeren-beschermings Vereniging en daarna as lid (en sekretaris) van die Albertse tak van die Afrikanerbond. Ná die Tweede Angloboereoorlog, toe hy ook as 'n vermeende Kaapse rebel in die gevangenis beland het, het hy hom ernstiger aan die politiek gewy as lid van die Afrikanerbond, van De Unie, van die Z.A. Nationale Partij en later van die Nasionale Party. Van 1905 tot 1910 is hy lid vir Middelburg van die Kaapse wetgewende vergadering en van 1911 tot 1916 lid van die Kaapse provinsiale raad en die uitvoerende komitee. In 1918 en 1921 het hy hom verkiesbaar gestel as lid van die Volksraad, maar nadat hy verslaan is, het hy hom aan die aktiewe politiek onttrek. (Die beskikbare bronne dui hom nie aan as kandidaat in ’n tussenverkiesing in 1918 of in die algemene verkiesing van 1920 nie, wat moontlik kan beteken hy is telkens tydens die benoemingstryd verslaan; indertyd was ds. Louis Vorster, voorheen Gereformeerde predikant, LV vir Albert. 

As politikus het Van Rooy sy aandag aan die onderwys, die boerdery en die swart vraagstuk geskenk. Hy het steeds gepleit en hom beywer vir Christelik-nasionale onderwys. In September 1908 het hy ernstig aangedring dat 'n ministerie vir onderwys ingestel word. In 1911 het hy in die Fremantle-onderwyskommissie gedien, in 1918 in die Scully-kommissie insake die vestiging van swart mense en in 1919 in die Currey-kommissie in verband met die vleishandel.



</doc>
<doc id="114957" url="https://af.wikipedia.org/wiki?curid=114957" title="Coitus interruptus">
Coitus interruptus

Coitus interruptus, ook bekend as onderbroke geslagsgemeenskap of saadstorting buite die vagina, is ’n manier van geboortebeperking waarin die man tydens geslagsgemeenskap sy penis net voor sy orgasme of ejakulasie uit ’n vrou se vagina trek om bevrugting te probeer voorkom.

Dié metode word al minstens twee millennia lank gebruik en is steeds wêreldwyd algemeen. Coitus interruptus bied nie beskerming teen seksueel oordraagbare infeksies nie.

Die oudste bekende geval van onderbroke seks is waarskynlik die verhaal van Onan in die Bybel. Dié teks is vermoedelik meer as 2 500 jaar gelede geskryf. 

Die gemeenskappe van Antieke Griekeland en die Romeinse Ryk het klein gesinne verkies en het ’n verskeidenheid metodes van geboortebeperkings toegepas, blykbaar ook coitus interruptus. 

Ná die val van die Romeinse Ryk in die 5de eeu het geboortebeperking in onbruik geraak in Europa. Van die 18de eeu tot met die ontwikkeling van moderne motodes was onderbroke seks een van die gewildste metodes in Europa, Noord-Amerika en baie ander lande.

Nes ander metodes van geboortebeperking hang die doeltreffendheid van coitus interruptus af van die korrekte en voortdurende gebruik. Die mislukkingsyfer wissel van studie tot studie, maar dit kan so hoog as 15 tot 28 persent wees. Daarteenoor het die Pil ’n mislukkingsyfer van 2 tot 8 persent, terwyl die intra-uteriene apparaat (IUA, ook bekend as "veertjie") s’n 0,8 persent is en die kondoom s’n 10 tot 18 persent. 

Daar is al voorgestel dat preseminale vloeistof wat voor ejakulasie uit die penis kom, spermselle bevat, en dit kan die doeltreffendheid van dié metode in die wiele ry. Geen uitgebreide navorsing is egter nog daaroor gedoen nie en sommige kenners meen die mislukkingsyfer is weens die teenwoordigheid van sperma van ’n vorige ejakulasie in die preseminale vloeistof. 

Die resultaat van vorige studies is bemoeilik deurdat preseminale vloeistof reeds droog geword het voordat dit ondersoek is. In Maart 2011 het ’n span navorsers ’n studie met 27 manlike vrywilligers gedoen waar die vloeistof binne twee minute ondersoek is. Hulle het gevind 11 van die 27 mans (41 persent) se vloeistof het sperma bevat, en 10 van dié monsters (37 persent) het ’n "aansienlike hoeveelheid" beweeglike sperma bevat (tussen 1 miljoen en 35 miljoen). Die navorsers beveel dus die gebruik van kondome aan van die eerste oomblik van genitale kontak af.

As verwysing geld ’n studie wat aantoon by net 2,5 persent van paartjies wat binne ’n jaar swanger geraak het nadat hulle begin probeer het, het die man ’n spermtelling (per ejakulasie) van 23 miljoen of minder gehad. Die totale spermtelling (net soos ander spermeienskappe) is egter nie ’n betroubare aanduiding van die risiko vir swangerskap nie.



</doc>
<doc id="114959" url="https://af.wikipedia.org/wiki?curid=114959" title="Preseminale vloeistof">
Preseminale vloeistof

Preseminale vloeistof of pre-ejakulaat (informele Engels: "pre-cum"; Nederlands: "voorsaad") is die helder, kleurlose en taai vloeistof wat deur die uretra (urinebuis) van die menslike penis uitgeskei word wanneer ’n man seksueel geprikkel is. Dit het dieselfde samestelling as semen, maar daar is aansienlike chemiese verskille. 

Preseminale vloeistof dien vermoedelik as smeermiddel en neutraliseer suur. Die hoeveelheid vloeistof wissel grootliks van man tot man; sommige het geen preseminale vloeistof nie. Verskillende menings bestaan oor of dit sperma bevat.

Die vloeistof word afgeskei tydens seksuele prikkeling of voorspel, masturbasie of enige vroeë stadium van seks – dit gebeur voordat die man ’n orgasme bereik of ejakuleer. Dit word hoofsaaklik vervaardig deur die Cowperse kliere, en ’n deel deur die uretrakliere.

Die hoeveelheid preseminale vloeistof wissel grootliks. Sommige mans het geen, terwyl ander tot 5 ml kan afskei. In sommige gevalle is daar ’n oormaat vloeistof.

Preseminale vloeistof bevat sommige chemikalieë wat met semen verbind word, soos suurfosfatase, terwyl ander chemikalieë, soos gamma-glutamiltransferase, heeltemal ontbreek.

Suur omgewings is nadelig vir sperma. Preseminale vloeistof neutraliseer surigheid in die uretra wat deur urine veroorsaak word en ook in die vagina, en skep so ’n gunstiger omgewing vir sperma.

Dit dien ook as ’n smeermiddel tydens seks en speel ’n rol in die verdikking van semen.

In studies is die teenwoordigheid van MIV, wat vigs kan veroorsaak, in monsters van presiminale vloeistof van die meeste besmette mans gevind. 

’n Algemene mening wat dateer van ’n 1966-studie deur Masters & Johnson, is dat preseminale vloeistof sperma kan bevat wat tot swangerskap kan lei; dit word dikwels gebruik as ’n argument teen die gebruik van coitus interruptus (saadstorting buite die vagina) as ’n manier van geboortebeperking. In ander studies is bewys coitus interruptus is byna net so doeltreffend soos kondome. 

Geen uitgebreide navorsing is nog daaroor gedoen nie. Klein studies (met tussen 4 en 23 monsters) het aangetoon daar is geen sperma teenwoordig nie en daarom kan preseminale vloeistof nie tot swangerskap lei nie. 

Die resultaat van die meeste studies is bemoeilik deurdat preseminale vloeistof reeds droog geword het voordat dit ondersoek is. In Maart 2011 het ’n span navorsers ’n studie met 27 manlike vrywilligers gedoen waar die vloeistof ondersoek is binne twee minute nadat dit afgeskei is. Hulle het gevind 11 van die 27 mans (41 persent) se vloeistof het sperma bevat, en 10 van dié monsters (37 persent) het ’n "aansienlike hoeveelheid" beweeglike sperma bevat (tussen 1 miljoen en 35 miljoen). As verwysing geld ’n studie wat aantoon by net 2,5 persent van paartjies wat binne ’n jaar swanger geraak het nadat hulle begin probeer het, het die man ’n spermtelling (per ejakulasie) van 23 miljoen of minder gehad. 



</doc>
<doc id="114962" url="https://af.wikipedia.org/wiki?curid=114962" title="Michael Barrymore">
Michael Barrymore

Michael Barrymore is die verhoognaam van Michael Ciaran Parker (1952-), 'n Britse komediant wat in die 1980’s en 1990’s in TV-komedies en speletjiesprogramme te sien was. Hy het in programme soos "Strike It Lucky", "My Kind of People", "My Kind of Music" en "Kids Say the Funniest Things" opgetree. Sy gewildheid het egter getaan ná ’n ongeluk by sy huis waarin ’n man in die swembad verdrink het.

Barrymore is in 1976 met Cheryl Cocklin (1950–2005) getroud. Hy kondig in 1995 aan dat hy homoseksueel is, waarna hulle in 1997 skei. In 2001 is Stuart Lubbock dood in sy swembad aangetref. In 2010 kondig hy weer aan dat hy biseksueel is en 'n verhouding met 'n vrou het.


</doc>
<doc id="114964" url="https://af.wikipedia.org/wiki?curid=114964" title="Kondoom">
Kondoom

’n Kondoom is ’n buisvormige voorbehoedmiddel wat tydens seks oor die penis gedra word. Dit kan ook seksueel oordraagbare infeksies voorkom. Dit word oor die erekte penis afgerol en vang die semen op tydens ejakulasie.

Kondome word ook tydens orale seks gebruik, of om semen op te vang vir vrugbaarheidsbehandeling. Hulle word deesdae meestal van lateks gemaak, maar is ook in ander materiale beskikbaar, soos poliuretaan, poli-isopreen of skaapderm. Vroulike kondome word gewoonlik van nitrielrubber gemaak.

As ’n metode van geboortebepeking het kondome die voordeel dat hulle goedkoop is, maklik is om te gebruik, min newe-effekte het en beskerming teen geslagsiektes bied. Met die korrekte gebruik kan swangerskap so min as in 2 persent van gevalle voorkom. Met tipiese gebruik is die kans op swangerskap sowat 18 persent.

Kondome word al langer as 400 jaar gebruik. In die 16de eeu het die Italiaanse geneesheer Gabriele Falloppio ’n verhandeling geskryf oor sifilis, wat in die 1490's die eerste keer in Europa aangemeld is. Dit is die vroegste bekende geskrif oor die gebruik van kondome; dit beskryf hoe ’n linneomhulsel in ’n chemiese oplossing laat lê is en wanneer dit droog was, is dit oor die eikel van die penis getrek en met ’n rekkie op sy plek gehou.

Volgens Falloppio het ’n proeflopie bewys dit beskerm mense teen sifilis.

Van die 19de eeu af is hulle een van die gewildste metodes van geboortebeperking.




</doc>
<doc id="114966" url="https://af.wikipedia.org/wiki?curid=114966" title="Drew Barrymore">
Drew Barrymore

Drew Barrymore (1975-) is ’n Amerikaanse aktrise wat as kind beroemd geraak het in die fliek ET. Sy kom uit ’n bekende akteursfamilie — haar oupa was John Barrymore, wat in die 1920’s en 1930’s bekend was. Van haar ander flieks sluit in "The Wedding Singer", "50 First Dates" en die "Charlie’s Angels"-reeks.

In 2010 wen Barrymore 'n Golden Globe vir haar rol as Little Edie in die TV-film "Grey Gardens". Daarnaas palm sy meer as 25 ander pryse in, waaronder 'n Saturn Award vir beste aktrise in 1999 (vir die tragikomedie "Ever After"), 'n Satellite Award en 'n Screen Actors Guild Award (albei vir "Grey Gardens").

In 2004 is 'n ster op Hollywood se Walk of Fame vir haar aangelê. Op 25 April 2007 het People Magazine haar as die mooiste vrou ter wêreld aangewys.



</doc>
<doc id="114968" url="https://af.wikipedia.org/wiki?curid=114968" title="Barney">
Barney

Barney is 'n karakter in 'n Amerikaanse TV-reeks vir jong kinders. Die hoofkarakter, Barney, is ’n sagmoedige, dog ietwat swaksinnige pers dinosourus (meer spesifiek, 'n Tyrannosaurus rex). In die storie gebruik Barney, wat 'n vriendelike aardsoptimis is, liedjies en danspassies om sy boodskap oor te dra. Dit is 'n opvoedkundige reeks vir kinders van 1 tot 8 jaar.

Dié karakter is in 1987 deur Sheryl Leach bedink, op soek na 'n moontlike nuwe TV-program wat tot haar seun kon speek. Sy maak 'n reeks video's saam met 'n span, getiteld "Barney and the Backyard Gang". Die video's was redelik suksesvol, en trek die aandag van PBS, wat haar 'n kontrak aanbied om 'n TV-reeks oor die karakter te maak.

Die eerste episode van Barney is op 6 April 1992 uitgesaai. Die reeks is oor die jare deur verskillende maatskappye vervaardig. Sedert 2009 is daar nie meer nuwe episodes geproduseer nie en die laaste program is op 18 September 2009 gebeeldsend. Dit is daarna herhaaldelik heruitgesaai.

Daar is sprake dat die reeks in 2017 voortgesit sal word.



</doc>
<doc id="114971" url="https://af.wikipedia.org/wiki?curid=114971" title="Abstrakte kuns">
Abstrakte kuns

Abstrakte kuns gebruik 'n visuele taal van vorm, kleur en lyn om 'n komposisie te skep wat met 'n mate van onafhanklikheid van visuele verwysings in die wêreld bestaan.

Abstraksie dui op 'n afwyking van realisme in die uitbeelding van voorwerpe in kuns. Hierdie afwyking kan gering, gedeeltelik of volledig wees.

Voorbeelde van die talle kunsbewegings wat gedeeltelike abstraksie beliggaam, is fauvisme waar kleur opvallend en doelbewus teenoor die werklikheid gestel word, en kubisme waar die vorms van werklike entiteite op blatante wyse verander word.

Baie van die kuns van vroeë kulture – simbole op erdewerk, materiale, en graverings en skilderye op rots – was eenvoudige, geometriese en lineêre vorms wat moontlik 'n simboliese of dekoratiewe doel gedien het. Die skoonheid van Chinese of Islamitiese kalligrafie kan geniet word sonder dat dit noodwendig gelees en verstaan kan word.

Vroeë aanduidings van 'n nuwe kunsrigting kon in James McNeill Whistler se kuns gesien word. Sy skildery "Nocturne in Black and Gold: The falling Rocket", (1872), het groter klem op visuele sensasie as op die uitbeelding van die realiteit geplaas. 'n "Objektiewe belangstelling in wat gesien word", kan in die skilderye van John Constable, J M W Turner, Camille Corot onderskei word. Paul Cézanne het as 'n Impressionis begin maar sy doelwit – om 'n logiese konstruksie van die realiteit te maak, met gemoduleerde kleur in plat areas – het die basis van 'n nuwe visuele kuns geword wat later deur Georges Braque and Pablo Picasso in Kubisme ontwikkel is.

Ekspressionistiese skilders het die onbeskaamde gebruik van intense kleur en van skilderoppervlakke ondersoek deur van vervormings en oordrywings gebruik te maak. Hulle het emosioneel gelade skilderye geskep. Ekspressioniste het die beklemtoning van inhoud drasties ten gunste van die uitbeelding van sielkundige stemming verander.

Daarbenewens het mistisisme en vroeë modernistiese godsdienstige filosofie in die laat 19de eeu in Oos-Europa 'n groot impak op die eerste geometriese kunstenaars soos Wassily Kandinsky en Hilma af Klint gehad. Die mistiese leerstellings van Georges Gurdjieff en P.D. Ouspensky het ook 'n belangrike invloed op die vorming van die geometriese abstrakte style van Piet Mondrian en sy kollegas in die vroeë 20ste eeu gehad.

Postimpressionisme, soos beoefen deur Paul Gauguin, Georges Seurat, Vincent van Gogh en Paul Cézanne, het 'n reuse impak op 20ste-eeuse kuns gehad en tot die opkoms van 20ste-eeuse abstraksie gelei. Die nalatenskap van skilders soos Van Gogh, Cézanne, Gauguin en Seurat was noodsaaklik vir die ontwikkeling van moderne kuns. Aan die begin van die 20ste eeu het kunstenaars soos Henri Matisse en verskeie ander jong kunstenaars die Paryse kunswêreld gerevolusioneer met "wilde", veelkleurige, ekspressiewe landskappe en figuurskilderye wat kritici Fauvisme genoem het. Met sy ekspressiewe kleurgebruik en sy vrye en verbeeldingryke tekeninge het Henri Matisse in werke soos "Die Geel Gordyn" in 1915 baie na aan suiwer abstraksie gekom. Die rou taal van kleur wat deur die Fauves ontwikkel is, het 'n direkte invloed op nog 'n pionier van abstraksie, Wassily Kandinsky, gehad (sien illustrasie).

Alhoewel Kubisme op die ou end op inhoud berus, het dit, saam met Fauvisme, die kunsbeweging geword wat die deur vir abstraksie in die 20ste eeu oopgemaak het. Pablo Picasso se eerste Kubistiese skilderye was gebaseer op Cézanne se idees dat alle voorstellings van die natuur tot drie soliedes gereduseer kan word: die kubus, sfeer en keël. Analitiese kubisme is gesamentlik deur Pablo Picasso en Georges Braque ontwikkel, van ongeveer 1908 tot en met 1912. Analitiese kubisme, die eerste duidelike manifestasie van kubisme, is deur Sintetiese kubisme gevolg.
Laasgenoemde is deur die gebruik van verskillende teksture, oppervlakke, collage-elemente, papier collé en 'n verskeidenheid van saamgesmelte onderwerpe gekenmerk. Collage-kunstenaars soos Kurt Schwitters en Man Ray en ander wat hulle deur die idees van Kubisme laat lei het, was sleutelfigure in die ontwikkeling van die beweging Dada.

Gedurende die 1912 Salon de la Section d'Or het die digter Guillaume Apollinaire die werke van verskeie kunstenaars, insluitend Robert en Sonia Delaunay, Orfisme genoem. Hy het dit soos volg gedefinieer: "die skilder van nuwe strukture uit elemente wat nie uit die visuele sfeer geleen is nie, maar alleenlik deur die kunstenaar geskep is... dit is 'n suiwer kuns."

Van 1909 tot 1913 is baie eksperimentele werke in die soeke na hierdie "suiwer kuns" geskep: Francis Picabia,  Wassily Kandinsky, František Kupka, Robert Delaunay, Léopold Survage en Piet Mondrian was onder hierdie kunstenaars.

Die soektog het voortgeduur: Die Rayonistiese tekeninge van Natalia Goncharova en Mikhail Larionov het lyne soos ligstrale gebruik om konstruksies te skep. Piet Mondrian se abstrakte taal van horisontale en vertikale lyne met vierkante kleur het ontwikkel. Tussen 1915 en 1919 was Neoplastisisme die beweging waarmee Mondrian, Theo van Doesburg en ander kunstenaars in die De Stijl-groep van plan was om die omgewing van die toekoms te hervorm.

Baie van die abstrakte kunstenaars in Rusland het Konstruktivisme aangehang en geglo dat kuns nie meer iets verwyderd was nie, maar die lewe self. Die kunstenaar moet 'n tegnikus word en leer hoe om die gereedskap en materiale van moderne vervaardiging te gebruik. Aan die ander kant was daar Kazimir Malevich, Anton Pevsner en Naum Gabo. Hulle het geredeneer dat kuns in wese 'n geestelike aktiwiteit was; om die individu se plek in die wêreld te skep, nie om die lewe in 'n praktiese, materialistiese sin te organiseer nie. Baie kunstenaars wat teen die idee van materialistiese produksie gekant was, het Rusland verlaat. Kandinsky het in Moskou studeer en later by die Bauhaus aangesluit. Teen die middel 1920's was die revolusionêre tydperk (1917 tot 1921) waartydens kunstenaars na willekeur kon eksperimenteer, verby; en teen die 1930's is slegs sosialisties realisme toegelaat.

Die Bauhaus in Weimar, Duitsland is in 1919 deur Walter Gropius gestig. Die onderliggende filosofie van die opleidingsprogram was eenheid van al die beeldende en plastiese kunste, van argitektuur en skilder tot weefwerk en gebrandskilderde glas. Toe die Nazi-party in 1932 aan bewind kom, is Die Bauhaus gesluit. In 1937 het die uittog begin: nie net uit die Bauhuis nie, maar uit Europa oor die algemeen.

Gedurende die 1930's het Parys die tuiste van kunstenaars van Rusland, Duitsland, die Nederlande en ander Europese lande geword wat deur die opkoms van totalitarisme geraak is. By 'n uitstalling deur ses-en-veertig lede van die Cercle et Carré-groep wat deur Joaquin Torres-Garcia georganiseer is, is die werke van Neoplastisiste sowel as Abstraksioniste so uiteenlopend soos Kandinsky, Anton Pevsner and Kurt Schwitters ten toon gestel. Theo van Doesburg, wat die versameling as té vaag gekritiseer het, het die tydskrif "Art Concret" gepubliseer waarin hy 'n manifes geskryf het wat 'n abstrakte kuns definieer waarin lyn, kleur en oppervlak die enigste konkrete realiteit is. Namate die politieke situasie in 1935 versleg het, het kunstenaars hulle weer gaan hervestig, baie in Londen. Die eerste uitstalling van Britse abstrakte kuns is in 1935 in Engeland gehou.

Teen die vroeë 1940's is die vernaamste bewegings in moderne kuns, ekspressionisme, kubisme, abstraksie, surrealisme en dada in New York verteenwoordig: Marcel Duchamp, Fernand Léger, Piet Mondrian, Jacques Lipchitz, André Masson, Max Ernst en André Breton was maar enkele van die uitgeweke Europeërs wat hulle in New York gevestig het. Plaaslike New-Yorkse skilders het voortgebou op die ryk kulturele invloede wat saam met die Europese kunstenaars gekom het. In die klimaat van vryheid in New York kon al hierdie invloede floreer. Kunsgalerye het die plaaslike kunsgemeenskap en die werk van jonger Amerikaanse kunstenaars begin raaksien. Sekere kunstenaars het in hierdie tyd opvallend abstrak in hulle volwasse werke geword.

Die bekendste groep Amerikaanse kunstenaars het as die Abstrakte ekspressioniste en die New York School bekend gestaan. Die ekspressionistiese gebaar en die skilderdaad self het van primêre belang vir Jackson Pollock, Robert Motherwell, en Franz Kline geword. Teen die einde van die 1940's was New York die middelpunt van abstrakte kuns, en kunstenaars van regoor die wêreld het daarheen beweeg, ook van ander plekke in Amerika.

'n Algemeen aanvaarde idee is dat kuns aan die begin van die 21ste eeu deur kulturele pluralisme gekarakteriseer word. Daar bestaan egter geen konsensus oor 'n verteenwoordigende styl nie. Daar is 'n heersende "alles deug"-houding; die artistieke hoofweë is stampvol en daar is 'n estetiese verkeersknoop sonder enige vaste en duidelike rigting. Manjifieke en belangrike kunswerke word steeds geskep, ofskoon in 'n wye verskeidenheid style en estetiese temperamente, en waarvan die meriete deur die mark bepaal word.





</doc>
<doc id="114974" url="https://af.wikipedia.org/wiki?curid=114974" title="Jacobus van Rooy">
Jacobus van Rooy

Prof. Jacobus Albertus (Koos) van Rooy (gebore Ventersburg, Oranje-Vrystaat, 25 Julie 1932) was van 1957 tot 1966 ’n sendeling in die Gereformeerde Kerke in Suid-Afrika, van 1966 tot 1975 namens die Christelijke Gereformeerde Kerken in Nederland in Vendaland, en van 1975 tot sy emeritaat in 1998 teologiese professor, eers sowat 19 jaar aan die Hammanskraalse Teologiese Skool en nadat dié instelling by die Teologiese Skool Potchefstroom ingelyf is, aan laasgenoemde. Hy was hoofvertaler van die nuwe Venda-Bybel en het langer as 50 jaar aan verskeie Bybelvertalingsprojekte gewerk.

Einde 2017 gevra oor die hoogtepunte in sy lewe, het prof. Van Rooy hom soos volg uitgelaat: "(Dis) vir my op my oudag 'n hoogtepunt om terug te kyk en te sien hoe die Here my soveel vreugde en genade gegee het in die ryke vrugte daarvan – soveel meer as wat ek in my wildste drome kon dink: soveel egte, toegewyde swart gelowiges hier in Vendaland en elders, veral onder die Vendasprekendes landswyd, met begaafde en besielde predikante, geestelik en akademies goed toegerus. En die mooiste van alles is dat hulle my nie meer nodig het nie. Dan dink ek ook aan die voorreg om twee Bybelvertalings met die vertaalspanne af te handel, tweederdes van hierdie werk na my amptelike emeritering, en in so 'n groot aantal in Etiopië, Mosambiek en die Kongo 'n aandeel te gehad het. Ook wat tale betref die voorreg om Tshivenda, Sesotho en isiZulu te kon aanleer en gebruik, en die opwinding daarvan om in Israel saam met Joodse immigrante Hebreeus te leer praat en verstaan, veel beter as die bietjie wat ek op universiteit geleer het. Ek en my vrou kan net elke dag met dankbare verwondering terugkyk op 'n geseënde lewe en op die liefde van ons kinders."

Van Rooy is ’n agterkleinkind van die stamouers van die familie Van Rooy in Suid-Afrika, J.C. van Rooy en Anne Françoise Holsters, sowel as die Postma-stamvader, ds. Dirk Postma, en sy vyfde en laaste vrou, Johanna van Biljon. Aan vaderskant was sy grootouers ds. Koos van Rooy en Brechtje Postma, wie se broer, Willem Postma, ’n Gereformeerde predikant was en wie se drie susters almal met ’n predikant getrou het, onder wie prof. J.D. du Toit (Totius). Sy vader en naamgenoot, nes sy grootvader, was ds. Jacs van Rooy, en sy moeder Elsje Kruger. Ten tyde van Koos van Rooy jr. se geboorte was sy vader predikant van die Ventersburgse kombinasie, van 1928 tot 1942 sy eerste werkkring. Benewens Ventersburg moes hy ook Kroonstad, Theunissen en Odendaalsrus bedien. Prof. Van Rooy sou dekades later skryf: "Ek is in die ou pastorie op Ventersburg gebore. Dit was voor goud in die Vrystaat ontdek is. Welkom, Allanridge en Riebeeckstad het nog nie bestaan nie, Hennenman en Virginia was net spoorwegstasies, en Odendaalsrus was ’n paar sinkhuisies op sand. Hoe pa dit reggekry het, weet ek nie, maar hy het al die lidmate in al daardie gemeentes gereeld besoek, en ook nog by kennisse uit ander kerke tydens siektes en sterfgevalle uitgekom."

Hy som die groot gebeure van sy kinderjare soos volg op: "Daar was in daardie jare ‘n aantal ingrypende gebeurtenisse. Daar was 1933 se groot droogte, toe mense in Lesotho glo van hongerte hulle kinders geëet het. As die dor westewinde waai, was daar in die Vrystaat stofstorms soos in die woestyn. Die boere het ekstraswaar gely omdat, toe die oorvloedige reëns uiteindelik daarná kom, die meeste osse al gevrek het of te maer was om te ploeg. Min het destyds nog trekkers gehad. 

"In 1938 is die eerste Afrikaanse psalmboek met die psalms van Totius in gebruik geneem. Totius het nog self by die geleentheid in Ventersburg opgetree. Onder leiding van tant Lina (Venter, Ventersburg se Gereformeerde orreliste) het ons geoefen tot ons hulle omtrent almal geken het. Dit het vir ons baie mooier as die Hollands geklink. Ons het dieselfde Afrikaans as nou gepraat, maar dis eers in daardie jare dat die uitdrukkingsmoontlikhede van Afrikaans tot baie mense deurgedring het. Jy kan jou dit vandag nie indink nie.

"’n Geweldige gebeurtenis was vir ons die simboliese Ossewatrek van 1938. Die Afrikaners het soos een man daaraan deelgeneem. Die mans wat kon, het baarde laat groei, en ferweelbroeke en velskoene gedra. Die vrouens het pragtig gelyk in hulle lang Voortrekkerrokke, kappies en nekdoeke. Tot die klein dogtertjies het so aangetrek. Ek dink dis daar waar die vyfjarige Regina Kruger (wat later sy vrou sou word) die eerste keer my oog gevang het. Toe die ossewa by die skanskraal aankom, was al wat leef daar, en daar is fees gevier soos nooit tevore of daarna nie. Ons het die trots ervaar van ons verlede en ons voorvaders as helde vereer. Eers baie later het ons gehoor dat hulle ook maar hulle sondes en ongeregtighede gehad het. 

"Toe kom die Tweede Wêreldoorlog. Daar was in die omgewing ‘n paar Sappe. Almal het geweet Piet Stokkies en Pierre Le Clus was Sappe, dus nie goeie Afrikaners nie. O ja, dan was daar nog die twee ou onderwyseresse, juffrouens Nonnie en Kitty Fourie. Juffrou Kitty was as Laksman bekend. Sy was genadeloos kwaai en het ŉ lang, dik leerplak gehad waarmee sy dit gedurig bewys het. Sy het ŉ klein swart skoothondjie, Seuntji, gehad, wat met elke hou van die plak die straf met ŉ harde blaf beaam het."

Prof. Van Rooy skryf sy verbintenis met sy geboortedorp het met die jare voortgeleef: "Afgesien van my kosbare jeugherinnering het ek nog ander bande met Ventersburg. Ek het my vrou hier kom haal, is in die ou kerkgebou getroud, ons het vir al ons kinders se doop hierheen gekom, en my onvergeetlike moeder (wat oorlede is in die ouderdom van 36 jaar) se graf is hier in die kerkhof, met die opskrif op die grafsteen: 'Maak oop vir my die poorte van die geregtigheid. Ek wil daardeur ingaan; ek wil die HERE loof.'"

Prof. Van Rooy was sy ouers se eersteling. Daarna sou ook volg uit sy vader se eerste huwelik: Martha Elizabeth, later Lemmer (14 Desember 1933 – 2008) en Brechtje Postma, eers ook Lemmer, later Bekker (10 Maart 1936 – 2008). Sy halfsibbes uit sy vader se huwelik einde Februarie 1943, ná sy moeder se dood in Februarie 1941 op Ventersburg, met Susanna Elizabeth (Sannie) Cloete , was Jacobus Philippus Benjamin (9 April 1944), Louise Aletta (3 November 1945, getroud met Pieter van Rensburg), Susanna Elizabeth (1947, getroud met ds. Fanus Heystek), Marthinus Paul (Tinus, 1948, emeritus-professor opvoedkunde, Unisa), Patrick Hendrik (Pat, 1949, boer by Alexandria, oorlede 2014), Johannes Cornelius (1956), en nog ’n kind, wat in Suidwes-Afrika oorlede en in Windhoek begrawe is.

Nadat hy die laerskool op Ventersburg en die Afrikaansmediumskool op Pietersburg (vanaf 1942 toe sy vader predikant word van die Gereformeerde kerk Pietersburg) bygewoon het, het hy op laasgenoemde dorp sy hoërskoolloopbaan begin en dit vanaf 1946 op Brits voortgesit en daar voltooi nadat sy vader die beroep na die Gereformeerde kerk Krokodilrivier in 1946 aangeneem het. Op skool het hy vir die eerste span rugby gespeel en was hy die duxleerling.

Koos van Rooy het in sy eie woorde, "vanweë die liefde vir Christus en die nood in die heidenwêreld", besluit om predikant te word. Nadat hy sy Th.B.-graad aan die Potchefstroomse Universiteit vir CHO in 1957 ontvang het, was hy sedert dieselfde jaar sendeling te Siloam in Vendaland. Van 1963 tot 1966 was hy sendeling in diens van die Gereformeerde kerk Johannesburg-Noord in Soweto. In 1964 het hy die graad Th.M. in sendingwetenskap ontvang met 'n skripsie oor "Sinkretisme in Vendaland". 

Van 1966 tot 1972 was hy in diens van die Christelijke Gereformeerde Kerken in Nederland as sendeling met as opdrag lektuurwerk en 'n Bybelskool in Venda. Sy studie het egter nie agterweë gebly nie, want hy Doktoreer in 1971 in die Sendingwetenskap met 'n proefskrif oor kommunikasie en taal in die Vendabybel ("Language and Culture in the Communication of the Christian Message as Illustrated in the Venda Bible"). Vanaf 1975 was hy professor in Ou-Testamentiese vakke, en later ook sendingwetenskap, aan die Hammanskraalse Teologiese Skool van die Gereformeerde Kerke in Suid-Afrika. Intussen het hy sedert 1973 as projekkoördineerder aan die nuwe vertaling van die Bybel in Venda, wat vroeg in 1998 in sy finale vorm gedruk is. In 1995 het hy sy tweede doktorsgraad verwerf, dié keer in die Ou Testament met ‘n proefskrif oor "Yahweh and Modimo. The relationship between God and man in the Old Testament seen in the context of African concepts of God".

Ná sy aftrede in 1998 was hy betrokke as konsultant en vertaler in nagenoeg 20 tale in Mosambiek, Demokratiese Republiek van die Kongo en Ethiopië. Hy was ook projekkoördineerder van die Zulu-Bybelvertaling, waarvan die eerste proefuitgawe in 2015 is. 

Terugskouend beskou hy sy intreepreek as ’n hoogtepunt van sy bediening en voeg by: 
"Verder was daar te veel om op te noem, veral om die bekerings mee te maak van heidene wat later leiers in die kerk geword het. Ek het met groot verwagtings sendeling geword, en ondanks tydelike teleurstellings en terugslae het die Here op die ou end aan my veel meer gegee as wat ek in my wildste drome kon dink: ‘n lewenskragtige en belydenisgetroue aantal kerke in Venda en elders, ‘n stuk of sewe predikante wat reeds professore in teologie is." Aan die teenoorgestelde kant was daar "vervolging oor verset teen kerklike apartheid, teen verbondsoutomatisme, en oor aandrang op uitdra van die evangelie, en oor die begeerte dat daar herlewing in die kerk sal wees. Daarenteen was dit ‘n hoogtepunt toe die sinode van 2012 besluit het dat die Doppers hulle moet bekeer van hulle sondes, en die eerste sonde wat genoem word, is die leer van die verbondsoutomatisme (die veronderstelling dat elke verbondskind al voor sy doop wedergebore is."

Sy groot uitdaging was "om die Bybel met swart oë te lees, bedoelende soekende na die antwoord van God se Woord op die geloof en lewensomstandighede van die mense van Afrika".

"Die Kerkblad" het op 2 Desember 1998 soos volg berig oor die bekendstelling van die Venda-Bybel, waarvan prof. Van Rooy die hoofvertaler was: “Saterdag 10 Oktober 1998 was 'n feesgeleentheid vir Vendasprekers. Die nuwe Venda-Bybel is in die ouditorium van die Universiteit van Venda te Thohoyandou amptelik bekendgestel en die geleentheid is deur ongeveer 1 000 mense bygewoon. Onder die eregaste was onder andere die Hoofsekretaris van die Bybelgenootskap, ds. Gerrit Kritzinger, en die projekkoördineerder en hoofvertaler, prof. Koos van Rooy. 

“Groeteboodskappe en gelukwense is deur onderwysinstansies en die regering van die Noordelike Provinsie (nou Limpopo) oorgedra. Prof. Amie van Wyk het namens die Teologiese Skool en die Fakulteit Teologie van die PU vir CHO woorde van waardering tot prof. Van Rooy gerig. 

“Die eerste Venda Bybel is in 1936 gepubliseer. 'n Nuwe vertaling is egter ge-noodsaak deur die ontwikkeling van die Vendataal sowel as die vordering met die algemene taalwetenskap. In 1973 is besluit om met 'n nuwe vertaling vir die ongeveer 600 000 Vendasprekers te begin. Dr. T.S. Farisani en mnr. AM Mahamba begin as voltydse vertalers en prof. Koos van Rooy word as projekkoördineerder benoem. Die eerste vrug van hierdie vertaling was die publikasie van die Evangelie volgens Markus in 1976. Vanaf 1982 werk prof. Van Rooy, mnr. F.C. Raulinga en mnr. A.R. Mbuwe voltyds aan die taak. Die Nuwe Testament en Psalms is in 1989 gepubliseer en nou, nege jaar later, die volledige Bybel. Daar is dus nou twee vertalings van die Venda Bybel beskikbaar wat aanvullend gebruik kan word. 

“Dat hierdie nuwe vertaling in 'n besondere behoefte gaan voorsien, blyk uit die entoesiasme waarmee dit deur oud en jonk ontvang is. In 'n kort tydjie is ongeveer 500 eksemplare in die portaal van die Ouditorium verkoop. Dit sal voortaan by boekwinkels beskikbaar wees. 'n Besondere woord van dank en waardering aan prof. Van Rooy en sy medevertalers met hierdie heuglike gebeurtenis.”

Met die toekenning van sy eredoktorsgraad van die Noordwes-universiteit in 2010, het die universiteit soos volg geskryf oor sy bydrae tot die Bybelvertaling in Venda: "Prof. Van Rooy het groot klem daarop gelê dat Bybelvertaling spanwerk is en het dus bekwame helpers opgelei om hom in hierdie omvattende taak by te staan. Hy het Grieks en Hebreeus as die grondtale van die Bybel uitmuntend beheers, en het by sy vertaalwerk gewoonlik tot tien ander vertalings in ’n verskeidenheid tale, onder (meer) Afrikaans, Engels, Nederlands, Duits en Italiaans gebruik. Hy praat ook ’n verskeidenheid Afrikatale, benewens Tshivenda, onder andere Setswana, Tsonga en Zulu. 

“Prof Van Rooy . . . stel dit duidelik dat vertaling van die Bybel in Tshivenda aan twee standaarde moes beantwoord: Dit moet getrou bly aan die oorspronklike Grieks en Hebreeus, én dit moet in verstaanbare, idiomatiese Tshivenda vertaal word. In hierdie proses moes daar soms nuwe woorde geskep word. Venda het byvoorbeeld nie woorde vir ‘heiligheid’ en ‘geregtigheid’ nie. Sommige woorde is bloot getranskribeer, soos ‘gamela’ vir ‘kameel’ en ‘biara’ vir ’n ‘beer’. 

“Die nuwe Venda-Bybelvertaling is op 10 Oktober 1998 deur die hoofsekretaris van die Bybelgenootskap in ontvangs geneem. By dié geleentheid het prof van Rooy gesê: ‘Ons het twintig jaar aan hierdie vertaling gewerk en die beste jare van ons lewe daaraan gegee. Maar ek staan nie hier vir myself nie . . . (Die Bybel) is geen gewone boek nie. Nee, dit is die Woord van die lewende God. Dit is die swaard van die Heilige Gees en die saad vir die ewige lewe . . . Hierdeur sal die (Tshivenda) gemeentes geestelik toegerus word om volgelinge vir Jesus Christus te wen . . .” Hierdie woorde tipeer Koos van Rooy se lewensuitkyk en die gesindheid waarin hy al meer as vyftig jaar lank aan verskillende Bybelvertalingprojekte werk. Sy ervaring met die vertaling van die Bybel in Tshivenda en die sukses van die projek het hom bekwaam gemaak om sedert sy aftrede op ’n wye front betrokke te wees by ’n verskeidenheid Bybelvertalingprojekte in Afrika.”

Met die toekenning van sy eredoktorsgraad deur die Noordwes-universiteit op 14 Mei 2010, het die universiteit onder meer geskryf: “Hy het ’n besondere bydrae gelewer tot besinning oor teologiese opleiding in Afrika. As prinsipiële denker munt hy uit. Hy het oor die jare talle publikasies gelewer oor vernuwing in die kerk, oor reformasie en herlewing en verskeie ander onderwerpe. “Herlewing en reformasie”, sy publikasie wat in 1998 deur die Instituut vir Reformatoriese Studies aan die PU vir CHO gepubliseer is, het ’n belangrike impak gehad. Hy het nooit gehuiwer om sterk standpunt in te neem nie, veral oor rasseaangeleenthede; van vroeg af het hy hom sterk teen rassisme uitgespreek. 

“Tydens sy eerste verblyf in Venda het hy die plaaslike taal op ’n besondere wyse bemeester, sodat hy reeds in 1973 en 1974 belangrike artikels publiseer oor aspekte van Tshivenda wat vir Bybelvertaling van belang is, in The Bible Translator, blad van die Wêreldbond van Bybelgenootskappe. As deel van sy werk aan die Lyani-Bybelskool in Sibasa, het hy hom in die besonder toegespits op die skryf van literatuur in Tshivenda vir die jong kerke. Sy uitmuntende kennis van Tshivenda het daartoe gelei dat hy versoek is om die leiding te neem met ’n nuwe vertaling van die Bybel in Tshivenda. Die eerste vertaling van die Bybel in Tshivenda is in 1936 gepubliseer. Die besluit om ’n nuwe vertaling te doen, is in 1973 geneem."

Prof. Van Rooy het in 2010 ’n eredoktorsgraad van die Noordwes-universiteit ontvang vir sy werk aan die Bybelvertaling, bydraes tot sendingwetenskap en vernuwing in die teologiese oriëntasie van die GKSA. In 2017 is ’n plaat aan hom toegeken ter erkenning van uitstaande prestasdie as alumnus van die Noordwes-universiteit.

Prof. Van Rooy het veral belanggestel in Bybelvertaling, maar ook daarin om fyn te luister na die boodskap van die Bybel in Afrikaverband. Dit word onder meer weerspieël in sy verhandeling "Yahveh and Modimo" en in lesings oor "Transkulturele Kommunikasie van die Evangelie in Afrika". Ook stel hy belang in die geskiedenis van herlewings van die Christelike geloof.

Nauurs is sy stokperdjies proteas, waarvan hy verskeie belangrike nuwe kruisings gekweek het, en rose kweek en om tale aan te leer.

Prof. Van Rooy is op 15 Desember 1956 in die Gereformeerde kerk Ventersburg deur sy vader, ds. Jacs van Rooy in die huwelik bevestig met Regina Catharina Kruger (gebore 21 Julie 1933), dogter van Willem Adriaan Kruger (15 September 1899 – 1975) en Anna Catharina Botha Mentz (25 Junie 1913 – onbekend). Uit die huwelik is vier kinders gebore: Anna Catharina (Annerooy/Mashudu, gebore Siloam, 20 Augustus 1959, getroud met Braam Helberg), Elsje (gebore Siloam, 28 April 1962, getroud met Louis Linde), Jacobus Albertus (Jacs, gebore 29 Maart 1964, Siloam, getroud met Martie Spoelstra) en Willem Adriaan (At, gebore Siloam, 12 Junie 1968, getroud met Hester Coetzee).

Die meeste van sy skryfwerk was in die Tshivenḓa-taal aangesien dit was waarop sy werk toegespits was. 

Missionalia (Pretoria: S. A. W. S.)

In die Skriflig (Potchefstroom: G. T. S.)

 Hoe benader ons die Moslem met die evangelie?



</doc>
<doc id="114983" url="https://af.wikipedia.org/wiki?curid=114983" title="Lenskappie">
Lenskappie

In fotografie is 'n lenskappie of lensskerm 'n toestel wat gebruik word aan die voorkant van 'n lens om te verhoed dat die son of ander ligbronne flikkering of weerkaatsing veroorsaak Lenskappies kan ook gebruik word vir beskerming van die lens teen skrape en die elemente sonder om 'n lensdeksel op te sit.

Die geometrie van 'n lenskappie is afhanklik van drie dinge: die brandpunt van die lens, die grootte van die voorste lenselement en die afmetings van die beeldsensor of film in die kamera.

Flikkering vind plaas wanneer 'n verdwaalde ligstraal die voorste element van 'n lens tref, en dan rondhop binne-in die lens. Hierdie verdwaalde lig kom dikwels uit baie helder ligbronne, soos die son, helder ateljeeligte, of 'n helderwit agtergrond. As 'n ligbron binne 'n lens se waarnemingshoek is, sal 'n lenskappie weinige effek hê. Dit is voorkombaar dat verdwaalde lig van 'n helder ligbron die lens binnedring. Multilaag-bedekkings in nuwer lense help ook om lensflikkering te verminder.

Die vorm van 'n lenskappe kan wissel van 'n eenvoudige silindriese of koniese vorm (baie soos 'n lampskerm) tot 'n meer komplekse vorm, soms 'n blom- of kroonblaarvorm. Hierdie meer komplekse vorms neem die finale beeld se vorm en aspekverhouding in ag. Daardeur kan die lenskappie verdwaalde lig uitsluit, terwyl meer lig in die hoeke van die beeld deur die korter gedeeltes van die kappie ingelaat word, en sodoende die mate van meganiese krulversiering verminder (deur beperking van lig rondom die rand) in die finale beeld.

Die geometrie van 'n lenskappie is afhanklik van drie dinge:

Korrekgemaakte reghoekige of vierkantige lenskappies is oor die algemeen meer doeltreffend as silindriese of koniese soorte, want dié vorms lyk nou soos die foto se vorm. Reghoekige of vierkantige lenskappies moet egter nie gebruik word met zoemlense waarvan die voorste elemente draai wanneer die brandpunt verander nie, omrede die kappie ook saam sal draai, en dus dele van die liginvalshoek uitsluit. Dieselfde geld ook vir blomlenskappies. Vir hierdie tipe lense sal slegs silindriese of koniese lenskappies effektief werk.
Lenskappies wat verskaf word deur die vervaardiger van die lens is dikwels ontwerp om te pas op die ooreenstemmende lens; óf vorentoe, vir normale gebruik, of agtertoe, sodat die kappie geberg kan word met die lens sonder om veel bykomende ruimte op te neem. Rubberlenskappies is buigsaam genoeg en kan plat gevou word om te stoor. Maar ander lenskappies moet verwyder word indien die lengte van die lens die stoorplek oorskry.


</doc>
<doc id="114991" url="https://af.wikipedia.org/wiki?curid=114991" title="S.G. du Toit">
S.G. du Toit

S.G. du Toit (*3 Februarie 1855 –† 3 Mei 1898, Rawsonville) was 'n stigterslid van die Genootskap van Regte Afrikaners en eerste sekretaris van hierdie organisasie.

Stephanus George du Toit is op 3 Februarie 1855 gebore as die seun van Anthonie Eduard du Toit en Martha Elisabeth Charlotta Hauptfleisch. Op ongeveer twintigjarige ouderdom kom hy na die Paarlse Gimnasium om sy skoolopleiding te ontvang. Omdat hy teen hierdie tyd reeds volgroeid was, met ’n welige bos baard, het hy verkies om nie tussen die jong seuns in dieselfde klas te sit nie. Voorlopig neem hy dan private lesse by ds. S.J. Du Toit en loseer ook by hom in ’n buitekamer. Later begin hy om lesse by die Gimnasium by te woon.

Op 14 Augustus 1875 is hy een van die stigters van die Genootskap van Regte Afrikaners. Verskeie van die notules van die vergaderings van die GRA verskyn in sy handskrif. Nadat hy as onderwyser kwalifiseer word hy skoolhoof op Rawsonville, ’n pos wat hy tot met sy dood beklee.

Hy is getroud met Anna Aletta Smit. Die egpaar het ’n seun, Anthonie Eduard, wat later die rektor word van die Transvaalse Universiteitskollege, tans die Universiteit van Pretoria.

Op 3 Mei 1898 is S.G. du Toit op Rawsonville oorlede en word hier begrawe. Hoewel hy nie geskrifte nagelaat het nie, is hy van kultuur-historiese belang weens sy lidmaatskap van die GRA en die werk wat hy hier gedoen het ter bevordering van Afrikaans.




</doc>
<doc id="114994" url="https://af.wikipedia.org/wiki?curid=114994" title="Johann de Waal">
Johann de Waal

Johann de Waal (1958-) is ’n Afrikaanse skrywer.

Johann de Waal is in 1958 in Eldoret in Kenia gebore. Die skrywer Eduard H. De Waal is sy ouer broer. In 1962 verhuis die gesin na Suid-Afrika en hy gaan skool in KwaZulu-Natal (Eshowe) en Rustenburg waar hy in 1976 matrikuleer. Hy studeer verder aan die Universiteit van Pretoria waar hy aktief meewerk aan die tydskrif "Vlieg" en Johann de Lange, Johann Lodewyk Marais, Koos Prinsloo, Hans Pienaar en Victor Munnik van sy tydgenote is. Na universiteit hou hy vir twee jaar skool. Hy is op 12 November 1983 op Witrivier getroud met die skrywer Andrée Bosch, dogter van die bekende keramiekkunstenaar Esias Bosch. Die egpaar het twee dogters, Leandra en Lisa. Na die troue gaan woon hy en sy vrou ’n paar jaar lank in Londen. By hulle terugkeer na Suid-Afrika is hy vir ’n ruk joernalis by "Pretoria News" voordat hulle na Witrivier verhuis, waar hy eers Engels doseer aan die Elijah Mango Onderwyskollege maar later ’n meubelmaker is. In 1989 stig hy Johann De Waal Furniture, wat drie handelsmerke (De Waal Furniture, African Loom en Mirage) suksesvol bemark aan veral hotelle, klubs en korporatiewe maatskappye. Sy huwelik met sy vrou verbrokkel teen die einde van 1999 en hulle is daarna geskei.

Aanvanklik skryf hy poësie en ’n aantal van sy gedigte word in tydskrifte soos "Tydskrif vir Letterkunde" en "Standpunte" gepubliseer. Hy spits hom later hoofsaaklik op die prosa toe en terwyl hy in 1985 in Londen is, voltooi hy sy eerste roman. Hierdie roman word egter nie gepubliseer nie. “"Slaapvraat en Leander"” is ’n boek vir kleuters waarin Leander teen gevare en nare drome beskerm word deur Slaapvraat, ’n kreatuur kleiner as ’n beer maar groter as ’n kat. Die boek word ook in Engels vertaal as “"Bedbear and Leander"”.

“"Machadospoor"” is ’n roman vir volwassenes oor geweld op die grens, gesien uit die perspektief van inspekteur Du Toit, die verdrukker maar ook slagoffer. Die inspekteur ondersoek die dood van die stasiemeester en die ruwe boswerker Steyn se vrou, wat albei doodgetrap op die treinspore gevind word. Daar is nie konvensionele leidrade nie, slegs ’n spannende soektog te midde van ’n verkenning van die self wat vasgevang is binne die web van persoonlike en maatskaplike geweld. Soos die ondersoek verder, verdiep die probleem. Die titel verwys na die trein wat sonder moontlikheid van koersverandering op sy spoor voortstoom. Hierdie boek word in 1990 genomineer vir die Rapportprys. Hy vertaal self hierdie roman in Engels, wat as “"Machado"” by Penguin verskyn.

In 1996 word “"!Sit Oom Paul"” eervol vermeld tydens die toekenning van die C.N.A.-prys vir jeugboeke. Hierdie boek behandel die onlangse geskiedenis van die Afrikaner op vernuwende wyse deur ook aspekte soos tienerseks oor die kleurskeidslyn, prostitusie en opstand teen die Protestantse geloof by te trek. Die hoofkarakter Herman Human worstel met die grootword kwessies van tienerverhoudings, kattekwaad, grootmense se oneerlikheid, skynheiligheid, diskriminasie en voortrek van ander leerlinge en hy word al hoe meer rebels. Sy pa se voorbeeld help hom egter om te kies wat reg is en nie bloot korrek is nie en dat ’n mens met jou gewete moet kies, al is dit tot jou onmiddellike nadeel. Die titel van die boek verwys na die studentikose onreg wat rebelse studente die simbool van Afrikanerdom, Oom Paul, aandoen deur vir hom voetspore te verf reguit na die Royal Hotel se kroeg en al slingerend terug.

Saam met sy vrou skryf hy ook ’n boek oor haar kunstenaarpa, “"Esias Bosch"”.




</doc>
<doc id="114997" url="https://af.wikipedia.org/wiki?curid=114997" title="Phil du Plessis">
Phil du Plessis

Johannes (Phil) du Plessis (22 Maart 1944, Fouriesburg – 28 November 2011, Constantiaberg) was ’n dokter, violis, vryskutjoernalis en Afrikaanse digter.

Johannes (Phil) du Plessis is op 22 Maart 1944 in Fouriesburg in die Vrystaat (naby die grens van Lesotho) gebore as kind van die onderwyser Karel Erasmus du Plessis (oorspronklik van Petrusburg) en Hester Petronella Janse van Rensburg (oorspronklik van Kestell). Sy moeder is ’n kleinniggie van Hans van Rensburg, leier van die Ossewa-Brandwag. Hulle bly op die plaas Modderfontein buite die dorp en hy gaan skool op Viljoenskroon en later op Shannon buite Bloemfontein. Wanneer sy pa skoolinspekteur in houtwerk word, trek sy ouers na Kroonstad. Hy gaan skool aan Grey-kollege in Bloemfontein, waar hy by sy vioolonderwyser en bekende skrywer van memoires en dierestories, Victor Pohl, loseer. Pohl se dogter, die sangeres Martlé, en hy raak baie goeie vriende en haar dood in November 1967 raak hom diep. In 1961 matrikuleer hy in Bloemfontein aan Grey Kollege. Hierna studeer hy vanaf 1962 verder in die medisyne aan die Universiteit van Pretoria en kwalifiseer in 1968 as ’n geneesheer. Tydens sy universiteitsjare is hy aktief betrokke by musiek en ontvang vioolonderrig van Alan Solomon. Dit is ook in hierdie tyd wat hy deur die veiligheidspolisie gearresteer en vir ’n nag by John Vorster-plein aangehou word vir ondervraging.

Hy praktiseer vanaf 1969 tot 1972 op Stilfontein en dan op Crown Mines as geneesheer, waarna hy vir twee jaar (vanaf 1972 tot 1974) op Lüderitz in die destydse Suidwes-Afrika (nou Namibië) praktiseer. Hier woon hy in een van die ou Duitse huise van weleer en die omgewing, mense en atmosfeer maak ’n diep indruk op hom, wat later ook neerslag vind in sy poësie. In 1974 vestig hy hom in Kalkbaai naby Kaapstad in ’n Victoriaanse huis wat van omstreeks 1830 dateer en wat hy Liscard noem. Hy restoureer die huis, wat dan as ’n Nasionale Gedenkwaardigheid verklaar word. Hy het ’n besondere belangstelling in die psigoanalise en is vir ’n ruk by Valkenberg Hospitaal as kliniese assistent werksaam, waarna hy betrokke raak by ’n algemene praktyk as ’n psigiatriese aanstelling. Hy was die geneesheer van die Amerikaanse skrywer en antropoloog Robert Ardrey en sy vrou, die aktrise Berdine Grunewald, wat in St. James in Kaapstad kom aftree het.

As vryskutjoernalis beywer hy hom vir die bewaring van ons erfenis en van sy artikels oor musiek, opera, kuns, teater en bewaring verskyn in onder andere "Beeld", "Die Vaderland", "Rapport", "De Kat", "Buurman", "Insig", "New Nation", "Leadership" en "Die Woongids". Hy is ’n musiekkritikus vir "Die Burger", "Die Transvaler" en "The Argus".

As violis tree hy van sy studentejare gereeld in die openbaar op, as solis asook in die orkes van die Toonkunsakademie, die orkes van die Collegium Musicum en in kamergroepe. Hy doen verskeie musiekuitsendings oor Radio Suid-Afrika.

Die beeldende kunste is ook een van sy belangstellings en hy het ’n groot versameling. Hy is laat in sy lewe getroud met Catherine Lauga, ’n lektor in Frans aan die Universiteit van Kaapstad en het ’n stiefdogter, Elsa. Op 28 November 2011 is hy in die Constantiaberg Medi-Clinic oorlede nadat hy sedert Mei 2011 gereeld in en uit die hospitaal was.

Reeds gedurende sy skooljare begin hy poësie skryf en publiseer vir die eerste keer in 1965 in "Sestiger". Sy ontmoeting met die digter Wilhelm Knobel aan die Universiteit van Pretoria in 1964 motiveer hom om Afrikaans indringend te begin lees. In hierdie tyd maak hy ook kennis met De Waal Venter, Casper Schmidt en D.P.M. Botes, asook die Engelse digters Peter Horn en Walter Saunders. Op universiteit is hy ’n stigterlid van die tydskrif "Wurm", waarvan hy in 1967 saam met Marié Blomerus die redaksie waarneem.

Hy publiseer gedigte in die tydskrifte "Trek", "Sestiger", "Donga", "Inspan", "Stet", "Ensovoort", "Upstream", "De Arte", "Worp", "Tydskrif vir Letterkunde", "Standpunte", "Ophir", "Contrast", "Izwe" en "New Nation". In 1968 sluit hy ook aan by die redaksie van "New Nation". Na kontak met Vlaamse digters publiseer hy in "Labris", "Yang", "Argo" en "Artisjok", terwyl hy ook vir ’n ruk redakteur is van die tydskrifte "Izwe", "New Nation" en die Vlaamse blad "Argo". Sy musikale en literêre kritiek verskyn in "Die Transvaler" en "News / Check" en hy lewer ook boekresensies en praatjies oor die Afrikaanse radiodiens. Hy sien die taak van die skrywer as sosiale erosie en in sy kuns hanteer hy gereeld abstraksies en beoefen Dadaïsme, of anti-kuns, ’n beweging wat die voorloper was vir surrealisme en ook op die postmodernisme invloed uitgeoefen het. Hy herskep en gee gestalte aan die woord, wat nie kan stagneer nie maar ook nie werklik nuut kan wees nie. Die verlies van geliefdes aan die dood en die kwesbaarheid van die mens en sy vreugdes is ook ander belangrike temas in sy werk.

Sy eerste bundel is "Geskrifte om ’n houtgesig", waarin hy eksperimenteer met die mitologie en veral die Bybelverhale. Die vier afdelings van die bundel is "Totem", "Sewe gedigte vir Martlé" (waar Martlé die dogter van Victor Pohl is wat onverwags jonk oorlede is), "Credo" en "Eskaton". Die titel van die bundel word verklaar deur die totempaal van die Rooi Indiane, wat ’n primitiewe nieverbale beswerende objek is wat simbolies heenwys na dinge. Hy maak dan ook oorvloedig gebruik van verwysings, wat ongelukkig in baie gevalle nie verklarend nie maar eerder verduisterend inwerk op die verstaan van die gedig. Meeste van die gedigte word opgebou rondom ’n figuur, ’n ritueel, ’n beskouing uit die geskiedenis, die mitologie of die godsdiens, sodat ’n baie wye tematologie bestryk word. Die eenvoudige liefdesgedigte in die tweede afdeling ("Sewe gedigte vir Martl") en die gevoelvolle "21 Augustus 1968" (wat die bloedige Russiese inval in Tsjeggo-Slowakye in 1968 uitbeeld) is van die hoogtepunte in die bundel, veral oor die groter verstaanbaarheid en egte emosie daarvan.

"Die diep soet afgeronde stem van my dooies" bevat elegiese verse. Die gedigte ondersoek dood vanaf verskeie gesigspunte: spesifieke sterfgevalle, die tydsame vergaan van die land en die mens, lewe wat nie werklike lewe sou wees sonder die teenstelling met die dood nie, herrysenis en reïnkarnasie. Musiek speel ook ’n groot rol, met verwysings na musiekinstrumente en die vooropstelling van die treursang, die fado, die elegie en die lyklied. Ten spyte van die ietwat eenselwige tema en stemming is die bundel goed afgerond en is dit ’n goeie ontwikkeling vanaf sy debuut. Die bundel word opgedra aan sy vriend Wilhelm Knobel, wat kort tevore oorlede is en bevat ook "Afskeid aan Wilhelm", ’n tweeluik gedigte waarin hy hulde aan sy ontslape vriend bring. Hoogtepunte in die bundel is "Brief aan ’n swart koning" en veral die afdeling "Te deum: Lüderitzbucht". Hierin ondersoek hy in agt gedigte hierdie afgeleë en eensame landstreek om sin en betekenis te probeer kry en spreek God dan ook direk aan in hierdie soeke. Die bundeltitel word verkry uit "Genesis", die eerste gedig in hierdie siklus.

Wanneer twee uitgewers sy volgende bundel, "Lyksang", vir verskillende redes afkeur vir publikasie, gee hy die bundel self in afgerolde vorm uit. Hierin eksperimenteer hy met illustrasies uit beide die Tibettaanse boek van die dooies en Frazer se ondersoeke na die betekenis van die boom as deurlopende tema van die mitologie. Binne ’n jaar word die bundel, met heelwat wysigings, egter tog deur die uitgewer Perskor uitgegee. Soos die titel aandui word die klem op beide die dood en die sang of treurmare oor die dood gelê. Die bundel bevat dan ook verskeie verse aan afgestorwenes, waaronder ’n hele aantal gerig aan die afgestorwe digter Wilhelm Knobel. Du Plessis verduidelik dat die bundel ’n samevloeiing van drie temas is, naamlik die landskap, argaïese godsdienste en ook die hoekom en oorwinning van die dood "Ek sing waar ek staan" verteenwoordig groot vooruitgang op sy vorige bundels, veral in die taalgebruik, wat soberder en meer ekonomies is as die ietwat geswolle en aangedikte taal wat sy eerste bundels kenmerk. Die bundel ondersoek veral menslike eensaamheid, die tyd en die dood en dit word ’n eksistensiële ontginning van waar die digter hom in die wêreld bevind. Die titel van "Dae voor winter" sinspeel op die elegiese natuurpoësie van die bundel, veral die kort verse oor Kalkbaai. Daar is ook vrye vertalings van haikoes deur beroemde Japanse digters en van Patrick Cullinan se Engelse gedigte, terwyl die bundel ook in gesprek tree met die Middeleeuse Provençaalse digter Betran de Born. Die gedigte oor die erotiek en liefde is ’n hoogtepunt in hierdie bundel.

Na die publikasie van "Dae voor winter" verbreek hy sy bande met gevestigde uitgewers en gee daarna self bibliofiele uitgawes van sy gedigte uit, waarin die poësie gekombineer word met die werk van beeldende kunstenaars. "Openbaringe en Johannes" bevat tekeninge deur Braam Kruger. Hier speel die visioene wat Johannes in die Openbaring-boek van die Bybel sien, die bindende element. Die ses afdelings van die bundel word elkeen vergesel van ’n aanhaling uit die Bybel, wat die tema as eenheid deur die bundel trek. Dit is ’n doelbewuste poging van die digter om sy gevoelens oor die geweld in die land en die politieke situasie uit te druk in terme van die laaste Bybelboek. Die bundel berus dan ook op "Openbaring" in die Bybel as verwysingsraamwerk en die lewe van die digter, die Johannes (eerste naam van die digter) van die titel, wat self apokaliptiese visioene sien oor Suid-Afrika. Hierdie wisselspel tussen die Bybelse gegewe en die eietydse ondervinding word weerspieël deur die “en” van die bundeltitel. "Die rooi perd" is die eerste afdeling, waarin die wreedheid en geweld oorheers en die vrede en genade vir eers uitbly. In die gedig "Babilon" verbind die digter hierdie simboliese hoer uit die Bybel met ’n moderne moeder van die nasie, ’n Winnie Mandela-agtige figuur wat nie vir wreedhede terugdeins nie. "Mater Dolorosa" verwys na ’n vorige era toe die “rooi koningin” Victoria in onverskilligheid heers terwyl die vrou van generaal Piet Joubert smarte ly. Die tweede afdeling, "Die wit perd," behandel voorvalle uit die bloedige Middeleeuse godsdiensoorloë voortspruitend uit die Kruisvaarte en die stryd tussen die Christen Kruisvaarders en die Sarasene. Die Franse bedevaartsoord Vezelay dien as saamtrekkingspunt, aangesien volgens Rooms-Katolieke geloof die beendere van Maria Magdalena hier begrawe lê. "Die vaal perd" bevat gedigte uit die vertroude wêreld van Valsbaai, waarin die dood oorheers in beide die historiese perspektief ("Getuigskrif") en die hede se persoonlike verliese ("Dieter" en "Brief in rook", laasgenoemde ’n elegie vir Etienne Leroux met toespelings op veral die krap en Osiris in sy werk). "Die swart perd" is die vierde afdeling, waarin die persoonlike eensaamheid en die onmin tussen mense uitgebeeld word. Die twee slotafdelings is "Die nuwe Jerusalem" en "Die bruid", waarin sterk op die Bybelboek gesteun word vir ’n weergawe van die komende gelukstaat, al is hierdie staat meer persoonlik van aard. Hierdie bundel word in 1993 genomineer vir die Rapportprys. Een van sy gewildste werke, "Op Koueberg" (vrye verwerkings van die Sjinese digter Han-Sjan se werk), is aangevul met sketse deur Gus Ferguson. Hierdie Sjinese digter is reeds in Afrikaans bekend deur die werk en vertalings van Breyten Breytenbach en Petra Müller. In sy inleiding tot die bundel verklaar Du Plessis dat Han-Sjan (wat Koue Berg beteken) se byna driehonderd gedigte al is wat ons van hom weet of het. Uit die tekste kan ons aflei dat hy aan die einde van die agtste eeu, begin van die negende eeu geleef het en dat hy ’n vriend, die kok Sji Te, gehad het. Hy skryf sy gedigte sommer op bome, kranse of selfs die mure van huisies in die berge en die gedigte is hoofsaaklik ’n viering van die natuur, met ’n sterk mistieke toon. Vir hierdie bundel het Du Plessis Engelse vertalings verwerk van meer direkte gedigte sonder te veel verwysings.

"Engel uit die paradys" se illustrasies is van Hugo Slabber. Die aard van die bundel is "’n sonate in vier dele" en die musiekbeeld word volgehou deur die vier afdelings na musikale tempowisselings te vernoem. Die eerste afdeling ("nadenkend, stemmig") belig die spanning tussen die goeie en die bose, wat maklik omgeruil kan word. Dit beskryf die geboorte van die engel waarop die bundeltitel gebaseer is. Die tweede afdeling ("ligvoets en landelik") onderneem ’n sintuiglike reis deur die platteland van die Weskus, Namakwaland en die Richtersveld, waar die reis ook ondertone van sterflikheid en verganklikheid het. Daarna volg gedigte oor die homofiele liefde ("eers volks, dan onstuimig"), met die veroweraarsdrang wat uitloop op onvervuldheid na die hooggety van drif. Die laaste afdeling ("romanties en verlangend, maar met wisselende pas") bevat liefdesgedigte. Die bundel fokus meer op die persoonlike stemming met sye eie soort geweld, eerder as op die buitewêreld. "Nagjoernaal" se tekeninge en skilderye is van Judith Mason. Die bundel is ’n stel gedigte en digreekse waar ’n soektog geloods word na die Boeddha-pêrel van verhelderde insig, wat op die buiteblad en deur die teks figureer. Hierdie deursigtige pêrel is die vaartuig vir erotiese ekstase waardeur die sigbare wêreld gebore, gevier en getransendeer word. Inperking is ’n verdere motief, hetsy dit kolonialisme is of ’n sielsieke in ’n inrigting. Die terugkerende motiewe in sy werk van homo-erotiek en musiek is ook hier teenwoordig. Daar is ook gedigte en verwysings na verskeie ander skrywers, soos in "Thomas Stearns Eliot besoek homself in Little Gidding" en "Jorge Luis Borges bekyk sy wagter".

"Herakles by Valsbaai" bevat pentekeninge deur Jan Visser. Die Herakles van die titel verwys oënskynlik na ’n hedendaagse dwelmverslaafde met wie die verteller ’n verhouding het wat op noodlottige wyse eindig. Die eerste siklus gedigte, "Om te vergeet", het ’n sterk elegiese inslag. Soos in vele van sy ander bundels is daar ook ’n vers vir Wilhelm Knobel, "Die faun van Bethlehem". Die aantreklikste verse in die bundel is egter natuurindrukke van die Valsbaai kus, soos in "Noordoos".

Met sy laaste bundel keer hy terug na ’n hoofstroom uitgewer, hierdie keer Protea Boekhuis. "Woordweer" se titel gee reeds die spel weg wat binne die bundel gespeel word, want hier is weer woorde waarmee jy jou kan verweer en weer is die klimaat of omstandighede vir woorde. Die gedigte in die bundel handel onder andere oor herinneringe aan vriende, familie en verbygegane tye en vrye verwerkings van ander skrywers se werk, insluitende Lewis Carroll, Brecht en Gilgamesj. Hy eindig die bundel af met doodgekrapte gedigte (van Brecht in Afrikaans), wat die uitwissing van skryf simboliseer. Dit is relevant dat dit Brecht is, omdat Brecht die Nazi’s uitgedaag het om sy werk te verbrand en so uit te wis. Benewens die eksperimentele werk bevat "Woordweer" blues, ’n stadslegende ("Die fabel van die visserman en die klipvis"), proteseverse, ’n hermetiese vers ("Onbekende meisie in die Koesj – Arthur in die dodehuis"), praatstories, haikoes en gewone liriese verse.

Sy gedigte word in Engels vertaal deur Patrick Cullinan en in 1985 gepubliseer onder die titel "I sing where I stand".

Die vernaamste versamelbundel van die Afrikaanse poësie, "Groot verseboek", neem van sy gedigte op, terwyl dit ook in ander versamelbundels verskyn, waaronder "Die Afrikaanse poësie in ’n duisend en enkele gedigte", "Die mooiste Afrikaanse liefdesgedigte", "Nuwe verset", "The Penguin Book of Southern African Verse" (in vertaalde vorm), "Die dye trek die dye aan", "Liggaamlose taal" en "Goudaar".

In samewerking met Leon Rousseau en Daniël Hugo stel hy die bloemlesing "Nuwe verset" saam, waarin digters uitgenooi is om kommentaar te lewer oor die nuwe politieke bedeling en aspekte daarvan waarteen hulle beswaar het.

Werke wat uit sy pen verskyn sluit in:






</doc>
<doc id="114998" url="https://af.wikipedia.org/wiki?curid=114998" title="Hannah du Plessis">
Hannah du Plessis

Hannah du Plessis (*22 Februarie 1920, Albertinia – †20 April 1990, Pretoria) was ’n Afrikaanse skrywer van liefdesromans. Gedurende haar loopbaan publiseer sy meer as 50 liefdesverhale en word in 1985 deur die uitgewer J.P. van der Walt en Seuns bekroon vir haar volgehoue bydrae, hoë gehalte en die gewildheid van haar ontspanningsromans.

Johanna Maria van Zyl is op 22 Februarie 1920 op die historiese plaas Boplaas in die distrik Albertinia gebore. Hier gaan sy vir ses maande skool, waarna die gesin na Johannesburg verhuis. Haar hoërskoolopleiding ontvang sy aan die Hoër Volkskool op Heidelberg in die Transvaal, waar die bekende komponis Stephen Eyssen die hoof was en ’n liefde vir die letterkunde in haar aanwakker.

Sy trou in 1940 met C.M du Plessis en die egpaar het drie seuns en ’n dogter. Na haar eerste man se dood in 1978 trou sy in 1980 met kolonel A.B. Terblanche, maar neem nie hierdie van aan nie. Haar tweede man is agt jaar na die huwelik oorlede. Vir die laaste tien jaar van haar lewe bly sy op Gouritsmond naby George.

In die begin van 1984 het sy ’n ligte beroerte-aanval en skryf daarna baie moeiliker. Op 20 April 1990 is sy weens longontsteking in die Jakaranda Hospitaal in Pretoria oorlede

Sy is van jongs af lief vir lees en om haar eie stories te skep, maar begin eers in 1960 ernstig skryf. Sy spits haar hoofsaaklik toe op liefdesverhale, wat deur boekklubs versprei word.

In "Die weg van ’n arend" (1965) versorg Willa vir Susan du Rand, eienares van die groot huis op Voëlklip. Met haar sonnige geaardheid breek sy deur Susan se selfopgelegde bannelingskap en raak betrokke by haar lewe en verlede en dié van die ander inwoners op die dorp.

"Rusplek van die gode" (1968) is ’n spanningsroman. Die Vuurvlieg, ’n groot passasiersboot, loop op ’n koraalrif en al die passasiers sterf behalwe een-en-twintig in een van die reddingsbote. Nadat hulle dae lank op die see rondgedobber het, word hulle uitgespoel op ’n onbewoonde eiland iewers in die trope. Hier moet hulle oorleef en ’n nuwe tuiste skep.

"Ontwaking op Kroonbaai" (1969) skets die lewe en inwoners van hierdie dorpie, elkeen met sy eie verlangens, vrese en begeertes.

"Melodie" (1970) is ’n jong meisie uit die agterbuurt wat weens ’n sameloop van omstandighede by twee oujongkêrels, Henk en Bertie, in hulle woonstel gaan woon. Gou raak sy ingeburger en sorg vir die huislike take. Wanneer Henk weggaan, is sy en Bertie alleen in die woonstel.

"Heidi van die berg" (1972) vertel van Die Brei se gemeenskap in die berge, waar Koot en Sara met hulle drie aangenome kinders woon. Op ’n dag kom Koot met nog ’n klein vondeling by die huis aan, Heidi. Hy het haar bo in die berg gekry op ’n plek waar sy onmoontlik nie op haar eie kon kom nie, maar sy ly aan skok en geheueverlies. Niemand meld haar as vermis aan nie en soos die maande aanstap, kruip sy dieper in hulle harte in.

"Net die seemeeue weet" (1972) is ’n spanningsverhaal wat afspeel in die honderd jaar oue dorpie Westhaven.

In "Blomme vir Erica" (1973) het Soekie niks en niemand in die wêreld gehad nie, behalwe haar ou lappop. Sy het wel haar ouma gehad, maar sy het haar nooit gesoen nie. Sy het ook ’n oom Carl gehad by wie hulle gewoon het, en daar was tannie Saar en Erica, maar sy was nogtans in almal se pad. Toe word sy siek en sy vlug weg na tannie Rykie toe, waar die mooiste blomme in die hele wêreld groei. Op pad terug kry Erica haar en sien dat sy gehuil het, en toe begin baie dinge meteens verander, want daarna het Erica nie omgegee dat Soekie haar soen nie. Op ’n dag is Soekie verplig om haar lappop oop te maak, want haar ouma het gesê wanneer niemand haar die dag meer wil hê nie, moet sy die lappop oopmaak en kyk wat is binne.

In "Brug oor troebel water" (1973) huur Marisa ’n afgeleë strandhuis nadat haar verloofde haar in die steek gelaat het. Dokter Conrad Webb daag ook daar op en word saam met haar in die huis vasgekeer tydens die hewige reënstorm wat baie dae duur. Boonop daag daar nog ’n vreemde vrou ook op, waarna snaakse dinge begin gebeur.

In "’n Sluier vir Estelle" (1973) het Estelle geheueverlies nadat sy van ’n perd afgeval het en herken selfs nie haar man, Dave Lamont, en hulle seun Tim nie. Tim glo nie dat die perd haar afgegooi het nie, want sy is ’n baie goeie ruiter en waar hulle haar gekry het, was daar spore van ’n motor en van ’n man en ’n vrou. Iets snaaks het hier gebeur.

"Die geheim van Brunnental" (1974) vertel van die plaas Brunnental wat Karina Hancke van haar grootoom Frans Hancke erf. Hy bepaal dat sy ten minste ’n maand daar moet bly voordat sy besluit om dit sommer te verkoop. Saam met haar oom Wim en ’n paar vriende gaan sy dan soontoe, maar uit die staanspoor gebeur daar vreemde dinge. Die getroue Stefaans wat die plaas moet oppas verdwyn spoorloos en die ander werkers vertel dat hy bang geword het. Hulle hoor ’n waansinnige gelag in die nag, ’n gekap onder die huis en kry ’n kleipoppie vol spelde gesteek voor die buitekamer se deur. Dit is duidelik dat iemand hulle van die plaas af wil verwilder.

In "Merk van die akkedis" (1974) trou Walter Bohmann met Selma, maar hy het haar duidelik nie lief nie, want op hulle huweliksnag bespreek hy aparte kamers. Saam met hom gaan sy na die kasteel in die Namib-woestyn wat sy erfenis is, maar hier gebeur onheilspellende dinge, soos Rudi wat deur iemand van die krans afgestamp word en ’n geheim rondom die borsspeld in die vorm van die akkedis. Sy kan nie agterkom hoekom Walter met haar getrou het nie, maar raak dan op sy broer Anton verlief.

Nanette Cronjé se ouers is in "Tuin van geluk" (1974) klaarblyklik liewer vir plesier as vir haar, terwyl Oom Kowie Maartens so lief is vir sy twee stiefseuns dat ’n mens sou sê hulle is sy eie kinders. André Basson, een van die stiefseuns, raak verlief op haar, sonder dat sy dit besef.

"’n Bruid vir Koen" (1975) bring die boodskap dat ’n mens tog weer geluk kan vind al het jy die grootste fout van jou lewe gemaak. Tillie trou halsoorkop met Koen, maar die huwelik bring nie geluk nie. Koen het eintlik vir Rosa liefgehad, maar Rosa wou hom nog jare lank aan ’n lyntjie hou en Koen was haastig om te trou sodat hy sy erfenis kon kry. Tillie het ook geërf, maar sy kon haar erfenis ook eers kry as sy een-en-twintig word of voor die tyd trou. Toe vra Koen maar vir Tillie om met hom te trou en Tillie sê ja en hulle trou toe sommer haastig voor die landdros. Daarna was hulle vasgevang in die keuses wat hulle gemaak het.

In "Onder helder sterre" (1975) begin dinge na dekades op die klein vissersdorpie De Duin verander. Die skatryk sakeman Anton Bresler is betrokke in ’n motorongeluk net buite die dorp en word noodgedwonge in dokter Flip se spreekkamer en huis opgeneem, waar dokter Flip se dogter Sandra hom verpleeg. Anton wil ’n fabriek vir die bou van bote in die dorp oprig en sy vriendin, Norma Bates, kom ook op die dorp aan. Haar pa stel ’n nuwe jong dokter aan om hom te help en hy wil vir Sandra nuwe lewenswaardes aanleer.

"Pad van die eensames" (1975) is Andrea Stegmann se verhaal. Sy reis en woon saam met haar vader in die buiteland, waar hy verbonde is aan die diplomatieke diens. Op besoek aan Suid-Afrika gaan kuier sy by die Mullers, verlangse familie van haar, waar sy tydelik die huishouding vir hulle waarneem en betrokke raak by die broers en susters (Riaan, Susan, Pieter, Belinda en die tweeling) se lewens. Hier is sy gelukkig, maar Doreen Saunders maak die lewe vir haar warm en Andrea besef dat sy liewer moet padgee, al het sy ook haar hart hier verloor.

Na Leslie de Beer se tant Amanda in "Deur donker strome" (1976) oorlede is, behoort die plaas in die Kaap aan haar. Sy en haar tant Rykie gaan soontoe, maar die bediendes op die plaas laat dit duidelik blyk dat hulle nie welkom is nie en in die nag is daar geluide op die solder. Hulle ontmoet ook ’n verwaarloosde seuntjie langs die rivier, wat daarna gereeld by hulle kom eet, maar niemand weet waar hy vandaan kom of waar hy bly nie. Haar studentevriend, dokter Con du Randt, het toevallig ook ’n plaas daar naby, waarop hy hom wil kom vestig.

In "Die jare vorentoe" (1976) is Arinda Roux betrokke in ’n kort en uiters stormagtige huwelik. Na die dood van haar man aanvaar sy die pos as onderwyseres op Silwerduine om ’n nuwe begin te maak. Op haar eerste aand ontmoet sy die stuurse ou juffrou Stander, wat dieselfde nag aan ’n hartaanval sterf. Dit blyk dat hierdie verstokte oujongnooi iewers ’n dogter het. Arinda se nuwe werk en nuwe vriendekring hou haar baie besig en geleidelik besef sy dat gister werklik dood is en dat die lewe ander vreugde en geluk bied. Die verblyf op Silwerduine maak ’n hele paar draaie, totdat dit tot stilstand kom en sy die antwoord kry op baie van haar vrae.

In "Vaarwel aan gister" (1976) ontdek Arno Meyer dat die dogter van die buurplaas, Linda Benade, groot geword het. Sy was al die jare op hom verlief, met Dawid wat haar in hierdie tyd geduldig ondersteun het. Wanneer die lewe se storms haar tref, staan Arno afsydig daarteenoor en verander sy in ’n harde, ongenaakbare vrou en Dawid weet nie hoe om haar te waarsku nie.

"Drome van gister" (1977) is Wilma Bresler se verhaal. Nadat hulle vir drie jaar uitgegaan het en op die punt staan om te trou, raak André verlief op die mooi Theresa Moodie en die verhouding ly skipbreuk. Sy gaan kuier op die wingerdplaas van die Mosterts, ou vriende van haar ouers. Die plaasbestuurder is Kobus, wie se verloofde Babie in ’n motorongeluk oorlede is. Ook op die plaas is Wikus, Kobus se neef, wat saam met Babie in die ongeluk betrokke was.

"Die juwele van Excelsior" (1977) is ’n ou Kaapse verhaal. Cleonie Dure kom Kaap toe met die verwagting om ’n rustige lewe by haar oom Con la Grange op sy plaas Excelsior te lei. Op Excelsior gaan dit egter rof, want daar is in die nag mense in die huis en haar neef André word gewond. Daar gaan ’n lig vir haar op wanneer sy hoor van die juwele van Excelsior.

In "Onheil oor die hawe" (1977) sterf ou dokter Louw Schoeman se enigste kind en sy vrou. Mientjie besluit om haar as verpleegster te bekwaam en so haar oupa by te staan by Die Hawe, die huis wat geslagte lank al aan die Schoemans behoort. Voordat sy haar opleiding voltooi word haar oupa siek en sy staak haar studies en pas hom op tot met sy dood, waarna sy Die Hawe in ’n vakansieplaas omskep. Uiteenlopende mense kom hier uitspan, ook die afsydige Denys Davel en sy dogtertjie Santjie.

In "Vrug van die najaar" (1977) is Dina Myburgh en Henk Maré geliefdes, maar Henk verdwyn net een dag om na sy peetpa in Australië te gaan soek en sy hoor nie weer iets van hom nie. Na die dood van haar pa trou sy met Eben, maar na die troue leer sy die ware Eben ken en besef dat sy hom nooit werklik lief gehad het nie. Dan daag ’n vreemde vrou op uit die verre verlede wat haar baie graag wil sien en soos ’n skim verskyn Henk Maré ook weer.

"Tanya" (1978) word uit haar werk ontslaan omdat haar sieklike ma, Amanda, haar gedurig by die werk lastig val. Haar ma kontak nou haar broer Bart, met wie sy in geen jare kontak gehad het nie. Hy willig in dat sy by hom kan kom bly, maar Tanya moet saamkom en die huishouding vir hom behartig. Sy ontmoet hier vir dokter Leon Basson, maar vind in hierdie tyd uit dat sy ’n buite-egtelike kind is. Boonop sien tant Serena en haar hooghartige seun Conroy op haar neer en wag hierdie twee angstig vir oom Bart om te sterf sodat hulle kan erf.

"’n Bloeisel vir Minda" (1979) is Minda Joubert se storie. Haar man Fred sterf in ’n motorongeluk, maar hulle huwelik was reeds op die rotse. Minda is egter geskok toe sy uitvind dat Fred verskeie verhoudings met ander vrouens gehad het, dat hy maande lank nie meer gewerk het nie en dat hy oral geld geleen het om aan die lewe te bly. Fred het ook by ’n tante van hom, wat ’n plasie naby Bergloop het, geld geleen en die tante verkeer nou in groot geldelike nood. Minda en haar getroue vriendin, Miems Fick, vertrek Bergloop toe, waar hulle die tante in haglike omstandighede aantref. Hulle besluit om daar te bly, van Minda se erfgeld te gebruik en vir tant Marta te help om haar plasie weer aan die gang te kry. Henk du Preez beskuldig egter vir Minda dat dit haar skuld is dat Fred vir arme tant Marta so bedrieg het en sy kan die man nie verdra nie. Sy ontmoet ook vir Bertie en voel aangetrokke tot hom. Wanneer Henk se meisie uit die stad, Bernice, kom kuier, kan Minda egter nie haar gevoelens verklaar nie.

"In die skadu van jou liefde" (1979) is ’n verhaal oor die vreugde en pyn van ’n eerste liefde. Op die Vaalrivier se walle, in die skadu van wilgerbome, raak Salomie en Jurgen verlief. Salomie troetel hierdie liefde en slegs Herman weet daarvan want hy is soos ’n eie broer. Salomie en Jurgen droom saam drome, maar dan gryp die noodlot in die vorm van Susan de Witt in en hulle word van mekaar geskei.

"Kinkels van die noodlot" (1980) is ’n romantiese avontuurverhaal. Santie Meyer raak onmiddellik verlief toe sy die aantreklike blonde man in die hotel op Sandvlei sien, waar sy haar oom Paul se ontvangdame was. Sy besef egter dit is ’n hopelose liefde, want hulle sou tog nooit kon trou nie. Santie sien een nag ’n motor sonder ligte in die donker verbykom met ’n man en ’n vrou in, met die vrou se kop op die man se skouer. Later, toe Sue Parker ontvoer is, het sy weer aan die voorval gedink. Op ’n wandeling sien sy meneer Grant se leë dubbelverdiepinghuis met die daktorinkie en die bome en struike wat wild groei tot teen die huis. Dit is mooi, maar spookagtig, en sy sien iets in die torinkie beweeg. Sy het toe nie kon dink dat sy een verskriklike nag alleen in die leë huis in gevaar sou verkeer nie.

Colene se oupa jaag haar ma in "Bloeisels en wildeals" (1982) uit die huis omdat sy met ’n visserman wou trou en Colene word vervreemd van haar Deysel-familie groot. Wanneer sy na Dasklip gaan om daar onderwys te gee, is dit duidelik dat iemand haar wil laat verongeluk. Sy word agtervolg in die bosse, klippe word van die rotse op haar afgerol en iemand draai die moere van een van haar motor se wiele los. Colene gaan besoek haar oupa en hulle raak versoen, maar kort daarna sterf haar oupa en haar niggie, Maria, verdwyn.

In "’n Masker oor my drome" (1983) kry Irma ’n nuwe buurman, die skrywer Sydney Hilton. Naby Irma woon ook Stan Howard en sy stiefma. Irma was jare gelede verlief op Stan, maar hy was intussen in ’n vliegongeluk betrokke waarin sy halfbroer Steve dood is. Stan het baie verander hierna en ly ook aan geheueverlies. Dan daag Steve se vrou daar op en Stan herken haar dadelik, al het hy haar nooit geken nie. Daar is ook nog die huishoudster Ems en haar pa wat nie wil toelaat dat sy iets met mans te doene moet hê nie.

In 1985 ontvang sy ’n toekenning van die uitgewer J.P. van der Walt en Seuns vir haar volgehoue bydrae, hoë gehalte en gewildheid van haar ontspanningsromans.

Werke wat uit haar pen verskyn sluit in:


</doc>
<doc id="114999" url="https://af.wikipedia.org/wiki?curid=114999" title="Ultimatumboom">
Ultimatumboom

Onder die Ultimatumboom is aan die Zoeloe-koning Cetewayo 'n ultimatum gerig wat gelei het tot die Anglo-Zoeloeoorlog van 1878–79 en die einde van 'n onafhanklike Zoeloe-koninkryk.

Die Ultimatumboom is in die Harold Johnson-natuurreservaat, op die suidelike oewer van die Tugelarivier, naby die John Ross-brug en 6 km van die see. Dit staan net onderkant Fort Pearson waar vroeër 'n pont was.

Die boom is 'n wildevyeboom, ("Ficus sonderi") en is in 1950 tot monument verklaar. In 1987 is dit amper deur 'n sikloon vernietig.

In 1878 het die geskille tussen die Zoeloes en die Britse regering in Natal en Transvaal 'n hoogtepunt bereik. Die probleem het onder andere sogenaamd gegaan oor die grens tussen Transvaal en Zoeloeland. Die werklike rede was die vrees wat die Engelse gehad het vir 'n te sterk Zoeloeland op die grens van Natal en Transvaal.

Op 11 Desember 1878 is Henry Bartle Frere se ultimatum aan Cetewayo se afgevaardigdes Vumandaba en John Dunn onder hierdie boom voorgelees in die aanwesigheid van Theophilus Shepstone, Charles Brownlee en Henry Francis Fynn, die Britse verteenwoordigers. Daarvolgens moes Cetewayo sy tradisionele militêre stelsel laat vaar, sy leër ontbind, sendelinge toelaat om terug te keer na Zoeloeland, 'n Britse verteenwoordiger huisves by sy kraal, sekere persone uitlewer wat deur die Britte van moord verdink is en boonop 500 beeste as “boete” vir beweerde gesteelde vee betaal. Aan hierdie eise kon die koning en sy trotse volk onmoontlik voldoen. Toe na 30 dae geen antwoord van Cetewayo ontvang is nie, het lord Chelmsford (Frederick Augustus Thesiger, 2de Baron van Chelmsford) en sy krygsmag Zoeloeland binnegeval.
Hierdie oorlog is bewerkstellig om die bedreiging wat 'n te sterk Zoeloeland ingehou het uit te skakel en om Zoeloeland by Natal in te lyf.



</doc>
<doc id="115001" url="https://af.wikipedia.org/wiki?curid=115001" title="Elizabeth du Toit">
Elizabeth du Toit

Elizabeth C.M. du Toit (2 Januarie 1925, Zastron –† 1964, Amerika) is ’n Afrikaanse digter en skrywer en dogter van dr. S.J. du Toit, eweneens ’n Afrikaanse digter.

Elizabeth Catharina Maria du Toit is op 2 Januarie 1925 op Zastron in die Vrystaat gebore. Haar vader was dr. S.J. du Toit, wat hoofinspekteur van onderwys in die Vrystaat was, en haar moeder is Miemie du Toit, wat self ook skrywer was. Haar ouers noem haar Prutske en sy is onder hierdie naam by haar vriende bekend. Sy word groot op Dealesville en gaan skool op Frankfort en aan die Sentraal Hoërskool in Bloemfontein, waar sy in 1940 op vyftienjarige ouderdom met onderskeiding matrikuleer. Sy studeer vanaf 1941 verder aan die Universiteitskollege van die Oranje-Vrystaat en behaal in 1943 die B.Sc.-graad met lof, met hoofvakke Sielkunde en Wiskunde. Die Universiteit van Suid-Afrika ken op grond hiervan ’n merietebeurs aan haar toe. Sy sit haar studies voort aan die Universiteit van Stellenbosch en behaal in 1945 die M.A.-graad in Sielkunde met lof.

Hierna neem sy vir agtien maande ’n betrekking as lektrise in Sielkunde aan die Universiteitskollege van die Oranje-Vrystaat. Die Nasionale Personeelnavorsingsburo in Johannesburg neem haar hierna in diens en sy werk hier vir ’n jaar onder direksie van dr. S Biesheuvel. Die Wetenskaplike- en Nywerheidsnavorsingsraad ken ’n Na-Magisterbeurs aan haar toe vir ’n navorsingsprojek op die gebied van die Kliniese en Abnormale Sielkunde, wat sy dan onder leiding van prof. dr. A.J. la Grange aan die Universiteit van Pretoria voltooi. Met haar proefskrif "Abstract reasoning ability as measured by the Raven progressive matrices test 1938, in various clinical syndromes" behaal sy dan in 1954 die D.Phil.-graad in Sielkunde aan hierdie universiteit. Sy dien ook op die Sielkundige Komitee van die Suid-Afrikaanse Akademie vir Taal, Wetenskap en Kuns, wat die vakkundige woordelys oor Sielkunde opstel. Later verwerf sy ’n beurs vir ’n studiereis na Amerika, waar sy ’n pos aangebied word by ’n hospitaal vir sielsiekes, ’n betrekking wat sy in 1962 opneem. Sy is in 1964 in Amerika aan onbekende oorsake oorlede.

Haar digdebuut met "In die verbygaan" in 1945 word oor die algemeen nie positief beoordeel nie met die beswaar dat dit hoofsaaklik jeugdige gemoedstemminge bevat, met beperkte beskrywingsvermoë en beelding. Dit is veral haar gebruik van eenselwige beelde getipeer deur ’n voorliefde vir bleek en geel kleure wat haar beperkings as digteres in hierdie stadium van haar ontwikkeling tipeer.

Haar nagelate verse in "Towertuin" gaan grootliks ongemerk verby. Soos die digter Daniël Hugo in ’n insiggewende artikel egter aantoon, is sy nietemin een van die weinige digters in Afrikaans wat die Franse versvorme soos die villanelle, en die verskillende vorme van rondeel (triolet, Orléans-rondeel en rondeau) bemeester en is op hierdie gebied een van die voorlopers in die Afrikaanse poësie.

Van haar gedigte word opgeneem in Gerrit Komrij se omvangryke bloemlesing "Die Afrikaanse poësie in ’n duisend en enkele gedigte" en ook in ander versamelbundels, insluitende "Afrikaanse natuurpoësie".

Sy skryf ook kortverhale, wat sy in "Gewondes" saambundel. Hierdie verhale het almal ’n sielkundige inslag, met belewenisse van fisiese of geestelike pyn wat na heling hunker.

Werke wat uit haar pen verskyn sluit in:





</doc>
<doc id="115002" url="https://af.wikipedia.org/wiki?curid=115002" title="P.J.G. de Vos">
P.J.G. de Vos

P.J.G. de Vos (*29 Oktober 1842, Worcester – † 31 Oktober 1931, Stellenbosch) was die tweede hoogleraar aan die Teologiese Kweekskool op Stellenbosch en ’n taalstryder, wat as voorsitter van die Suid-Afrikaanse Taalbond hom beywer het vir die behoud van Nederlands (en later Afrikaans) in Suid-Afrika.

Pieter Jacobus Gerhard de Vos is op 29 Oktober 1842 op die plaas Olifantsberg in die distrik Worcester gebore as een van twaalf kinders van Jacob de Vos en Anna Elizabeth Hugo. As sewentienjarige vertrek hy na Kaapstad vir voorbereidende studies aan die South African College (later die Universiteit van Kaapstad), waarna hy verder studeer aan die Kweekskool op Stellenbosch. Hy is ná die later beroemde hoofregter lord De Villiers die eerste student aan die Kweekskool. In 1862 skryf hy die toelatingseksamen en kry sy teologiese onderrig by John Murray. Die agting wat sy medestudente vir hom het blyk uit ’n geskenk van ’n silwer-inkkoker wat hulle aan hom met sy vertrek daar gee. Vanaf 1865 tot 1866 sit hy sy studies voort aan die New College of the Free Church in Edinburgh in Skotland en hy promoveer op 7 Junie 1866. Hierna spandeer hy ook ’n paar maande as student in Utrecht en na sy terugkeer na Suid-Afrika op 12 September 1866 stel hy homself beroepbaar. Hy ontvang dadelik vyf beroepe, waaruit hy die gemeente van Piketberg verkies. Op 10 Maart 1867 word hy hier in die amp bevestig en hier is hy ook getroud met Anna Margaretha Brink. Die egpaar het drie dogters, Anna wat later met George Hofmeyr getroud is, Lily de Vos en mevrou Sannie Broers.

Die onderwystoestande op Piketberg was onbevredigend, met ’n skoolkommissie wat hulleself verkies het: die biskop van die Anglikaanse Kerk, die magistraat en die magistraatsklerk, met geen voorsiening vir onderrig in Hollands nie. De Vos se vertoë na die regering in die Kaap is vrugteloos, waarna hy sy eie Hollandse kerkskool stig met behulp van die gemeentelede. Vanaf 1871 bedien hy die gemeente op Caledon en neem dan in 1881 ’n beroep aan na Riversdal. Na die dood van John Murray word hy in 1882 slegs die tweede professor in Dogmatiek aan die Teologiese Kweekskool aan die Victoria-Kollege (later die Universiteit van Stellenbosch), ’n posisie wat hy van 1882 tot met sy aftrede in 1919 beklee. Van 1919 tot met sy dood in 1931 is hy kanselier van die Universiteit van Stellenbosch.

Hy is vanaf 1885 tot 1905 lid van die Raad van die Victoria-Kollege. Op 31 Oktober 1890 is hy een van die stigters van die Suid-Afrikaanse Taalbond in Kaapstad en hy is vir twintig jaar die voorsitter van hierdie liggaam. Op die volkskongres wat in 1900 op Graaff-Reinet gehou is, word hy afgevaardig om na Europa te gaan om ’n poging aan te wend om deur openbare vergaderings die Engelse volk te oortuig om die Anglo-Boereoorlog te staak en nie die Boererepublieke hulle onafhanklikheid te ontneem nie. Hy stig die De Vos-tehuis in Goodwood, ’n inrigting waar minder gegoede spoorwegwerkers ’n heenkome kan vind. Op Stellenbosch is hy ook instrumenteel in die oprigting van Huis Industria, waar behoeftige kinders onderrig kon ontvang in die praktyk van die landbou. Hy is op 1 Oktober 1931 op Stellenbosch oorlede.

As aktiewe lid van die Taalbond maak hy aanvanklik saam met W.J. Viljoen voorbrand vir die vereenvoudigde spelling en taalreëls van Nederlands. Hy skryf die belangrike betoog "De Afrikaander en zijn taal", wat op 2 April 1906 by die Hollandsch-Afrikaansche Uitgevers-Maatschappij (HAUM) gepubliseer word, waarin hy voorbrand maak vir die Afrikaner se eie taal om erken te word, eerder as ’n eentalige Engelse samelewing. Die Afrikaner se eie taal beskou hy in hierdie stadium as die vereenvoudigde Nederlands, maar hy laat ook ruimte vir Afrikaans. Sy gevoel in ’n brief aan "Ons Land" is egter dat daar afgesien moet word van Afrikaans as skryftaal, om so groter eensgesindheid te bewerkstellig. Veel later steun hy Afrikaans egter meer aktief.

In 1904 word hy benoem tot lid van die Maatschappij der Nederlandsche Letterkunde. Na sy aftrede in 1919 word hy deur die Universiteit van Stellenbosch as kanselier verkies en hierdie universiteit ken in dieselfde jaar ’n eredoktoraat in die lettere aan hom toe.

Werke wat uit sy pen verskyn sluit in:




</doc>
<doc id="115003" url="https://af.wikipedia.org/wiki?curid=115003" title="Pienkes du Plessis">
Pienkes du Plessis

Pienkes du Plessis (*1935 -) is ’n sakeman en Afrikaanse skrywer. Hoewel sy 'regte' naam Gert van Eeden du Plessis is, skryf hy onder sy noemnaam Pienkes. Hy maak ook van die skuilnaam Gerrit du Plessis gebruik.

Gert van Eeden du Plessis (algemeen bekend as Pienkes) is in 1935 gebore en word groot op ’n plaas in Vaalharts in die Noord-Kaap, tussen Kimberley en Vryburg. Hy matrikuleer aan die Hoër Volkskool Potchefstroom en studeer aan die Potchefstroomse Universiteit vir Christelike Hoër Onderwys, waar hy hom as onderwyser bekwaam. Na drie jaar in die onderwys in Johannesburg sluit hy as omroeper-regisseur by die Suid-Afrikaanse Uitsaaikorporasie (SAUK) in Durban aan. In 1964 is hy medestigter van Motorvia, later ’n beduidende rolspeler in Suid-Afrika se vervoerbedryf. Na tien jaar in Durban keer hy terug na Johannesburg, waar hy uiteindelik vir 35 jaar sal bly. Hy verkoop sy sakebelange in 1990 en raak toenemend betrokke in wild- en natuurbewaring. So is hy die stigter van die Welgevonden-wildreservaat in die Waterberge. Hy is ook medestigter van die Aardklop Kunstefees en van Helpmekaar Kollege, een van die eerste Afrikaanse privaatskole onder die nuwe politieke bedeling. Hy is getroud met Lizzie Redelinghuys, ook van Vaalharts en Potchefstroom en hulle het drie kinders, ’n seun (Werner) en twee dogters (Janie en Karen). Sy dogter Janie word later self bekend as televisie-aanbieder en aktrise. Na aftrede bly hy en sy vrou in Somerset-Wes.

Hy begin skryf terwyl hy by die SAUK werk en tientalle radiodramas, tydskrifverhale en vervolgverhale sien die lig, onder verskeie skuilname, waaronder Gerrit du Plessis. Dit is egter eers met die publikasie van sy kampvuurstories in die bundel “"Duinestories"” wat hy groter bekendheid verwerf. Hierin skryf hy geestige stories wat hoofsaaklik oor jag handel maar weens die gesellige verteltrant aanklank by ’n baie breër publiek vind. Hierdie bundel, met ’n paar ekstra verhale as toegif, word heruitgegee onder die titel “"Die perdekombers en ander stories uit die jagveld"”. “"Anderkant duskant"” is ’n roman wat tussen die dertiger- en vyftigerjare van die twintigste eeu in Jurieskloof afspeel, in ’n tydvak toe rassisme nog hoogty vier. Coen Rheeder is een van die min wat kans kry om aan Jurieskloof te ontsnap, maar word deur ramp op ramp agtervolg. Naby Jurieskloof is ’n swart trustgebied met ’n wit Roomse pedofielpriester. Terwyl Coen teen die rampe stry, beplan Dikgo Legatlo sy wraak teen die witmense nadat hy as klein seuntjie moes sien hoe wit boere sy pa wreed aanrand. “"Ek ken jou"” is ’n spanningsverhaal wat die intriges van die sakewêreld as agtergrond het.  Ongewoon is die gebruik van twee ek-vertellers, die slagoffer en die moordenaar. Wilhelm is die slagoffer wat alles probeer om aan die lewe te bly, terwyl die moordenaar ewe vasberade is om hom dood te maak. “"Die man"” bevat vyf sketse, met “"Die man wat so eerlik was"” wat in 1964 as kortverhaal in "Sarie Marais" verskyn het. Twee ander sketse is aanvanklik as radiodramas uitgesaai.

Verskeie van sy dramas en radiodramas word op die webwerf LitNet-spens gepubliseer, insluitende “"Septemberreën"”, “"Lekker is ’n vinger lank"” en “"Die man uit een stuk"”. Die radiodrama “"Septemberreën"” word reeds in 1963 uitgesaai. Hierin daal vier persone met ’n hysbak die aarde in. Elkeen het sy eie siening van wat besig is om te gebeur en wat aan die einde gaan gebeur. “"Lekker is ’n vinger lank"” is ’n politiek inkorrekte klug, met vier uiteenlopende karakters (’n geleerde oom uit Pretoria, ’n gay kêreltjie uit Sandton, ’n AWB-boer uit Ventersdorp en ’n tert uit Bloemfontein) wat saam by Petrus se poort beland. Die poortwag is egter bruin. In die radiodrama “"Die man uit een stuk"” (wat in 2010 deur Radiosondergrense uitgesaai word) veg drie ou mans om hulle maatskappy, Vista Konsultante, van bankrotskap te red. Volgens die ouditeur is die maatskappy egter reeds bankrot met geen hoop op redding nie. Die maatskappy het ’n trotse geskiedenis en die voorsitter is ’n bekende man in die reklamewêreld. Hy is op die raad van die handelskamer en dien in talle komitees en hy is nie van plan om saam met sy maatskappy ten gronde te gaan nie.





</doc>
<doc id="115004" url="https://af.wikipedia.org/wiki?curid=115004" title="Wikus du Toit">
Wikus du Toit

Wikus du Toit is ’n senior lektor in Filmmusiek aan AFDA (South African School of Motion Picture and Live Performance) en ’n Afrikaanse akteur en dramaturg.

Johannes Lodewikus du Toit is op 18 Junie 1972 in Bethal in Mpumalanga gebore. Hy gaan op sy geboortedorp skool en matrikuleer aan die Hoërskool Hoogenhout. Na sy nasionale diensplig aan die Lugmaggimnasium op Valhalla naby Pretoria, voltooi hy sy Graad VIII Musiekeksamen aan die Universiteit van Suid-Afrika. Hy studeer aanvanklik argitektuur, maar verander dan van studierigting en skakel oor na Drama. Hy skryf in vir die Nasionale Diploma in Drama aan die Technikon Pretoria (later die Tshwane Universiteit van Tegnologie) en behaal hier sy B.Tech. Drama-graad en sy M.Tech. Drama-graad (cum laude) oor die ontwikkeling van kabaret in Suid-Afrika. Daarna woon hy kursusse in koormusiek by aan die Universiteit van Graz in Oostenryk en hy studeer ook onder John Kander (van “"Chicago"”-faam) aan die New York Universiteit.

Benewens akteur is hy ’n besonder veelsydige kunstenaar wat sy merk maak as komponis, sanger en skrywer. As akteur tree hy op in meer as vyftig verhoogproduksies, tien televisiereekse en vier films. Van sy rolle op televisie sluit in “"Egoli"” en “"Proesstraat"” en op die verhoog tree hy op in onder andere “"Brakanjan"”. Verder vertolk hy rolle in die rolprente “"Stander"”, “"A case of murder"” en “"Semi-soet"”. Hy is die wenner van Vita Toekennings in 2001 as akteur vir sy spel in “"El Grande de Coca-Cola”" en in 2002 in “"play@risk"”. In 1995 kry hy ook ’n ATKV Crescendo Toekenning vir sang. Verder is hy betrokke in regie en kry twee Aardvark-nominasies by die Aardklop-Kunstefees vir sy teks en regie van Elzabé Zietsman se vertoning “"smallchange”." Hy dien per geleentheid op Innibos-Kunstefees se keuringspaneel, is ’n beoordelaar vir die KKNK se Kanna-pryse en is ook ’n SAMA-beoordelaar. Hy is senior lektor in Filmmusiek aan die Suid-Afrikaanse Filmskool (AFDA) in Auckland Park en woon in Killarney in Johannesburg.

In 1997 wen hy ’n De Kat Toekenning by die Klein Karoo Nasionale Kunstefees vir sy kabaret “"Ses"”. Die Afrikaanse musiekspel “"Antjie Somers”", waarvan hy die mede-komponis is, wen in 2000 ’n Fleur de Cap-toekenning vir beste musiekspel. In 2002 verower sy kabaret “"Tien gesprekke oor die man wat nie wou huil nie"” die KKNK/Nagtegaal Teksskryfkompetisie by die KKNK. Die komedie “"Sing"” word in 2008 die eerste keer op die planke gebring. Die stuk speel af tydens Lodewyk XIV, die Franse sonkoning, se bewind. Twee onderdane wag vir die koning se minnares, Madame Ratuur, om op te daag vir ’n sangles, maar word beveel om haar van kant te maak. In 2009 is “"Kaptein Geluk"” op die kortlys vir die toekenning van die Nagtegaalprys vir nuwe dramatekste en dit word uiteindelik met die tweede prys bekroon. Die tema hiervan is verhoudings en die aftakeling en persoonlike groei wat daarmee gepaardgaan. “"Sirkus"” beskryf ’n mensvretende sirkus wat ’n klein dorpie binneval. Hy skryf ook die televisiereeks “"Roer jou voete"”.




</doc>
<doc id="115005" url="https://af.wikipedia.org/wiki?curid=115005" title="Annette Mocke">
Annette Mocke

Annette Mocke is die skrywersnaam van Anna Magdalena Barnard (1914–1998). Sy was 'n Afrikaanse skrywer van liefdesromans en verskeie romans oor die Anglo-Boereoorlog en was 'n suster van die digter S. Ignatius Mocke.

Anna Magdalena (Annette) Mocke is op 23 Januarie 1914 op Frankfort in die Vrystaat gebore. Sy was een van nege kinders van Ernst Jacobus Mocke (1881–1956) en Petronella Susanna Maria Potgieter (1883–1963). Sy het vier broers en vier susters gehad. Een van haar broers was die digter S. Ignatius Mocke. Sy trou met Jacobus Barnard en hulle het vyf kinders (Paul, Marieta, Annette, Mariana en Errie). Op 29 Julie 1998 is sy in Randburg oorlede.

Baie van haar kortverhale verskyn in "Die Brandwag". Sy skryf 25 oorlog- en liefdesromans. In “"Brood op die water"” sien mense neer op Lena Scheepers omdat sy van Blikkiesdorp af kom. Sy skep vir haar ’n alternatiewe persoonlikheid en word die geheimsinnige Irene Vorster wat duisende bewonderaars het. Dan verskyn iemand in haar lewe vir wie sy nie geheime kan wegsteek nie. “"Uit duisende lewens"” is ’n kortverhaalbundel.




</doc>
<doc id="115007" url="https://af.wikipedia.org/wiki?curid=115007" title="Nel Swart">
Nel Swart

Nel Swart (* 9 Julie 1928, Rotterdam - † 2005, Ermelo) was ’n Afrikaanse skrywer wat die M.E.R.-prys en ATKV-Kinderboektoekenning ontvang vir haar boek "Elk vir mekander". Sy skryf ook jeugverhale en liefdesverhale onder die name Jo Jooste en onder die naam Nelly Beekman skryf sy kinderverhale.

Petronella Beekman is op 9 Julie 1928 in Rotterdam in Nederland gebore as oudste kind van die timmerman Pieter Beekman en Ans Beekman. Sy word vernoem na haar vader en haar noemnaam het Nelly geword wat later verkort is tot Nel. Later word ’n broer, Henk, gebore.

Op Rotterdam begin Nel se skoolopleiding, waar sy eers na die kleuterskool gaan en daarna na die “grote school”. In Mei 1936 immigreer haar vader na Suid-Afrika nadat hy vir drie jaar in Nederland werkloos was en van staatshulp moes leef. Hy vestig hom op Ermelo, waar sy neef gewoon het en hom verseker het dat hy daar werk sou kon kry. Teen November 1936 het hy genoeg geld gespaar om sy vrou en twee kinders ook per skip na Suid-Afrika te laat kom, waar hulle in Kaapstad voet aan wal sit en daarna in Ermelo gevestig word. Haar skoolopleiding ontvang sy dan vanaf graad twee op Ermelo. Weens haar pa se werk trek hulle aanvanklik baie rond en sy gaan dan so in 1938 skool op Pongola en tussen 1938 en 1940 op Amsterdam in Oos-Transvaal. Daarna is hulle terug na Ermelo, waar sy na die Van der Merwe Laerskool gaan. Hiervandaan is hulle na Tzaneen en vir vyf kwartale is sy in die koshuis op Merensky. Hulle trek terug na Ermelo en sy matrikuleer in 1946 aan die Hoërskool Ermelo. Die agtergrond van hierdie jare skets sy in die vervolgverhaal "Die duiwel is los", wat baie jare later in "Sarie" verskyn en ook in boekvorm uitgegee word.

Na skool spandeer sy ’n jaar aan die Convent of the Sacred Heart om haar te bekwaam in tik, snelskrif en shorthand en werk dan as tikster by die Landbank. In 1948 besoek die gesin Nederland om die familiebande te verstewig en terug in Ermelo werk sy hierna vir vier jaar by die prokureursfirma Bekker Brink en Brink as tikster.

Sy is in 1954 getroud met die boer Hendrik Johannes (Hennie) Swart. Hulle verhuis na Komatipoort se distrik, waar hulle drie seuns gebore word. Na ’n paar jaar trek hulle na Moosrivier, die sitrus en druiwe landgoed van oud-minister Hendrik Schoeman, waar Hennie vir veertien jaar bestuurder is en Nel in die kantoor werk met administrasie. Die seuns behaal hier op Groblersdal almal hulle matriek en daarna verhuis hulle weer, terug na Ermelo, waar Hennie in diens tree van die Stadsraad. Sy tree weer in diens van die prokureursfirma Bekker Brink en Brink, waarna sy in 1983 ’n besigheid saam met ’n vennoot begin om vermiste persone op te spoor. Hennie tree af in Maart 1993 en na aftrede bly hulle steeds op Ermelo. Sy is die stigter van die Ermelo Leeskring.

Nel Swart is in 2005 op Ermelo oorlede.

Sy begin skryf as matriekdogter en ’n artikelreeks word deur die Nederlandse tydskrif "Libelle" gepubliseer. Daarna volg ’n kortverhaal vir "Sarie" en dan verskeie kortverhale en vervolgverhale vir tydskrifte soos "Sarie", "Huisgenoot", "Keur" en "Landbouweekblad", terwyl sy ook romans en boeke vir boekklubs lewer en ook ’n operette skryf wat baie suksesvol opgevoer word.

Aanvanklik skryf sy onder die naam Nelly Beekman. Haar eerste jeugverhaal is "Vadertjie Brompot", waarmee sy ’n derde prys wen in ’n wedstryd van die uitgewer Van Schaik. Hierna volg "Kokkie op die plaas" en "Die wedstryd", terwyl sy ook verskeie werke uit die wêreldletterkunde vir kinders in Afrikaans oorvertel. Hierdie werke sluit in "Don Quichot" van Miguel de Cervantes, "Tyl Uilspieël" en "Die wonderbaarlike avonture en reise van Baron von Münchhausen" van Erich Kästner, "Heidi" van Johanna Spyri, "Ivanhoe" van Walter Scott, "Die laaste Mohikaan" van James Fenimore Cooper, "Jo en haar susters" van Louisa May Alcott en "Tom Sawyer word speurder" van Mark Twain.

Sy raak veral bekend vir haar liefdesverhale en jeugverhale onder die skuilnaam Jo Jooste. Aanvanklik lewer sy liefdesverhale vir volwassenes en "Niks ooit weer dieselfde nie", "Skimmels voor die koets", "Skimmeldag" en "Vir ’n tiekie gebore", onder andere, val in hierdie kategorie. "Hou dan jou belofte" het Famke Nieudorp as hoofkarakter. Sy kry ’n brief om die direkteur van die grootste bank in Rotterdam te gaan spreek. Daar word sy ingelig dat haar moeder eintlik die buite-egtelike dogter is van ’n Suid-Afrikaanse man, wat nou baie oud en sieklik is en graag sy kleindogter wil sien voor hy sterf. Om Suid-Afrika toe te gaan, sal egter Famke se lewe heeltemal omvergooi. Die kortverhaal "Een plus twee" wat sy onder hierdie naam skryf word in die versamelbundel "Om lief te hê" opgeneem, wat ’n keur bevat van die mooiste liefdesverhale wat in "Sarie" verskyn het. Haar kortverhale verskyn ook in ander versamelbundels, insluitende "Sarie se liefdestreffers" en "Kortverhaalkeur". Die novelle "Sprokkelhout" word opgeneem in die versamelbundel "Bittersoet sewe". Sy skryf ook jeugverhale onder die naam Jo Jooste. In "Optelgoed is hougoed" tel Nicolaas (Nieknak) ’n aktetas op nadat ’n skurk dit in ’n skermutseling met die polisie laat val. Hy besluit om dit te hou, maar hierdie besluit besorg hom oneindige probleme. "Optelgoed is hougoed" is in 1992 ’n naaswenner van die ATKV Kinderboekprys vir ouderdomsgroep 10-12 jaar. "Weghollers wen nie" se twaalfjarige Ursula is na die dood van haar ma verplig om uit Engeland na haar pa in Suid-Afrika te kom. Sy is totaal vreemd vir haar nuwe omgewing, nuwe skool en nuwe gesin, wat ’n stiefbroer insluit.

"Elk vir mekander" skryf sy onder haar eie naam. Die verhaal handel oor die vriendskap van twee seuns wat uit verskillende kulturele en sosiale omstandighede kom. Yusuf Sheikh, ’n Indiërseun, se pa is as dief in die tronk dood en hy woon in armoede saam met sy oupa. Om geld te kry om vir sy verlamde sussie Jasmeen ’n speelding te koop, kry hy werk as joggie by ’n gholfbaan. Hier ontmoet Yusuf vir Josef (Joof) wat albei sy bene in ’n ongeluk verloor het en die twee uitgeworpenes word vriende. In 1992 ontvang "Elk vir mekander" die M.E.R.-prys asook die ATKV Kinderboektoekenning vir ouderdomsgroep 10-12 jaar.

Die Rapport-Satbelprys is in 1977 aan haar toegeken vir die draaiboek van "Een vir elke dag van die week", maar die draaiboek word weens geldtekort nooit verfilm nie.

Werke wat uit haar pen verskyn sluit in:



</doc>
<doc id="115008" url="https://af.wikipedia.org/wiki?curid=115008" title="Danie Smal">
Danie Smal

Danie Smal (* 11 Februarie 1889, Petrusville - †13 September 1976) was ’n bekende Afrikaanse voordragkunstenaar, akteur en skrywer. Hy lewer 'n groot bydrae tot die Afrikaanse letterkunde met sy uiteenlopende werk. Hy skryf onder meer die eerste bundel Afrikaanse sprokes, verskeie 'doen dit self' hulpboekies , toneelstukke en hy is ook 'n aktiewe vertaler. Hy lewer hierdie werke onder sy eie naam sowel as verskeie skuilname. Onder meer: Besembos, Danie en Tonnie, Optimis, Tonnie en Tonteldoos.

Daniël Johannes Smal is op 11 Februarie 1889 op Petrusville in Noord-Kaapland gebore. Hy word groot onder moeilike omstandighede, aangesien hy ’n asmalyer is en sy behoeftige moeder as weduwee agt kinders moet grootmaak.

Na voltooiing van sy skoolloopbaan studeer hy vir ’n jaar aan die Grey Universiteitskollege in Bloemfontein en werk in die vakansies as transportryer om geld te verdien vir sy studies.

In 1910 begin hy onderwys gee in die Transvaal. Hier speel hy ’n aktiewe rol in die Unie van Transvaalse Debats- en Jongeliedeverenigings, waar hy as sekretaris en vir ’n tyd ook as voorsitter van die hoofbestuur dien. Hy lê hom toe op die voordragkuns en studeer deeltyds studeer verder aan die Pretoria Normaalkollege. In 1915 verloor hy sy betrekking as onderwyser vanweë sy deelname aan die stryd om die amptelike gebruik van Afrikaans op die Normaalkollege erken te kry. Agtereenvolgens tree hy dan op as organiseerder van die Transvaalse Helpmekaarvereniging en die Suid-Afrikaanse Werkersbond (wat hy in 1918 help stig). Laasgenoemde is ’n vakverbond vir die Afrikaanse mynwerkers. Vir die Helpmekaarbeweging besoek hy van die 1914 Rebelle-offisiere in die tronk in die Fort in Johannesburg om versnaperinge uit te deel en vereffen hulle skulde met Helpmekaargeld. Daarna word hy redakteur van die tweetalige weekblad "Brakpanse Nuus" en dan in 1920 assistent-hoofredakteur van "Ons Vaderland" in Pretoria. Later word hy bestuurder van die eiendomsagentskap Steunmekaar.

Hy stig die Woltemade-fonds om homself en later ander behoeftige studente te help in hulle ideaal om predikant te word en om kinders van sendelinge en pastorie weeskinders te help om skool- en universiteitsopleiding te ondergaan. Self dra hy ruim tot die fonds by deur ’n reeks voordragkonserte te hou en hierdie eenmanvoordragkonserte word ’n lewenstaak. Sy eerste program bied hy aan op 20 Mei 1921 in die Vrijmesselaarsaal op Roodepoort en sy duisendste aanbieding op 21 Junie 1928 is weer in hierdie saal. Uiteindelik lewer hy sowat 4,200 van hierdie konserte. Om hom verder in sy vak te bekwaam verwerf hy in 1924 die diploma in Toneel- en Voordragkuns van die Koninklijke Vlaamsche Conservatorium in Antwerpen onder Modest Lauwerijs, ’n driejarige kursus wat hy in sewe maande met groot onderskeiding slaag. Aan The Perfect Voice Institute in Chicago verwerf hy ook die diploma in Elocution and Oratory. Terwyl hy in Antwerpen studeer, onderneem hy ’n voordragreis deur Nederland en België, wat so suksesvol is dat hy vir ’n tweede soortgelyke reis uitgenooi word. Ten spyte van die sukses van sy voordragte ondervind hy in Natal aanvanklik baie teenstand van die Engelssprekendes, wat sy konserte probeer verongeluk deur die elektriese drade af te sny. Om hierdie rede tref hy gereeld voorsorg deur op die verhoog te gaan met pakke kerse. In Johannesburg stig hy ook ’n beweging wat hulle beywer om ’n Christelike tehuis daar te stel vir jongmans wat van die platteland af kom om in die stad te studeer of werk.  Aan die einde van 1935 word berig dat hy die voordragkuns vaarwel gaan roep om te gaan boer.

Hy is getroud met mejuffrou Dalton en die egpaar het ’n seun, Chris.

Hy word ’n hardnekkige kampvegter vir die gelyke regte van Afrikaans en slaag onder andere daarin om deur toetssake in die hof die gebruik van Afrikaans verpligtend te maak in die spoorweë, stadsrade en poskantore. In die jare twintig is hy onder meer gearresteer en het hy 'n nag in die tronk deurgebring omdat hy geweier het om te betaal of sy kaartjie te toon toe die kaartjiesondersoeker in die trein hom slegs in Engels aangespreek het. Voorts het hy die posmeester-generaal vir een pennie gedagvaar omdat ’n toonbankklerk in die poskantoor hom vir “Kerkstraat” in ’n telegram vir twee woorde in stede van een laat betaal het en met die hulp van ’n simpatieke advokaat het hy die saak gewen. In Oktober 1917 stel hy aan die kongres van die Nasionale Party voor dat Afrikaans voortaan die amptelike taal van die Nasionale Party moet wees, welke voorstel sonder teenstem aanvaar word. Verder beywer hy hom vir die stigting van Afrikaanse skole en om vanaf 1919 Afrikaanssprekendes tot skoolrade verkies te kry.

Hy beoog hom in hierdie tyd ook daarvoor om al die toneelverenigings aan die Rand saam te snoer en spreek op 17 Februarie 1919 ’n gekombineerde vergadering van die Randse toneelgeselskappe toe. Hy is die vernaamste stukrag in die jare 1920 tot 1924 met die stigting van die Afrikaanse Kultuurvereniging en Toneelskool in Pretoria, waarvoor Gustav Preller as voorsitter optree. Dit is veral deur sy toedoen dat African Theatres kans sien om ’n Afrikaanse geselskap onder hulle beskerming die land te laat deurreis. Dit gee aanleiding tot die stigting van die Afrikaanse beroepstoneel in 1925, waar hy veral nou saamwerk met Paul de Groot en sy geselskap en in laasgenoemde se produksie van "Huis toe" ("Heimat" van Sudermann vertaal deur A. Carinus-Holtzhausen) ’n rol vertolk. As akteur tree hy later ook op in die rolprente "Die jagters" (1960), "Doodkry is min" (1961), "Tremor" (1961), "Die ruiter in die nag" (1963) en "Twee broeders ry saam" (1968).

Hy is op Maandag 13 September 1976 oorlede.

Sy skryfwerk is uiteenlopend van aard en hy gebruik verskeie skuilname. Op prosagebied lewer hy ’n aantal “doen-dit-jouself” boeke oor allerlei onderwerpe, insluitende "Ik leer Afrikaans in een uur", "In een dag volleerd", "Spraakgebreke" en "Gelukontvlugters" (laasgenoemde later verwerk en heruitgegee as "Volharding is die weg tot sukses"). Uit verskeie bronne verwerk hy ook "Die Afrikaanse huisdokter", waarin raad gegee word oor die gebruik van homeopatiese geneesmiddels. Die titels is reeds voldoende aanduiding van die oorwegend simplistiese benadering tot al hierdie onderwerpe. Grappige geskrifte is "Glimlaggies" (oor gebeurtenisse tydens sy studentetyd in België), "Die wonderpatroontjie", "Onskuldig veroordeel", "Laste verlig", "Lag en word vet" (almal humoristiese anekdotes) en "Markus pasop vir ’n sware slag!" Boeke oor ’n verskeidenheid ander onderwerpe sluit in "Lief en leed" (die armblanke-vraagstuk in die stede, wat hy begin met ’n verhaal, maar eindelik eindig met ’n preek), "Die sektes ontwapen" en "Verlos om te dien".

Van heelwat meer waarde is sy agt bundels kindersprokies onder die gesamentlike titel "Vanmelewe se dae", wat beskou word as die eerste reeks van sprokies in Afrikaans, wat dan ook in die Kaapprovinsie op skole voorgeskryf word. Hierdie reeks sluit onder andere in "Die tonteldoos", "Jasper Kordaat", "Dolf en die rowers", "Dokter Alwetend" en "Hans en Grietjie".

Sy toneelstukke sluit in "Nie alles goud wat blink nie", "Die ongeslypte diamant", "Moeder" en "Wie moet trou", wat grootliks situasie-komedies is.

As vertaler is hy ook bedrywig deur veral godsdienstige werke in Afrikaans te vertaal. Sy vertalings sluit in Edmund Filmer se "The story of Jesus" as "Die verhaal van Jesus", Agnes Mary Sanford se "The Healing Light" as "Die Lig wat genees", Glenn Clark se "Ek slaan my oë op", Oswald Jeffrey Smith se "The Spirit is working" as "Die Heilige Gees aan die werk", Alexander Stewart en Martin Parsons se "Roman dogma and Scripture truth" as "Is Rome reg?" en Dale Carnegie se "Openbare redevoering en hoe om in die sakewêreld mense te beïnvloed".

By geleentheid van sy duisendste voordragkonsert op 20 Junie 1928 word die bundel "Pitkos" aan hom opgedra, waarin ’n aantal mense in gedigte, aanhalings uit koerantresensies en artikels aan hom hulde bring. Op 11 Februarie 1964 val ’n besondere eer hom te beurt wanneer verskeie hooggeplaastes ter viering van sy vyftigste jaar as verhoogkunstenaar huldigingsboodskappe aan hom lewer. Die Suid-Afrikaanse Akademie vir Wetenskap en Kuns ken in 1964 die Erepenning vir Voordragkuns aan hom toe.

Werke wat uit sy pen verskyn sluit in:




</doc>
<doc id="115009" url="https://af.wikipedia.org/wiki?curid=115009" title="Marion Erskine">
Marion Erskine

Marion Erskine is ’n Afrikaanse skrywer van romans, jeugromans en radiodramas.

Marion Erskine is in Randfontein gebore en gaan skool in Westonaria. Nadat hy sy B.A.-graad in 1998 en Hoër Onderwysdiploma aan die Noordwes-Universiteit behaal, reis hy deur die Verenigde State van Amerika. In 2001 keer hy as onderwyser terug na Suid-Afrika, maar spandeer dan ses jaar in Taiwan, waar hy onderwys in Engels gee aan die plaaslike gemeenskap. In 2008 verhuis hy na Aboe Dhabi in die Verenigde Arabiese Emirate, waar hy werk as adviserende dosent in ’n nasionale skoolhervormingsprojek. In 2014 begin hy by Emirates Lugredery werk as 'n Leer en Ontwikkelingspesialis.

In Februarie 2007 verskyn Marion se koffietafel-boek ""Afro-dizzy-act: A potent adventure of a foreigner in Taiwan"" in Engels en as 馬力歐帶你瘋台灣 in Manderyns. Die boek vergelyk hoe die Verre Ooste met die Weste verskil op 'n komiese manier. ""Afro-dizzy-act"" word dan ook benoem as een van die Top 100 boeke in Taiwan in dieselfde jaar.

Ook in 2007 verskyn sy debutroman “"Oos"”, ’n naaswenner in die Ek-is-ŉ-skrywer-kompetisie by Human & Rousseau uitgewers. Dit vertel die verhaal van ’n Suid-Afrikaner wat uitwyk na Taiwan om die Oosterlinge Engels te leer, maar op hierdie eiland ontdek dat jy nie van jouself kan weghardloop nie. In 2010 word “"Donatello en Volksie"” ’n chick-lit roman uitgegee. Zoë Zietsman is ’n onafhanklike stadsmeisie, wat saam met haar gay vriend Jan-Hendrik in Johannesburg woon. Zoë gee vir swanger vroue jogaklasse, glo in karma, meng haar Afrikaans met Engels en het geen wag voor haar mond nie. Op Oujaarsaand soek sy onder haar noemnaam Volksie geselskap in ’n internet-kletskamer en ontmoet vir Donatello of eintlik Anton Badenhorst, ’n stywerige Afrikaanse prokureur wat nie sy taal meng nie en duidelik wêrelde van haar verskil. Die gevolge is dikwels baie humoristies.

Sy radiodrama, “"As die donker die son insluk"”, word op 15 Mei 2014 deur Radio Sonder Grense uitgesaai. In ’n klein plattelandse gemeenskap leef die mense reeds vir lank saam met hulle eie wroegings en geheime. Wanneer ’n tornado die area tref, word hulle tot selfondersoek en samewerking gedwing, waarna vergifnis en ’n beter toekoms volg. Margo Luyt wen ook die ATKV-Mediaveertjie vir hierdie drama se regie op 9 Mei 2015. 

Op 3 Desember 2015 word “"Hashtag hasepad"” oor Radiosondergrense uitgesaai. ’n Mooi jong kelnerin kan dit nie glo wanneer die man van haar drome die restaurant waar sy werk besoek nie. Sy bedien hom vriendelik en hulle begin gesels. Sy vertel hom van haar drome om verder te studeer, te reis en iets betekenisvol te maak van haar lewe. Hierdie gesprek sit ’n omwenteling in haar lewe aan die gang. 

Op 26 Mei 2016 hou ""Siembamba"" luisteraars vasgenael voor die radio met sy eerste sielkundige riller. Die agtjarige Elri is haar ouers, Bertus en Rentia, se enigste kind en haar pa se oogappel. Hy sal enigiets vir haar doen. Maar Bertus en Rentia weier om te aanvaar dat hul huwelik op die rotse is en op 'n heel eienaardige manier bevind Elri haar in die middel van hierdie stryd. ""Siembamba"" word ook ook genomineer vir 'n ATKV-Mediaveertjie in 2017 vir beste dramateks.

In Mei 2017 sien die jeugroman ""Vlerke vir Almal"" die lig. Dewald se ouers stuur hom na 'n nuwe skool nadat sy lewe omvergegooi is. Elke skool het nuwe uitdagings en elke skool het sy boelies, en dis nie maklik om 'n tiener te wees met 'n skielike hakkelprobleem nie. Dewald probeer sin maak van hoekom sy beste vriendin hom nooit ingesluit het in haar grootste besluit nie. Dit terwyl een van die grootste boelies in die skool sy lewe hel maak. Totdat hy en sy nuwe groep vriende besluit: genoeg is genoeg. Marion wen ook in 2018 'n ATKV Woordveertjie vir hierdie jeugroman.

Op 7 Desember 2017 word die riller radiodrama ""Akwarius"" uitgesaai op RSG. ’n Wrede reeksmoordenaar wat sy vroulike slagoffers nadoods in meerminne omskep, teister Johannesburg en omstreke. Die net om die gevreesde misdadiger trek al nouer, totdat een van die lede van die ondersoekspan ’n skokkende onthulling maak wanneer dit reeds te laat is. Die drama maak skoonskip in 2018 en wen die ATKV Mediaveertjie vir beste regie en teks.

ATKV Mediaveertjie - Beste teks vir 'n radiodrama of -teater


ATKV Woordveertjie - Kinderboektoekennings Selfleeskategorie: Graad 8 - 10


In 2007 begin Marion die Lekkerleesboekrak groep op Facebook met die intensie om boeke wat lekker lees te deel met Afrikaanse lesers. Hy voel ook dat daar is reuse gaping tussen die lesers en hulle skrywers en uitgewers bestaan en nooi een vir een skrywer en uitgewer uit om by die groep aan te sluit. Lesers kan direk vrae rig aan die skrywers en kry soms binne minute terugvoer van die skrywer. Uitgewers gebruik ook die groep om informasie in te samel oor wat lesers meer en minder van wil sien.



</doc>
<doc id="115010" url="https://af.wikipedia.org/wiki?curid=115010" title="Hubertus Elffers">
Hubertus Elffers

Hubertus Elffers (1858-1931) was ’n Nederlandse onderwyser wat hom in die negentiende eeu in Suid-Afrika vestig. Hy raak bekend as skrywer van vele taalhandboeke vir skoolgebruik en is ook digter en dramaturg.

Hy is op 6 Maart 1858 in Haarlem in Holland gebore. Sy ouers is die koopman Pieter Elffers en Geertruida Elffers. Sy eerste opvoeding ontvang hy aan die Doopsgesinde Gemeenteskool in die stad. Tegelykertyd woon hy ’n aandskool by waar hy op sy sewende jaar met Frans en op sy tiende met Duits begin. Hy is in sy jong dae baie siek en verwyl hierdie tyd met musiek, lees en tekenwerk en veral die leer van poësie, waardeur sy kunsaanleg van vroeg af gestimuleer word. Hy word vir twee jaar privaat onderrig en gaan dan in sy twaalfde jaar na ’n handelskool. Vanaf sy sestiende tot sy agtiende jaar studeer hy aan die Christelike Normaalskool te Nijmegen. Sy aanvanklike bedoeling is om as sendeling opgelei te word om sendingwerk in Nederlands-Oos-Indië te gaan doen, maar later besluit hy om hom eerder aan die onderwys te wy. Hy gee ’n paar maande onderwys in Haarlem en ontmoet dan vir ds. Andrew Murray in Utrecht, wat hom laat besluit om na Wellington in die Kaap te gaan as Hollandse onderwyser in die inrigting wat daar opgerig sou word. Voorlopig word sy dienste beskikbaar gestel aan die Normaalskool in Kaapstad, waar hy op 13 April 1878 diens aanvaar. Benewens die werk aan die Normaalskool gee hy les in die Good Hope Seminary en hy word ook spoedig aangestel as waarnemende professor in Hollands aan die South African College (vroeër die Athenaeum en later die Universiteit van Kaapstad). Dit is aan die Kaap wat hy daarin slaag om ook Engels te bemeester.

In 1880 is hy na die Gimnasium op Stellenbosch, waar hy vir agt jaar onderwys gee en begin met die skryf van sy skoolhandboeke, waarin hy die omgewing en voorbeelde aanpas by die plaaslike agtergrond en kultuur. So slaag hy daarin om die kloof te oorbrug tussen die Nederlands en die spreektaal van die mense, deurdat die omgewing van sy vreemde Europese agtergrond ontneem word en die aanbieding aangepas word met plaaslike voorbeelde. Terwyl hy op Stellenbosch is, vlam sy begeerte vir sendingwerk weer op en doen hy aansoek om die admissie-eksamen af te lê, maar met vrystelling van die vereistes om ook die Nederlandse taal en letterkunde deel van die eksamen te skryf. Die sinodale kommissie, onder leiding van ds. Andrew Murray, is lugtig vir die feit dat hy eers aan die Kaap gedoop is omdat hy hierheen gekom het as ongedoopte Mennoniet en weier die versoek om vrystelling. In 1880 is hy op Stellenbosch getroud met mejuffrou Theresa Jeanne van Pelt, oorspronklik van Nijmegen in Nederland. Die egpaar het vyf kinders, ’n seun en vier dogters.

Om gesondheidsredes gaan hy in 1888 na die Vrystaat en is vier jaar lank hoof van die skool op Smithfield. As assessor op ’n regeringskommissie neem hy die leeue-aandeel in die wysiging van die Vrystaatse onderwyswet. Na vier jaar keer hy in 1892 terug na Kaapstad as skrywer van skoolboeke, beëdigde vertaler by die geregshof en private dosent. Hier stig hy ook in 1904 die Rustica-drukkery in Wynberg, aanvanklik bedoel om werk te verskaf vir kinders wat die skool moet verlaat voordat hulle opleiding voltooi is, maar later ’n florerende besigheidsonderneming in eie reg.

Intussen het hy deur onderlinge verskille oor die doop en die Sabbat weg beweeg van die NG Kerk. Hy kom in 1893 in aanraking met die Sewende Dag Adventiste Kerk (die sogenaamde “Sabbatariërs”) vir wie hy Nederlands doseer by die nuut gestigte Claremont Union College. Hy doen ook vir hulle drukwerk en vertaalwerk, onder andere van die "Advent Review and Sabbath Herald". In 1895 sluit hy formeel by hierdie kerk aan, waarna hy die Nederlandse mondstuk van die kerk, "De Wachter", begin publiseer. In 1896 ontvang hy ’n ministeriële lisensie vir bediening en in 1900 word hy formeel toegelaat as predikant in die kerk, terwyl hy in dieselfde jaar verkies word as vise-president van die Suid-Afrikaanse Konferensie (die administrasie) van die kerk. Spanning tussen Hollandse en Engelse elemente, waar Elffers hom beywer vir ’n parallelle Hollandse bediening wat nie toegestaan word nie, veroorsaak dat hy na bietjie meer as ’n jaar bedank as vise-president en later sy eie kerk stig. In 1909 herenig hierdie groep weer met die Sewende Dag Adventiste Kerk. Hubertus Elffers is op 1 Julie 1931 in sy huis op Wynberg in Kaapstad oorlede.

Hy is veral bekend as skrywer van taalhandboeke, veral vir die skool. Reeds in 1884 skryf hy op Stellenbosch sy “"Practical Dutch grammar and analysis"”, die voorloper van ’n hele reeks skool- en studieboeke van sy hand, waaronder “"Leesboek voor Zuid-Afrika"” (in ses dele), “"An Elementary Grammar of the Dutch Language: For the use of lower classes in schools"” en “"Praktische Hollandsche Spraakkunst"”. Vir Engelssprekende volwassenes skryf hy die “"Englishman’s guide to the speedy and easy acquirement of Cape Dutch, for the use of travellers, settlers and military men"” (1900) en “"The Commercial Dutch Grammar"”. Hy skryf ook “"The South African Letter-writer"” (Nederlandse weergawe “"De Zuid-Afrikaanse briefsteller"”) waarin die geykte briefvorm verduidelik word, “"Nieuwe Hollandse Spraakkunst voor die volksscholen van Zuid-Afrika"” en “"The Standard Dutch Grammar for South Africa"”. Met die invoer van die vereenvoudigde Nederlandse spelling in 1905 verwerk hy meeste van sy vorige werk. Saam met dr. W.J. Viljoen stel hy ’n Hollands-Engels Woordeboek in die vereenvoudigde spelling saam, wat in 1908 onder die titel “"Beknopt Nederlands woordenboek voor Zuid-Afrika"” verskyn. Nadat hy onder die indruk van Afrikaans se lewensvatbaarheid kom, publiseer hy vanaf 1921 saam met F. Handel Thompson die reeks “"Ons nasie, Afrikaanse leesboekies"”. Hierdie publikasies is egter waarskynlik meer die resultaat van kommersiële oorwegings as ’n aanduiding van sy bekering tot Afrikaans in stede van Nederlands.

Sy godsdienstige en filosofiese opstelle word in Engels geskryf en gepubliseer in bundels soos “"Scripture lights"”, “"Herein is love"”, “"His glorious work"” en in 1907 “"Impressions by the way"”. In die "Cape Times" skryf hy na aanleiding van ’n reis na Duitswes-Afrika en Rhodesië sy indrukke van die San, Khoi en inheemse swart volke wat baie lig werp op hierdie groepe se gewoontes en omstandighede in daardie tyd. Dit word in 1902 gepubliseer onder die titel “"Through the Thirst land, a story of the Kalahari"”.

Sy kreatiewe skryfwerk oorspan die poësie, die drama en prosa. Sy gedigte word gebundel in “"Bloemen in het Kaapland geplukt"”, waarvan sommige opgeneem word in Gerrit Komrij se bloemlesing “"Die Afrikaanse poësie in ’n duisend en enkele gedigte"”. Die bundel word verdeel in afdelings met die titels “"Varia"”, “"Godsdienstige gedichten"”, “"Schetsen naar het leven"” en “"Kindergedichten"”. By die verskyning daarvan word die bundel jubelend verwelkom deur "Het Zuid-Afrikaansche Tijdschrift" as synde die eerste bundel Nederlandse gedigte wat ooit in Suid-Afrika verskyn en dus ’n kultuur-historiese belewenis. Hierdie aanspraak op eerstelingskap is natuurlik ongegrond, aangesien daar voor hierdie bundel reeds ’n hele aantal Nederlandse digbundels in Suid-Afrika verskyn het, soos dié van J. Suasso de Lima, Piet Huet, H.F. Schoon en etlike ander digters, terwyl Meent Borcherds se leerdig “"De maan"” reeds in 1801 in Kaapstad gepubliseer is. Die gedigte is nog steeds in ’n geykte idioom geskryf met hoofsaaklik nabootsing van Europese digters sonder ’n eie stem, en bevat veral moralisties-didaktiese verse. Die godsdienstige gedigte van die tweede afdeling is hoofsaaklik berymings van Psalms, Spreuke en Jesaja, terwyl die kindergedigte lerend van aard is en nie in die kind se gevoelswêreld indring nie. Die bundel word ten minste vier kere herdruk.

Verder skryf hy die Bybeldrama “"Debora"”, gebaseer op die Ou Testamentiese verhaal in Rigters 4 en 5. Dit vertel die verhaal van die vroulike rigter Debora wat aan Barak die goddelike opdrag bring dat God Israel sal verlos van die heerskappy van Jabin, die koning van Kanaän, en sy leërowerste, Sisera. Nadat Sisera en sy leër verslaan is, soek Sisera skuiling in die huis van Heber die Keniet, waar die vrou Jael vir Sisera in sy slaap met ’n tentpen vermoor. Daarop sing Debora en Barak ’n oorwinningslied aan God. Die oorspronklike Bybelse gegewe is wreed, maar bevat tog in Rigters 5 van die mooiste prysliedere uit die Ou Testament. In Elffers se hande word die wreedheid eerder vererger as subtiel uitgebeeld en bly daar van die poëtiese nie veel oor nie. Elffers verontskuldig dit in die voorwoord deur te sê dat hy die heidendom en Israel se verval in sy ware kleure wou uitbeeld. Die drama is moeilik opvoerbaar en kan as slegs ’n leesdrama beskou word. Dit is dan ook nooit opgevoer nie en word slegs twee kere voor ’n gehoor voorgelees, maar word nogtans gepubliseer.

Die oorlogsroman “"Voor God en vaderland"” is aanvanklik bedoel as die eerste van ’n reeks Suid-Afrikaanse verhale in opdrag van die Taalbond, maar geen verdere verhale verskyn na hierdie een nie. Dick Pritchard is ’n Engelse Afrikaner uit Natal wat tydens die Anglo-Boereoorlog transport ry vir die Engelse, waarna hy en sy vader deur die Boere gevange geneem word – verlossing kan slegs kom uit die hand van die Engelse. Dick is verlief op Gertie, die pleegdogter van Pieter Jordaan, eienaar van die Bolandse plaas Eikenwoud. Die mededinger om Gertie se hand is Ponter, ’n Nederlandse geneesheer wat vir die duur van die oorlog in die Boerelaers die lyding versag. Eindelik, na ’n reeks fantastiese en ongeloofbare gebeurtenisse, trou Gertie met Dick en die oorwinning van hierdie Engelsgesinde duo is simbool van die volk en vaderland waarna die titel verwys. Die intrige is nog swak ingeklee en die karakters word nie voldoende ontwikkel nie.






</doc>
<doc id="115012" url="https://af.wikipedia.org/wiki?curid=115012" title="Herman Engelbrecht">
Herman Engelbrecht

Herman Engelbrecht (*22 Julie 1945, Kaapstad –) is ’n joernalis, senior lektor in die Departement Kommunikasiekunde aan die Universiteit van die Vrystaat en reklamebestuurder by Sanlam. Hy is ook ’n Afrikaanse digter en liedjieskrywer.

Hermanus Johannes Engelbrecht is op 22 Julie 1945 in Kaapstad gebore as een van drie kinders. Katrien Engelbrecht, sy suster, publiseer later self digbundels en hy het ook ’n broer, Dirk. Sy ouers is die joernalis en taalkundige C.J. (Charl) Engelbrecht (oorlede in 1999) en Aletta Gericke, die bekende aktrise, wat later direkteur word van die Akademie vir Dramakuns (oorlede in 2005).

In 1948 verhuis die gesin na Johannesburg, waar hy in die voorstad Linden groot word. Hier is hy ’n leerling aan die Laerskool Louw Geldenhuys en die Hoërskool Linden tot met standerd agt. Hierna gaan hy koshuis toe en in 1963 matrikuleer hy aan die Hoërskool Lichtenburg met ’n eerste klas en onderskeidings in Afrikaans en Latyn. Reeds in 1958 as twaalfjarige slaag hy in ’n radiotoets en neem vir baie jare deel aan radiohoorspele. Op skool verwerf hy etlike goue diplomas vir voordrag op kunswedstryde en later ook ’n diploma vir sang.

Ná sy militêre diensplig in 1964 studeer hy vanaf 1965 verder aan die Universiteit van Pretoria, waar hy in 1967 die B.A.-graad met hoofvakke Afrikaans-Nederlands, waarin hy ’n onderskeiding behaal, en Romeins-Hollandse Reg verwerf. In hierdie tyd is hy in 1966 ’n redaksielid van die studentekoerant "Die Perdeby". In 1968 verwerf hy die B.A. Honneurs-graad in Afrikaans en Nederlands met lof en in 1969 die M.A.-graad, ook met lof. Sy M.A.-verhandeling ("Aspekte van Hubert Lampo se skrywerskap na aanleiding van ’n struktuuranalise van De Komst van Joachim Stiller") word later onder die titel "Poort na Atlantis" gepubliseer en is ’n studie oor die Vlaamse skrywer Hubert Lampo. Gedurende hierdie twee jaar is hy letterkundige assistent in die Departement Afrikaans en Nederlands aan die Universiteit van Pretoria. In 1969 trou hy met René Terblanche, dogter van H.J. Terblanche, en die egpaar het ’n dogter, Jeanne, en ’n seun, Charl.

Van die begin van sy studentejare wy hy hom aan vryskutjoernalistiek en publiseer artikels oor ’n wye verskeidenheid onderwerpe in baie van die vername Afrikaanse tydskrifte en koerante, terwyl hy in 1969 universiteitsberiggewer van "Die Transvaler" is. In 1970 word hy verslaggewer in die Pretoriase kantoor van "Die Transvaler" en werk dan in 1971 vir sowat drie maande in die Johannesburgse kantoor as subredakteur. Teen die helfte van 1971 aanvaar hy ’n betrekking in die redaksie van "Die Huisgenoot" in Kaapstad. Hier is hy artikelskrywer, subredakteur, redakteur van die tienerrubriek "Tienerdebat" en vermaaklikheidsredakteur, terwyl hy ook waarneem as hoofsubredakteur en foto-redakteur. Aan die begin van 1973 word hy lektor in die Departement Kommunikasiekunde aan die Universiteit van die Oranje-Vrystaat en in 1976 word hy bevorder tot senior lektor. In 1977 slaag hy aan hierdie universiteit in sy doktorale eksamen in Afrikaanse en Nederlandse Letterkunde en in 1982 ken hulle ook die M.A.-graad in Kommunikasiekunde aan hom toe.

In Oktober 1982 bedank hy by die Universiteit van die Oranje-Vrystaat en begin sy eie sake-ondernemings in Bloemfontein, ’n reklame-onderneming (Oranje Promosies) en ’n motorwassery. Hy word ook besturende direkteur van Uitgewery Oranje, wat vroeër verskeie van sy boeke uitgegee het.

In Desember 1983 verkoop hy sy ondernemings om vanaf Februarie 1984 ’n posisie as reklamebestuurder by Sanlam in Bellville aan te neem. Hy vestig hom in Stellenberg in Durbanville. By Sanlam is hy onder meer verantwoordelik vir die maatskappy se reklame in alle media, die ontwikkeling van hulle publikasies, die Beltelprogram, reklamehulpmiddels en welwillendheidsgeskenke vir bemarkers en die maatskappy se kongresdienste. Binne twee jaar na sy toetrede tot Sanlam neem die bewustheid van die maatskappy se reklame onder die publiek met agtien persent toe. Na aftrede by Sanlam is hy onafhanklike konsultant wat kommunikasie strategieë ontwerp. In sy vrye tyd het hy ’n passie vir Borgward motors en stig in 1974 die Borgward-klub van die Vrystaat, wat hom met sy bedanking in 1986 met erelidmaatskap vereer. In Kaapstad raak hy betrokke by die plaaslike Borgward-klub en is in 1995 ondervoorsitter en in 1997 voorsitter.

Van kleins af stel hy in skryf belang. As vyftienjarige publiseer hy sy eerste verhaal, "As Jan vertel", in die jeugtydskrif "Patrys". Sy bydraes verskyn ook in Hoërskool Lichtenburg se skoolblad en as matriekleerling in 1963 verower hy pryse met Engelse opstelle in wedstryde van die Vlootbond en The Better Vision Council. Kortverhale in "Die Taalgenoot", "Huisgenoot", "Mandalon" en "Tydskrif vir Letterkunde" volg, terwyl hy gedigte publiseer in "Trek", "Mandalon", "Standpunte", "Tydskrif vir Letterkunde", "Honderd nieuwe dichters 3" en die Vlaamse tydskrif "Dimensie".

Sy gedigte word gebundel in "Droomskerwe", “"Waaigras","Wildeals" en "Kruispunt", maar al die bundels word deur meeste kritici negatief beoordeel. Gewilde temas is die godsdiens, die liefde en die dood. Sekere gedigte bevat mooi beelde, sommige gedigte het ’n verdienstelike nugter beskrywing van alledaagse dinge, maar die kritiese mening is dat feitlik geen gedig as geheel treffend is nie.

Van sy gedigte word egter dikwels voorgedra en is ook van tyd tot tyd vir kunswedstryde voorgeskryf. Sy gedigte word ook voorgelees op radioprogramme soos "Verse op versoek" en "Klankpaljas", terwyl ’n aantal getoonset word deur kunstenaars soos Anneli van Rooyen en Coenie de Villiers. Coenie wen in 1980 ’n Sarie-toekenning vir die mees belowende sanger met ’n toonsetting van die gedig "’n Tyd vir dankie sê" uit die bundel "Droomskerwe". Benewens gedigte skryf hy ook lirieke wat deur verskeie prominente kunstenaars soos Carike Keuzenkamp, Sias Reinecke en Rina Hugo opgeneem word. Carike Keuzenkamp wen ’n Sarie-toekenning vir die beste sangeres met ’n langspeler waarop Herman se liedjie "Boemelaar" ’n gewilde treffer was. In 1985 word sy liedjie "Vier woorde" deur die luisteraars van die radioprogram "Afrikaanse Treffers" aangewys as die Afrikaanse treffer van die jaar, sowel as gewildste treffer van die vorige sewe jaar.

Skilderye word ook op van sy gedigte gebaseer. Johan du Plessis se skildery wat op die gedig "Besaleël" uit "Droomskerwe" gegrond is, was in 1980 een van twintig skilderye wat uit die hele wêreld gekies is vir die jaarlikse internasionale Grand Prix-uitstalling in Monaco.

Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte" en ook in "Goudaar" en “"Nuwe verset"”.

"Poort na Atlantis (’n Strukturele benadering van Hubert Lampo se skrywerskap)" bespreek aan die hand van die strukturele metode van literêre ondersoek en evaluering die Vlaamse skrywer Hubert Lampo se werk in die algemeen en sy roman "De komst van Joachim Stiller" in die besonder. Hierdie boek is lank ’n voorgeskrewe werk vir studente in die letterkunde en ’n groot aantal eksemplare word ook in veral België en Nederland verkoop.

"Afrikaanse taalgids" is ’n beknopte alfabetiese gids tot suiwer taalgebruik vir hoërskoolleerlinge en studente, waarin taalfoute en taalprobleme uitgewys word deur voorbeelde van die foutiewe en korrekte vorme te gee. Hierdie boek word voorgeskryf vir studente in die Kommunikasiekunde. Later sien ’n hersiene uitgawe die lig onder die titel "Nuwe Afrikaanse taalgids".

As medewerker is hy verantwoordelik (saam met Aletta Gericke en Susan Snyman) vir die boek oor vertolkingskunde, "Stem en woord", wat aan verskeie universiteite se drama-departemente voorgeskryf word.

Hy skryf ook vakkundige artikels wat onder andere in "Tydskrif vir Letterkunde" verskyn, terwyl hy die plaaslike uitgawe van "De komst van Joachim Stiller" van Hubert Lampo saam met Jan Senekal van ’n inleiding en aantekeninge voorsien.

Uit die rubrieke van Kas van den Bergh maak hy ’n keur wat in die bundel "Saterdagaand tuis" gepubliseer word. Hy lewer ook ’n hoofstuk oor die bou van vleisbraaiplekke in die boek "Bier en braai".

"Ontmoet ons diere!", wat hy saam met René Woodley skryf, is ’n opvoedkundige inkleurboek vir kinders met versies. Hierdie boek word deur sy vrou in Engels vertaal en onder die titel "Meet the animals" uitgegee.

Werke wat uit sy pen verskyn, sluit in:






</doc>
<doc id="115014" url="https://af.wikipedia.org/wiki?curid=115014" title="Anna Enslin">
Anna Enslin

Anna Enslin (28 September 1887, Tulbagh – onbekend) was 'n Afrikaanse skrywer, stadsraadslid en onderburgemeester van Bloemfontein en lid van die Provinsiale Raad van die Vrystaat.

Anna Retief is op 28 September 1887 op 'n wynplaas in die distrik Tulbagh gebore. Haar ouers was Piet en Magdalena Retief. Sy het haar skoolopleiding op Tulbagh en aan die Bloemhof-Seminarie op Stellenbosch ontvang, waarna sy 'n taalkursus aan die Universiteit Stellenbosch volg. Sy hou vanaf agttienjarige ouderdom skool op Heilbron in die Vrystaat, waar sy teen die voorskrifte van daardie tyd en met sterk teenstand van haar Skotse hoof Afrikaans vir haar leerlinge aanbied. Met die uitbreek van die Rebellie word sy dan voor die hof gedaag en eis die hoof dat sy uit haar werk geskors word. Sy wen die saak en bly in haar pos aan. In 1918 trou sy met die onderwyser Jan F. Enslin. Hy word later Sekretaris van Onderwys in die Vrystaat en dan Tegniese Adviseur van die Provinsiale Administrasie van die Vrystaat. Saam onderneem hulle in 1938 ’n reis van ses maande deur Europa, waar hulle eerstehands die opbou van die spanning voor die uitbreek van die Tweede Wêreldoorlog beleef.

Sy was aktief betrokke in die gemeenskap en het verskeie termyne in die Bloemfonteinse stadsraad gedien, terwyl sy ook Lid van die Provinsiale Raad vir die kiesafdeling Bloemfontein-Wes was, die voormalige Verenigde Party-vesting van Gladys Steyn. 21 jaar lank verteenwoordig sy haar kiesafdeling in die Provinsiale Raad. In hierdie hoedanigheid is sy onder andere voorsitter van die Stadskomitee vir Openbare Gesondheid, die mark en Maatskaplike Welsyn. Sy is verantwoordelik vir die inisiatief vir die aanbou van die stadskouburg in Bloemfontein, waarvoor sy op allerlei maniere geld insamel. Sy verkoop onder andere ou koerante, ou bene en koeldrankbottels en aas ook alles wat te redde is in die vullishope van die stad vir hierdie kultuursaak. Ander projekte van haar is die bou van ’n kliniek vir bejaardes in haar kiesafdeling, die restourasie van die ou Presidensie, die bou van 'n moderne slagplaas en die stigting van kleuterskole vir die kinders van werkende vroue.

Vanaf 1949 tot 1950 is sy onderburgemeesteres van die stad. Sy en haar man het drie kinders gehad. Ná haar man se afsterwe vind sy ’n tuiste in die Mooihawe-tehuis vir bejaardes in Bloemfontein.

Haar sterfdatum is onbekend.

Haar eerste boek, "Die Witbande kom", behandel die nagevolge van die Rebellie van 1914 op die samelewing. 

Sy is veral bekend vir haar verhaal "Kwart voor middernag", waarin sy die toestande in Europa net voor die Tweede Wêreldoorlog uitbeeld. 

"Middernag" behandel drie geslagte van godsdienstige verdeeldheid, waarin Protestante ly onder die Rooms-Katolieke Kerk en sy aanhangers. 

Sy skryf ook die roman "Die wit slaaf" en 'n onvoltooide bundel kortverhale onder die voorlopige titel "Intrige".

'n Straat in Bloemfontein is na haar vernoem.





</doc>
<doc id="115015" url="https://af.wikipedia.org/wiki?curid=115015" title="Theo Engelenberg">
Theo Engelenberg

Theo Engelenberg (*2 Maart 1901, Pretoria –† onbekend) was ’n Afrikaanse skrywer van ontspanningslektuur.

Theo Engelenberg is op 2 Maart 1901 in Pretoria gebore. Hier gaan hy skool aan die Oost-Eind-Skool, waar hy in 1920 matrikuleer. Hierna leer hy as apteker en ondergaan sy praktiese opleiding by die Tudor Pharmacy in Pretoria, waarna hy in 1925 die finale eksamen aflê en as apteker kwalifiseer.

Hy trou in 1926 met Annie Siglé, ook van Pretoria, en hulle gaan woon in Volksrust, waar hy ’n apteek open. Na vyf jaar keer hulle terug na Pretoria, waar hulle ook vyf jaar bly voordat hulle ’n jaar in Johannesburg woon. Hierna trek hulle na Randfontein, waar hy bestuurder is van die Randgate-apteek van die E.J. Adcock-groep.

In Pretoria raak hy geïnteresseerd in fotografie en word ondervoorsitter en later ere-sekretaris van die Pretoria Fotografiese Vereniging. Die fotografiese klub wat hy in Randfontein stig loop dood tydens die Tweede Wêreldoorlog omdat films nie geredelik bekombaar was nie, waarna hy begin om sy tyd te verwyl met skryf.

Hy skryf ontspanningsverhale onder sy eie naam en skryf ook speurverhale onder die skuilnaam Gysbert van Tonder.



</doc>
<doc id="115019" url="https://af.wikipedia.org/wiki?curid=115019" title="Canon Verlenger EF">
Canon Verlenger EF

Die Canon Extender EF lense is 'n groep telelense wat deur Canon vervaardig word. Hierdie lense word tussen enige versoenbare EF-tipe lens en enige van Canon se reeks EOS kameras gebruik. Wanneer dit gebruik word met 'n versoenbare lens, sal hulle die fokuspunt van die lens met 'n faktor van óf 1.4× of 2× vermenigvuldig, maar met die vermindering van die lens se diafragma met 1 of 2 stoppe onderskeidelik. As voorbeeld, indien 'n 1.4× of 2× verlenger met die Canon EF 500mm 4L IS USM lens gebruik word, sal dit 'n 700 mm 5.6 of 1000 mm 8 lens tot gevolg hê.

Canon het ses modelle vrygestel:

Die verlengers word met metaalbajonette en ontwerpte plastiekkante vervaardig. Daar is geen bewegende dele nie, behalwe die lenshegslot. Drie geslagte van die verlenger bestaan: die ouer 1.4× 2×, die 1.4× II en 2× II, en die 1.4× III en 2.0× III. Die II weergawes het weerverseëling en antiweerkaatsende oppervlakke binne die uitgebreide liggaam. Die optiese konstruksie van die 1.4× weergawes is van 'n vyf-elementontwerp. Beide 2× weergawes gebruik sewe elemente, alhoewel die optiese formule van die II weergawe anders is om optiese prestasie te verbeter. Die III weergawes van die verlengers verbeter outofokusprestasie sowel as verhoogde kwaliteit van die prent bo die II, en hul voorste en agterste elemente is met 'n fluorien anti-smeerlaag bedek om makliker skoon te maak.

Hierdie "Extender EF" lense kan slegs gebruik word met lense wat 'n versoenbare passing het. Ten spyte daarvan dat alle EF lense met enige EOS liggaam gebruik kan word, kan slegs lense met ooreenstemmende passtukke met die verlenger EF lense gebruik word. Hierdie lense moet genoegsame speling bied om die lens wat uitsteek op die verlenger te pas, sowel as 10 (3 ekstra) elektroniese kontakte vir behoorlike elektroniese kommunikasie met die verlenger. Hierdie ekstra elektroniese kontakte word gebruik om die korrekte sluiterinligting aan die kamera te stuur.

Die volgende is 'n lys van EF lense wat versoenbaar is met die Extender EF lense saam met hul gevolglike fokuspunte en openinge. Die outofokus en beeldstabiliseringsfunksie word ook aangedui.


</doc>
<doc id="115021" url="https://af.wikipedia.org/wiki?curid=115021" title="Telesouffleer">
Telesouffleer

'n Telesouffleer is 'n vertoonapparaat wat die persoon wat praat met elektroniese visuele teks van 'n toespraak voorsê. Die gebruik van 'n telesouffleer is soortgelyk aan die gebruik van witkaarte. Die skerm is aan die voorkant van, en gewoonlik onder die lens van 'n professionele videokamera, en die woorde op die skerm word weerspieël in die oë van die aanbieder met behulp van 'n paneel van helder glas of 'n spesiaalvoorbereide balksplitter. Die lig van die aanbieder kaats deur die voorkant van die glas in die lens in, terwyl 'n hulsel rondom die lens en die agterkant van die glas verhoed dat ongewenste lig die lens binnedring.

Omdat die spreker nie nodig het om af te kyk om sy geskrewe notas te raadpleeg nie, lyk dit of hy die toespraak gememoriseer het, of spontaan praat terwyl hy direk in die kameralens kyk. Witkaarte, aan die ander hand, word altyd weg van die lens af vertoon, en forseer die spreker om na 'n punt langs die kamera te kyk, wat die indruk skep van 'n afleiding.


</doc>
<doc id="115024" url="https://af.wikipedia.org/wiki?curid=115024" title="Professionele videokamera">
Professionele videokamera

'n Professionele videokamera (dikwels 'n televisiekamera genoem, selfs al is die gebruik reeds verder as televisie versprei) is 'n hoëvlaktoestel vir die skep van elektroniese bewegende beelde (eerder as 'n filmkamera, wat voorheen beelde op film vasgelê het). Oorspronklik ontwikkel vir gebruik in TV-ateljees, word hulle nou ook gebruik vir musiekvideos, direkte-tot-videoflieks, korporatiewe en opvoedkundige video's, trouvideo's, ens. Sedert die 2010s is die meeste professionele video-kameras wel professionele digitale videokameras.

Met die koms van digitale video-opname in die 2000's, het die onderskeid tussen professionele videokameras en rolprentkameras verdwyn.

Die vroegste video-kameras was meganiese skandeerders wat in gebruik was in die 1920's en 1930's tydens die tydperk van meganiese televisie. Verbeterings in videokamerabuise in die 1930's het die era van elektroniese televisie ingelui. Vroeëre kameras was baie groot toestelle, byna altyd in twee afdelings verdeel. Die kamera-afdeling het die lens, buisvoorversterkers en ander noodsaaklike elektronika gehuisves, en is gekoppel aan 'n groot-deursnee multikernkabel aan die res van die kamera-elektronika, wat gewoonlik gemonteer was in 'n aparte kamer in die ateljee, of in 'n nabygeleë vragmotor. Die kamerakop kon nie 'n videobeeldsein op sy eie voortbring nie. Die videosein is na die ateljee versend vir skakeling en uitsending. Teen die jare vyftig het elektroniese miniaturisasie gevorder tot die punt waar sommige monochroom kameras alleenstaande kon funksioneer of selfs met die hand vasgehou kon word. Maar die ateljee-opset het dieselfde gebly, met die groot kabeloordrag van seine terug na die kamera beheereenheid (CCU). Die CCU was op sy beurt gebruik om die kamerafunksies te beheer, soos blootstelling, tydsberekening in die stelsel, video en swart vlakke.

Die eerste kleurkameras (1950's in die VSA en vroeë 1960's in Europa), veral die RCA TK-40/41 reeks, is veel meer kompleks met hul drie (en in sommige modelle vier) opneembuise, nadat hul grootte en massa drasties toegeneem het. Draagbare kleurkameras was nie in algemene gebruik tot die vroeë 1970's nie – die eerste generasie kameras was verdeel in 'n kamerahoofeenheid (die liggaam van die kamera, wat die lens en die opnamebuise, en gedra op die skouer of 'n liggaamstut aan die voorkant van die operateur) verbind via 'n kabelbondel na 'n rugsak-CCU (kamerabeheereenheid).

Die Ikegami HL-33, die RCA TK45 en die Thomson Microcam was draagbare tweestuk-kleurkameras in die vroeë 1970's. Vir veldwerk was 'n aparte VTR nog steeds nodig om die kamera se videouitset op te neem. Tipies was dit óf 'n draagbare 1" spoel VTR, of 'n draagbare 3/4" U-matic VCR. Die twee kamera-eenhede is gewoonlik deur die kamera-operateur gedra, terwyl 'n bandoperateur die draagbare opnemer sou dra. Met die bekendstelling van die RCA TK76 in 1976, is kamera-operateurs uiteindelik in staat gestel om die eenstuk-kamera op hul skouers te dra met al die elektronika om 'n uitsending-gehalte saamgestelde videosein te produseer. 'n Aparte videoband opname-eenheid was nog steeds nodig.

Elektroniese nuusdekking (END) kameras vervang die 16 mm-filmkameras vir TV-nuusproduksie van die 1970's af, want die koste van skietery op film was aansienlik meer as die skiet op herbruikbare band. Draagbare videobandproduksie het ook baie vinniger omkeertyd verseker vir die vinnige voltooiing van nuusstories, in vergelyking met die behoefte om film eers chemies te moet ontwikkel voor dit vertoon of geredigeer kon word.

In die laat 1990's, toe HDTV-uitsaai begin het, is HDTV-kameras in gebruik geneem wat geskik was vir nuus en algemene gebruik. Al het hulle 'n baie beter beeldgehalte, was hul algehele operasie identies aan hul standaarddefinisie voorgangers. Nuwe metodes van opname is vir digitale kameras ingestel om videobandkameras te vervang. Ikegami en Avid het "EditCam" in 1996 ingestel, wat gebaseer is op uitruilbare hardeskyf. Panasonic het V2 kameras bekendgestel. Hierdie het 'n DVCPro sein op verwisselbare geheuemedia opgeneem. Verskeie ander dataopnamestelsels is vrygestel, soos XDCAM van Sony. Sony het ook SxS (S-by-S), 'n flitsgeheue standaard wat voldoen aan die Sony- en Sandisk-geskepte ExpressCard standaard. Uiteindelik het flitsgeheue grootliks ander vorms van mediaopname vervang.

In die jare 2000's het groot vervaardigers soos Sony en Philips hul nuutste professionele digitale videokameras vrygestel. Hierdie kameras gebruik CCD-sensors en het video digitaal opgeneem op flitsgeheue. Dit is opgevolg deur digitale HDTV-kameras. Sedert digitale tegnologie verbeter het en ook as gevolg van digitale televisie-uitsendings, het professionele digitale videokameras dominant geword in televisie-ateljees, END, EFP en selfs in ander gebiede sedert die 2010's.


Die meeste professionele kameras maak gebruik van 'n optiese prismablok direk agter die lens. Hierdie prismablok skei die beeld in die drie primêre kleure, rooi, groen en blou, en stuur elke kleur na 'n aparte ladinggekoppelde toestel (CCD) of aktiewe piekselsensor (CMOS beeldsensor), gemonteer op die aansigvlak van elke prisma.

Die meeste televisie-ateljeekameras staan op die vloer, gewoonlik met pneumatiese of hidrouliese meganismes genoem voetstukke om by die hoogte aan te pas, en is gewoonlik op wiele. Enige videokamera wat gebruik word saam met ander videokameras in 'n meervoudige kamera-opstel word beheer deur 'n toestel bekend as 'n CCU (kamerabeheereenheid), wat verbind is via 'n Triax, optiese vesel, of die nou byna-uitgediende multikernkabel. Die CCU saam met genlock en ander toerusting word geïnstalleer in die produksiebeheerkamer (PCR) (dikwels bekend as die galery) van die televisie-ateljee. Wanneer dit gebruik word buite 'n formele televisie-ateljee en in buite-uitsaai (OB), is hulle dikwels op driepote wat wiele het of nie (afhangende van die model van die driepoot). Aanvanklike modelle gebruik analoogtegnologie, maar is nou verouderd, verdring deur digitale modelle. Ateljeekameras is lig en klein genoeg om van die voetstuk afgetel te word en gebruik te word op die kameraman se skouer.

END (elektroniese nuusdekking) video-kameras was oorspronklik ontwerp vir gebruik deur die nuuskamera-operateurs. Terwyl hulle 'n paar ooreenkomste het met die kleiner verbruiker camcorder, verskil hulle ook in verskeie opsigte van mekaar:

Elektroniese veldproduksie kameras is soortgelyk aan ateljeekameras in dat hulle hoofsaaklik gebruik word in verskeie kamerageskakelde konfigurasies, maar buite die ateljeeomgewing, vir konserte, sport en lewendige nuusdekking van spesiale gebeure. Hierdie veelsydige kameras kan op die skouer gedra word, of gemonteer word op kameravoetstukke en hyskrane, met die groot, baie lang fokuspunt zoemlense gemaak vir ateljeekamera montering. Hierdie kameras het geen opnamevermoë op hul eie nie, maar stuur hulle seine terug na die uitsendingvragmotor deur middel van optiese vesel of die feitlik uitgediende multikernkabel.

Afstandbeheerde kameras is gewoonlik baie klein kamerahoofde ontwerp om deur afstandbeheer bedryf te word. Ten spyte van hul klein grootte, is hulle dikwels in staat tot dieselfde prestasie as die groter ENG en EFP tipes.

Blokkameras word so genoem omdat die kamera se kop 'n klein blok is, dikwels kleiner as die lens self. Sommige blokkameras is heeltemal self-toegerus, terwyl ander net die sensorblok en sy pre-amp bevat, en benodig dus 'n aparte kamerabeheereenheid om dit te bedryf. Al die funksies van die kamera kan van 'n afstand af beheer word, en dikwels is daar ook 'n fasiliteit vir die beheer van die lensfokus en zoom. Hierdie kameras word gemonteer op pan- en kantelhoofde, en kan geplaas word in 'n stilstaande posisie, soos bo-op 'n paal, 'n toring of in die hoek van 'n uitsaaiplek. Hulle kan ook geplaas word op robotdollies, aan die punt van kamerapote en hyskrane, of "gevlieg" in 'n kabelondersteunde harnas, soos in die illustrasie getoon.


</doc>
<doc id="115026" url="https://af.wikipedia.org/wiki?curid=115026" title="Kollektiewe onbewuste">
Kollektiewe onbewuste

Kollektiewe onbewuste (Duits: "kollektives Unbewusstes"), 'n term wat deur Carl Jung geskep is, verwys na strukture van die onbewuste wat deur lede van dieselfde spesie gedeel word. Volgens Jung word die menslike kollektiewe onbewuste deur instinkte en argetipes geokkupeer: universele simbole soos die Groot Moeder, die Wyse Ou Man, die Skaduwee, die Toring, Water, die Boom van Lewe en baie ander.

Die naam "kollektiewe onbewuste" het vir die eerste keer in Jung se 1916-essay "The Structure of the Unconscious" verskyn. Hierdie essay onderskei tussen die "persoonlike" Freudiaanse onbewuste, gevul met seksuele fantasieë en onderdrukte beelde, en die "kollektiewe" onbewuste wat die siel van die mensdom as geheel omsluit.

Op 19 Oktober, 1936, hou Jung 'n lesing "The Concept of the Collective Unconscious" voor die Abernethian Society by die St. Bartholomew's Hospital in Londen. Hy het gesê:My tesis is dan soos volg: Benewens ons onmiddellike bewuste wat van 'n suiwer persoonlike aard is en wat vermoedelik die enigste empiriese psige is, bestaan daar 'n tweede psigiese stelsel van 'n kollektiewe, universele en onpersoonlike aard wat identies in alle individue is. Hierdie kollektiewe onbewuste is oorgeërf. Dit bestaan uit vooraf bestaande vorms, die argetipes, wat slegs sekondêr tot bewussyn kom en 'n definitiewe vorm aan sekere psigiese inhoud gee.Jung het die kollektiewe onbewuste verbind met dit wat Freud "argaïese oorblyfsels" genoem het – verstandelike vorms waarvan die teenwoordigheid nie deur enigiets in die individu se eie lewe verklaar kan word nie en wat inheemse, ingebore en oorgeërfde vorms van die menslike verstand is.

Wanneer die moderne mens sy individuasieproses ondergaan en uit die kollektiewe onbewuste na sy volwasse self beweeg, word 'n persona gevestig — daardie klein gedeelte van die kollektiewe psige wat die individu beliggaam, waarmee hy optree en identifiseer.

Jung se uitleg van die kollektiewe onbewuste bou voort op die klassieke kwessie in die sielkunde en biologie rakende die natuur versus die leer (nature versus nurture). Indien ons aanvaar dat die natuur, of oorerflikheid, 'n invloed op die individuele psige het, moet ons vra hoe hierdie invloed in die werklikheid inslaan.

Argetipes en instinkte bestaan gelyktydig in die kollektiewe onbewuste as onderling afhanklike teenoorgesteldes, sou Jung later verklaar. Terwyl intuïtiewe begrip by die meeste diere volkome met instink verweef is, het die argetipes in mense 'n afsonderlike register vir verstandelike verskynsels geword.

Volgens Jung beleef mense vyf instinkte: honger, seksualiteit, aktiwiteit, refleksie en kreatiwiteit. Hierdie instinkte, in volgorde van toenemende abstraksie, veroorsaak en beperk menslike gedrag, maar laat ook ruimte vir vryheid in hulle implementering en veral in hulle interaksie. Selfs 'n eenvoudige honger gevoel kan tot baie verskille response lei, insluitend metaforiese sublimering. Verskeie lesers van Jung het opgemerk dat hy in sy hantering van die kollektiewe onbewuste, 'n ongewone kombinasie van onontwikkelde "laer" kragte en geestelike "hoër" kragte suggereer.

In 'n vroeë definisie van die term, skryf Jung: "Argetipes is tipiese begripswyses, en oral waar ons uniforme en herhaaldelike begripswyses teëkom, het ons met 'n argetipe te make, ongeag of die mitologiese karakter herken word of nie."

Hierdie argetipes bestaan in 'n wêreld buite die chronologie van 'n menslike leeftyd, en ontwikkel op 'n evolusionêre tydskaal. Wat die animus en anima betref, die manlike beginsel in die vrou en die vroulike beginsel in die man, skryf Jung:Hulle bestaan en funksioneer klaarblyklik in die dieper lae van die onbewuste, in die kollektiewe onbewuste. Hierdie lokalisering verklaar heelwat van hulle vreemdheid: hulle bring 'n onbekende psigiese lewe uit 'n verre verlede na ons kortstondige bewuste. Dis ons onbekende voorouers se manier van dink en voel, die manier waarop hulle die lewe en die wêreld, gode en mense beleef het, hulle psige. Die bestaan van hierdie argaïese strata is vermoedelik die oorsprong van die mens se geloof in reïnkarnasie en herinneringe aan "vorige ervarings." Net soos die menslike liggaam, is die menslike psige ook 'n museum van sy filogenetiese geskiedenis.Dit is nie moontlik om 'n volledige lys van argetipes op te stel  of om die verskille tussen argetipes heeltemal te uit te beeld nie. Ten spyte hiervan het June Singe 'n gedeeltelike lys van deeglik bestudeerde argetipes saamgestel en in pare van teenoorgesteldes gelys:

Wanneer die moderne mens sy individuasieproses ondergaan en uit die kollektiewe onbewuste na sy volwasse self beweeg, word 'n persona gevestig — daardie klein gedeelte van die kollektiewe psige wat hy beliggaam, waarmee hy optree en identifiseer.

Jung het herhalende temas voorgelê as bewyse vir die bestaan van psigiese elemente wat deur alle mense gedeel word. Byvoorbeeld: "Die slangmotief was beslis nie 'n individuele verwerwing van die dromer nie, want slangdrome is baie algemeen onder stadsbewoners wat waarskynlik nog nooit 'n regte slang gesien het nie." Nog sterker bewyse het volgens hom aan die lig gekom wanneer pasiënte komplekse beelde en narratiewe met verborge mitologiese parallelle beskryf.
Popperiaanse kritikus Ray Scott Percival betwis sommige van Jung se voorbeelde en redeneer dat sy sterkste bewerings nie weerlegbaar is nie. Percival beskuldig Jung van oordrewe determinisme en skryf: "Hy kon nie die moontlikheid insien dat mense soms idees skep wat nie voorspel kan word nie, selfs in beginsel." Betreffende die bewering dat alle mense sekere denkpatrone toon, redeneer Percival dat hierdie gemeenskaplike patrone deur gemeenskaplike omgewings verklaar kan word (i.e. deur die leer, nie die natuur nie). Aangesien alle mense gesinne het, plante en diere teëkom, en nag en dan ervaar, is dit nie verrassend dat hulle basiese verstandelike strukture rondom hierdie verskynsels sal ontwikkel nie.

Bewyse vir die bestaan van 'n kollektiewe onbewuste, en insig daarin, kan hoofsaaklik uit drome en die aktiewe verbeelding verkry word.

Jung het gemeen dat "die skaduwee" en die anima en animus van die ander argetipes verskil aangesien daar 'n meer direkte verband tussen hulle inhoud met die individu se persoonlike situasie is. Jung het pasiënte aangemoedig om direkte, bewuste dialoog met hierdie innerlike persoonlikhede te voer. Terwyl die skaduwee gewoonlik die persoonlike onbewuste verpersoonlik, kan die anima of Wyse Ou Man as verteenwoordiger van die kollektiewe onbewuste optree.

Op grond van sy interpretasie van sinchronisiteit en ekstrasensoriese persepsie het Jung voorgehou dat psigiese aktiwiteit die brein te bowe gaan.

Die menslike psige bemiddel tussen die oerkrag van die kollektiewe onbewuste en die belewenis van bewussyn of droom. Simbole mag dus interpretasie vereis voordat hulle as argetipes verstaan kan word.

'n Enkele argetipe kan op baie verskillende manier manifesteer. Die Moeder-argetipe is byvoorbeeld nie net van toepassing op ma's, oumas, stiefma's, skoonma's en mitologiese moeders nie, maar ook op verskeie konsepte, plekke, voorwerpe en diere:Simbole van die moeder verskyn in konsepte wat die vervulling van ons verlange na verlossing verteenwoordig, soos die paradys, die koninkryk van God, die hemelse Jerusalem. Baie konsepte wat 'n gevoel van toewyding of ontsag uitlok, byvoorbeeld die kerk, hemel, aarde, die onderwêreld en die maan, kan moedersimbole wees. Dié argetipe word dikwels met dinge en plekke geassosieer wat vrugbaarheid verteenwoordig: 'n geploegde land of 'n tuin. Dit kan ook aan 'n diep put, of houers soos 'n doopvont of komvormige blomme soos die roos of die lotus gekoppel word. Weens die beskerming wat dit impliseer, kan die mandala 'n vorm van die moeder-argetipe wees. Hol voorwerpe soos oonde of bakke word met die moeder-argetipe geassosieer en vanselfsprekend die uterus, joni, en enigiets met 'n soortgelyke vorm. Die lys sluit ook verskeie diere soos die koei en haas in. 'n Mens kan 'n droom egter nie eenvoudig dekodeer deur te aanvaar dat hierdie betekenisse konstant is nie. Argetipiese verduidelikings werk die beste wanneer 'n reeds bekende mitologiese vertelling gebruik kan word om 'n individu se verwarrende ervaring te verduidelik.

Psigoterapie wat op analitiese sielkunde gebaseer is, het ten doel om die verhouding tussen 'n persoon se individuele bewussyn en die dieper, onderliggende gemeenskaplike strukture te ontleed. Persoonlike ervarings aktiveer argetipes in die psige en verleen betekenis en inhoud daaraan. Argetipes is terselfdertyd op bedekte wyse besig om menslike ervarings en herinneringe te organiseer, maar die kragtige effek daarvan word eers indirek, agterna beskou, duidelik. 'n Begrip van die krag van die kollektiewe onbewuste kan 'n individu help om sy weg deur die lewe te vind.

'n Pasiënt wat die impak van die argetipe verstaan, kan die onderliggende simbool dissosieer van die werklike persoon wat die simbool beliggaam. Sodoende sal die pasiënt nie meer sy gevoelens oor die argetipe outomaties na mense in die gewone lewe oordra nie, en gevolglik sal hy gesonder en meer persoonlike verhoudings geniet.

Elemente van die kollektiewe onbewuste kan onder groepe mense manifesteer wat per definisie almal 'n band met hierdie elemente deel. Groepe mense kan veral vir spesifieke simbole ontvanklik raak weens die historiese situasie waarin hulle hul bevind.

Alhoewel die beskawing mense forseer om hulle bande met die mitologiese wêreld van onbeskaafde samelewings te ontken, was Jung van mening dat aspekte van die primitiewe onbewuste nietemin in die vorm van bygelowe, alledaagse gebruike en onbetwiste tradisies soos die Kersfeesboom herhaal word.

Op grond van empiriese bevindinge het Jung geglo dat alle mense, ongeag ras en geografiese verskille, dieselfde kollektiewe poel instinkte en droombeelde in gemeen het, alhoewel dit weens die vormende invloed van kultuur verskillend manifesteer. Bo en behalwe die primitiewe kollektiewe onbewuste, mag dit ook wees dat mense binne 'n sekere kultuur bykomende primitiewe kollektiewe idees deel.

Die universele toepasbaarheid van argetipes het nie die aandag van bemarkingspesialiste ontsnap nie. Hulle het opgemerk dat handelsmerkgewing ("branding") met verbruikers resoneer wanneer daar tot argetipes in die kollektiewe onbewuste gespreek word.







</doc>
<doc id="115034" url="https://af.wikipedia.org/wiki?curid=115034" title="Pieter Bingle">
Pieter Bingle

Ds. Pieter Willem Bingle (15 Desember 1883 – Venterstad, Kaapland, Suid-Afrika, 8 Maart 1923) was van 1910 tot sy afsterwe predikant in twee Gereformeerde kerke, naamlik Colesberg en Venterstad.

Pieter Bingle was die seun van Johannes Petrus Bingle (18 September 1847–1916) en sy eerste vrou, Elizabeth Maria Coetzer (1857 – 19 Maart 1885). Hy het sy teologiese opleiding omstreeks 1903 aan die Teologiese Skool Burgersdorp begin en in Februarie 1905 saam met die skool na Potchefstroom verhuis, waar hy sy studie in 1908 of 1909 voltooi het. Hier was sy klasmaats di. J.P. van der Walt, D.P. du Plessis en I.D. Krüger.

Prop. P.W. Bingle is op 8 Februarie 1910 na die Gereformeerde kerk Colesberg beroep nadat die gemeente ’n kombinasie-ooreenkoms met Philoppolis kon aangaan om die konsulentsbediening, waarmee hy tevrede moes wees sedert 1896, te beëindig. Prop. Bingle is op 10 Maart 1910 in die amp bevestig. Sy bedieningstyd was besonder geseënd. Uit die kerkraadsnotule is dit duidelik dat die onderskeie ampte roepingsbewus gefunksioneer het. Die verhouding tussen predikant, kerkraad en gemeente was kerngesond. Volgens dr. G.C.P. van der Vyver was ds. Bingle was "'n gedissiplineerde, konsensieuse mens. Dit is dan ook die stempel wat hy op die kerkraad afgedruk het. Die ouderlinge het deeglik toesig gehou oor die gemeente. Daar is nie geskroom om tug toe te pas nie." Onder meer moes 'n paar keer opgetree word teen lidmate wat by die Vrymesselaars aangesluit het. Ook die diakens was getrou in die versorging van die armes. Hulle het te doen gehad met dieselfde probleme wat 'n mens vandag nog in 'n gemeente teëkom. Daar was genoegsaam inisiatief, en alles het ordelik verloop. Die Griepepidemie van 1918-'19 het 'n geringe versteuring gebring toe 'n Nagmaal uitgestel moes word, maar die pastorie het dit 'n droewige slag getref toe mev. Bingle in 1919 aan die griep oorlede is en ds. Bingle alleen met sy vyf kinders agtergelaat is. Ten tyde van mev. Bingle se dood was ds. Bingle self platgetrek deur die griep en moes die kindertjies sonder hom hul moeder se begrafnis bywoon. Vanuit sy siekbed kon hy die begrafnisstoet by die pastorie hoor verbyloop. Dat sy 'n besonderse plek in die hart van die gemeente ingeneem het, blyk uit die besluit van die kerkraad om haar begrafniskoste te vereffen en ook 'n steen op haar graf te laat oprig, soos die notule dit stel: "Uit liefde en agting vir ds. Bingle en sy ontslape eggenote."

Ten tyde van sy vrou se dood was 'n niggie van die vyf kinders 'n diensmeisie in die huis. Ds. Bingle het besluit om met dié meisie, sy oorlede vrou se broerskind, te trou. Volgens oorlewering was die oudste kinders woedend en die gemeente so kwaad dat die kerkraad ds. Bingle aangespoor het om die beroep na Venterstad aan te neem. Die kleiner kinders, van wie die jongste net ses jaar oud was toe hul pa ook oorlede is, het 'n veelbewoë kinderjare as weeskinders gehad.

Vir intensiewe bearbeiding is die gemeente reeds in 1913 in agt wyke verdeel. In dieselfde jaar is ook 'n sangvereniging gestig vir verbetering van die gemeentelike sang. Die "Sustershulp", soos die susters in georganiseerde vorm genoem is, het met hul helpende hand ook nie agterweë gebly nie. So is byvoorbeeld met hul hulp in 1917 die staandak op die pastorie gesit en die veranda aangebring.

Die kerkraad het veral nougeset omgesien na die skoolonderrig van armer kinders. Hulle is met geldelike ondersteuning gestuur na 'n sogenaamde "armkoshuis" op Middelburg en later na Noupoort. Selfs voornemende studente vir die onderwysprofessie is finansieel gesteun aangesien die kerkraad die opvoeding van die jeug op die hart gedra het. Ook was daar in dié tyd tekens van 'n ruimer kulturele bewustheid, byvoorbeeld toe op voorstel van ouderling L. Vorster besluit word om vanaf April 1918 die notule in Afrikaans te skryf.

Na buite het die kerkraad en gemeente die ondersteunende hand nie weerhou nie. Hoewel dit 'n klein gemeente was (aan die vooraand van die Driejarige Oorlog was hier byvoorbeeld 176 belydende lidmate en ’n jaar of wat voor prop. Bingle se koms net 133), wat self gedurig moes pas en meet, is tog ruim finansiële steun gegee aan die Teologiese Skool en die Normaalskool op Steynsburg. Etlike spesiale kollektes is afgesonder vir instansies buite die gemeente, onder meer een vir die Vrye Universiteit, Amsterdam.

Dit was vir die gemeente moeilik om sy geldelike verpligtinge na te kom. Af en toe is gekla oor tekorte wat die diakens dan maar uit die gemeente moes gaan aansuiwer. In 1910 is nog sustentasie ontvang. Later kon die gemeente daarsonder klaarkom omdat onder meer rente uit die sogenaamde Vryefonds die inkomste aangevul het. Die Vryefonds, dit wil sê 'n kapitaalfonds wat op beleggings uitgesit is, het in 1910 £1 289-1-4 bedra. Jaarliks is dit deur 'n kollekte in die gemeente aangevul. Dan was daar ook die sogenaamde Veeskenkingsfonds. Dit is egter in 1921 by die Vryefonds gevoeg. Dr. Van der Vyver noem die Vryefonds "'n versiende voorsorg wat getref is vir moontlike maer jare, wat wel later sou kom". Baie van die kerkraad se tyd is opgeneem deur die belegging van die gelde in die vorm van lenings met bewyse of verbande op eiendomme.

Tydens ds. Bingle se bedieningstyd het op Naauwpoort taamlik belangrike ontwikkelings gekom wat die fondamentstene gelê het vir 'n latere selfstandige gemeente. Op 3 April 1914 besluit die kerkraad om gereeld een maal per jaar Woord en Sakramente te bedien op Naauwpoort. In Augustus 1914 is die eerste diens aldaar gehou. In 1917 is 'n kerkerf aangekoop en in 1919 bepleit ouderling F.J. du Toit dat meer dienste op Naauwpoort gehou moet word. Julie 1919 besluit die kerkraad toe dat vier keer per jaar Woord en Sakrament in een van die skoolsale bedien sou word en dat ook gereeld katkisasieklasse gehou sou word. Weens omstandighede wat die kerkraadsnotules nie vermeld nie, is die dienste in April 1920 verminder tot twee. Intussen het die kerkraad hul die NG gemeente Noupoort hul kerkgebou vir die dienste aangebied, waarvan dankbaar gebruik gemaak is. Die ideaal was egter om later self 'n kerkgebou op te rig, want reeds in Julie 1917 is 'n kerkerf op Naauwpoort aangekoop.

Aanvanklik is gebruik gemaak van 'n "muziek" (die bron vermeld nie wat dit presies was nie). In September 1916 het die kerkraad besluit dat die musiek "wegens valsheid" nie meer bespeel sou word nie en dat die moontlike aankoop van 'n nuwe musiek voor die gemeente gelê sou word. In Oktober 1916 het die kerkraad egter besluit om pryslyste van pyporrels te kry en op sy volgende vergadering, in Desember, is reeds kollektante benoem om vir 'n pyporrel te kollekteer. Begin 1917 is 'n orrelfonds in die lewe geroep, maar dit het taamlik stadig gegroei. In Junie 1920 het die aankoop van 'n orrel 'n skielike stoot gekry toe suster Bettie du Plessis van Kleintoren vir die doel die kerkraad ’n lening van £600 aanbied teen 4%-rente. Die orrel kon toe bestel word. Intussen is 'n platform ter waarde van £140 aangebring en in Januarie 1922 is die orrel, 'n voortreflike instrument, in gebruik geneem by welke geleentheid prof. P.K. de Villiers spesiaal oorgekom het om dit te bespeel. Dit is dieselfde orrel, later gemoderniseer, wat vandag nog in die kerk op Colesberg gebruik word.

Dr. Van der Vyver skryf: "Uit die kerkraadnotule is dit duidelik dat ds, Bingle met groot seën in die gemeente gearbei het. Die verhouding tussen hom en die kerkraad en gemeente was besonder liefdevol. Hy, met sy gesin is goed versorg. Blykbaar was sy gesondheidstoestand nie wel nie. Hy het twee maal van die kerkraad siekteverlof ontvang. Vir so 'n jong predikant is dit nogal opvallend."

In Maart 1920 het ds. Bingle 'n beroep na Ladybrand-Ficksburg ontvang, wat hy bedank. Die kerkraad het met dank hiervan kennis geneem en hom verseker van hul hartlike samewerking. Op 8 Julie 1921 het hy egter afskeid van die kerkraad en gemeente geneem nadat hy 'n beroep na Venterstad aanvaar het. Sy elfjarige bedieningstyd was vir die gemeente besonder geseënd. Met droefheid het Colesberg in 1923 kennis geneem van sy afsterwe op Venterstad. Sy oudste seun was 14 jaar tydens sy pa se dood aan inwendige bloeding (waarskynlik 'n gebarste blindederm). Hy is op Venterstad begrawe en nie by sy vrou op Colesberg nie.

Uit ds. Bingle se huwelik met Albertje Catharina Andria Coetzee (16 Oktober 1879 – Colesberg, 8 September 1919), 'n dogter van Johannes Jacobus Coetzee (1845–onbekend) en Jacoba Christoffelina Frederika du Plessis (1847–1933), is vyf (of ses) kinders gebore: 'n dogter (gebore Augustus 1912; getroude van Kruger), (prof.) Johannes Petrus (getroud met Salomé Postma, 'n agterkleindogter van ds. Dirk Postma, kleindogter van ds. Martinus Postma en dogter van dr. Ferdinand Postma), (prof.) Hendrik Johannes Jacob, Pieter Willem, Christiaan Frederik Beyers en Elizabeth Maria (Bettie, gebore 1917; getroude van Bornman). Ds. Bingle het weer getrou ná sy eerste vrou se dood, uit welke huwelik twee kinders gebore is, onder wie Emmerentia Helena (gebore 3 Oktober 1923, sewe maande ná haar pa se dood). Ook 'n seun uit dié huwelik, Pieter Willem, het 'n professor geword. Hy was op sy dag rektor van 'n kollege vir bruin mense by Crown Mines. Ds. Bingle se kleinseun en naamgenoot was Gereformeerde predikant van Carolina 1964–1968, Pretoria-Wes 1968–1973 en Kaapstad 1973–2006.



</doc>
<doc id="115041" url="https://af.wikipedia.org/wiki?curid=115041" title="Zain Eckleton">
Zain Eckleton

Zain Eckleton is ’n Afrikaanse skrywer.

Hy word in die laat vyftigerjare as die oudste van drie kinders in Goodwood in Kaapstad gebore. Hy is gebore met die oorerflike oogsiekte retinitis pigmentosa. Sy ma was ’n skoonmaker by ’n haarsalon en sy pa ’n ongeletterde nutsman wat los werkies gedoen het. Die gesin verhuis gereeld op die Kaapse Vlakte, waar hulle meestal in sinkhutjies in agterplase woon. Hy gaan skool in Elsiesrivier by ’n skool vir normale kinders, waar hy ten spyte van sy gebrek gereeld eerste staan in sy klas. Van standerd ses af maak sy oogsiekte dit egter al moeiliker vir hom om by te hou met skoolwerk. Boonop los sy pa die gesin toe hy dertien jaar oud is en hy is verplig om die skool te verlaat en te werk om te help met die onderhoud van die gesin. Later los sy ma haar werk ook, omdat sy as diabeet te veel sukkel. In hierdie jare het hy slegs sowat 4% sig. Hy doen hoofsaaklik fabriekwerk, onder andere vir CNA se sentrale stoorkamer, waar hy die pakke boeke moet vang en uitpak. Dit raak te moeilik en hy moet as enigste broodwinner hierdie werk laat vaar. Hierna reageer hy op ’n advertensie op Springbok Radio en kom so in aanraking met die League of Friends of the Blind (Lofob) in Grassy Park. Hulle leer hom hoe om in sy skaduwêreld te leef. Op dertigjarige ouderdom gaan bly hy in 1987 by Lofob, tot 1993. In hierdie tyd rehabiliteer hulle hom en kan hy sy studies hervat. Bedags leer hy hoe om mandjies te vleg by die Vereniging vir Blindes in Soutrivier en snags leer hy. Hy voltooi standerd agt en kry daarna tegniese opleiding by die Optima-Kollege in Pretoria, waarna hy as maatskaplike hulpwerker kwalifiseer. Intussen leer hy hoe om blinde rolbal te speel en verwerf sy nasionale kleure in hierdie sport. By die Wêreldrolbalbyeenkoms vir blindes in Johannesburg wen Suid-Afrika die toernooi en verwerf hy ’n goue medalje in die pare en brons in die enkels.

By die Vereniging vir Blindes in Soutrivier ontmoet hy vir Gadiya, terwyl hy as maatskaplike hulpwerker daar diens doen. Sy het sowat 10% sig en is boonop hardhorend en ’n diabeet. Sy vaste besluit was om nooit te trou nie, omdat sy kinders sy oogtoestand sou erf. Hy en Gadiya raak egter verlief en trou. Sy twee dogters het elkeen spesiale behoeftes. Soraya het sowat 80% sig, maar die jongste dogter, Tazneem, kan slegs 10% sien. Hy werk as telefonis by die Kuilsrivier polisiestasie, waar hy met behulp van gespesialiseerde rekenaartoerusting duisende oproepe in ’n verdonkerde vertrek kanaliseer. Gadiya is op 13 Oktober 2010 aan ’n hartaanval oorlede, ’n week nadat die uitgewer hom bel om te sê sy roman “"Die rolbalspeler"” is aanvaar vir publikasie. Hy woon in Hannoverstraat in Highbury Park in Kuilsrivier naby Kaapstad saam met sy twee dogters, Soraya en Tazneem.

Hy begin skryf om ’n meer uitgebreide weergawe van die bruin kultuur te gee as dié wat in blanke skrywers of die werk van byvoorbeeld Adam Small voorkom. Sy eerste kortverhaal verskyn in 1986 in "Huisgenoot". In 1998 is hy ’n finalis in die jaarlikse Radiosondergrense radiodramakompetisie. Hierna wend hy hom tot langer prosa, maar aanvanklik word sy manuskripte afgekeur omdat keurders die meer stereotipiese weergawe van die bruin taalgebruik en humor bo sy meer ernstige werk verkies. In “"Die rolbalspeler"” is Hans Meintjes die hoofkarakter. Hy is ’n jong man van Bishop Lavis met slegs 2% sig en vleg rottangmandjies om vir sy sieklike ma en bedorwe jonger broer te sorg. In sy uitsiglose bestaan ontmoet hy dan die blonde maatskaplike werker Erika, wat hom aan rolbal vir blindes bekendstel en sy afrigter en vriendin word. Erika se verhouding met haar ouers is problematies en daar is ook ander geraamtes in haar kas. Geleidelik verander hulle verhouding tot ’n meer ernstige een, met die ligging en dinamika van rolbalballe wat metafoor word vir menslike verhoudings en motiverings. Met hierdie boek slaag die skrywer daarin om die leser in die verhaal in te trek en bewus te maak van die ervarings van blindes. Hierdie roman word vir die verhoog verwerk deur Saartjie Botha en onder andere in 2014 by die KKNK opgevoer.




</doc>
<doc id="115042" url="https://af.wikipedia.org/wiki?curid=115042" title="Johan Engelbrecht">
Johan Engelbrecht

Johan Engelbrecht is ’n Afrikaanse akteur, skrywer en dramaturg.

Johan Engelbrecht is op 16 Mei 1955 in Florida aan die Wes-Rand gebore. Hy matrikuleer aan die Hoërskool Florida. Na skool studeer hy eers verhoogontwerp en later drama aan die Universiteit van Pretoria, waar hy die B.A. Drama-graad behaal. Dan werk hy as kunstenaar in verskeie rigtings, soos stelontwerper, kostuumontwerper, sanger en akteur. Hy is lid van die Transvaalse Raad vir Uitvoerende Kunste (TRUK), vir wie hy stelontwerp doen vir onder andere die opvoering van “"The cherry orchard"” van Anton Tsjechof. Hy tree in meer as tagtig produksies op, insluitende as Tjokkie in “"Siener in die suburbs"” en onder andere ook in “"Joseph and his amazing technicolor dreamcoat"”, “"The Archon"”, “"Germanicus"”, “"Twaalfde nag"”, “"Die leeu in die winter"”, “"Evita"”, “"Robinson Crusoe"”, “"Mattewis en Meraai"”, “"Ons wag op die kaptein"” en “"Spoke"”. As sanger kry hy saam met sy sangmaat Caron van Schalkwyk ’n Artes-benoeming vir sy eerste CD, “"Nou ja toe"”. Hy is ook een van die eerste kunstenaars wat N.P. van Wyk Louw se gedigte sing op die toonsettings van Wilhelm Joubert. In die negentigerjare werk hy in Europa, veral in Nederland, waar hy betrokke raak by die vervaardiging van televisie-programme. Hy keer in 2002 terug na Suid-Afrika om vir die Nederlandse Moslem Omroep dokumentêre programme oor Islam in Suid-Afrika te maak. Daarna aanvaar hy ’n pos by die Nasionale Vervolgingsgesag waar hy mense leer om opleidingsmodules op te stel. Hy is steeds aktief in drama en ontwerp onder andere die stel vir Schalk Schoombie se drama “"Gepiekel"” en is regisseur van Ilne Fourie se drama “"Die hoe-se-wat-se-wie-nou-weer?"” wat in 2014 by Aardklop in Potchefstroom opgevoer word. Hy woon eers in Linden in Johannesburg en trek dan na Kloofendal aan die Wes-Rand.

Sy roman “"Kaffertjie"” is eers aangepak in draaiboekvorm en later tot roman verwerk. Dit is die ware verhaal van 'n Konserwatiewe Party egpaar van die tagtigerjare en hulle aanneming van hulle swart huishulp se babaseuntjie, wanneer die huishulp in ’n sielsieke inrigting opgeneem word. Die verhaal word vertel uit die oogpunt van die vrou se ma, wat die skrywer die geleentheid gee om soomloos die historiese redes vir die Afrikaner se sienswyses in hierdie oorgangstydperk te gee. Dit is ’n vlot geskrewe boek en die skrywer slaag daarin om die karakters te laat lewe. Die verskillende sienswyses word sonder kritiek weergegee, met die somtotaal wat ’n gebalanseerde verslag vorm van hierdie oorgangstydperk in die geskiedenis van die Afrikaner. Die seuntjie Tossie (so genoem omdat hy nie sy bynaam Tsotsi kon uitspreek nie), word weergegee in al sy normale kindervrese en gevoelens. Hierdie boek is in 2007 bekroon met die Jan Rabie / Rapportprys vir vernuwende prosa.

Vir die verhoog skryf hy die kabarette “"Inside/Outside"” (1982) en “"Cycle of songs"” (1983), terwyl hy ook Jan Spies se verhale vir die verhoog verwerk onder die titel “"Die Dinges is ’n Watsem"”. Hierdie produksie word landwyd by kunstefeeste en elders opgevoer. “"Die hart is maar net ’n pomp"” is ’n dokumentêre drama oor die hartsjirurg Christiaan Barnard, wat wêreld beroemd word na sy eerste suksesvolle hartoorplanting in 1967 in Suid-Afrika op Louis Washkansky. Hierdie vertoning debuteer in 2014 by die Klein Karoo Nasionale Kunstefees op Oudtshoorn en poog om die omstandighede rondom dié grensverskuiwende oorplanting – medies, polities en veral eties – te belig. Die drama is gewild en word by verskeie geleenthede en plekke opgevoer, waarna die Orgaanskenkersvereniging van Suid-Afrika begin belangstel en hy die drama in Engels vertaal en dit landswyd opgevoer word.




</doc>
<doc id="115043" url="https://af.wikipedia.org/wiki?curid=115043" title="Katrien Engelbrecht">
Katrien Engelbrecht

Katrien Engelbrecht (*1950– †14 Mei 1981) was 'n Afrikaanse digter wat kort voor haar een-en-dertigste verjaarsdag sterf weens hartversaking. Een van haar broers is die digter Herman Engelbrecht.

Martha Katrina (Katrien) Engelbrecht is in 1950 gebore. Haar vader was Charl Jakob Engelbrecht, taalredakteur van Die Transvaler, en haar moeder die bekende dramadosent Aletta Gericke. Sy het twee broers, Herman Engelbrecht wat ook 'n digter is, en Dirk.

As aktrise gee sy lesse in kinderdrama en voordragkuns by die Akademie vir Dramakuns (ADK), terwyl sy verder studeer vir 'n B.A.-graad in Wysbegeerte en Logika en Kommunikasiekunde aan die Universiteit van Suid-Afrika. Sy neem ook balletklasse en het by haar ouers in Linden gewoon.

Op 14 Mei 1981 is sy kort voor haar een-en-dertigste verjaardag aan hartversaking oorlede.

Van haar gedigte is in tydskrifte soos "Standpunte" gepubliseer. Haar debuut was met die digbundel "Ellips". Hierdie bundel word oor die algemeen negatief beoordeel. Enkele verspreide versreëls maak indruk, maar dit word nie saamgevoeg tot 'n geslaagde geheel nie.

Hierna publiseer sy ook die bundel met poëtiese gebede "Monoloog met God", wat tekens gee van poëtiese ontroering en idees.

Werke wat uit haar pen verskyn sluit in:




</doc>
<doc id="115044" url="https://af.wikipedia.org/wiki?curid=115044" title="Nelia Engelbrecht">
Nelia Engelbrecht

Nelia Engelbrecht is 'n Afrikaanse skrywer.

Nelia Engelbrecht is in Klerksdorp gebore en word ook daar groot. Sy studeer aan die Potchefstroomse Universiteit vir Christelike Hoër Onderwys (tans Noordwes-Universiteit) en verwerf in 1981 'n B.A. Kommunikasie-graad. Hierna werk sy vir verskeie publikasies as joernalis en publiseer talle berigte en artikels. Vir 'n aantal jare tree sy op as groepleier by die ATKV se Herfs-skryfskool op die Potchefstroomkampus van die Noordwes-Universiteit. Sy is getroud en haar man is 'n dosent aan dieselfde universiteit. Die egpaar het twee seuns. Sy is 'n korporatiewe skrywer en redigeerder by die universiteit se Korporatiewe Sake en Verhoudinge, waar sy verantwoordelik is vir die gedrukte kommunikasie van die universiteit.

In 1994 begin sy om fiksie te skryf. Sy fokus aanvanklik op die skryf van kortverhale en meer as sestig verhale word in vrouetydskrifte gepubliseer, terwyl sommige ook in versamelbundels opgeneem word, soos “"Vuur"” en “"e-rupsie"”. In 1994 en weer in 1997 is sy die wenner van "Klerksdorp Record" se Jongskrywers Kompetisie. In 1999 wen sy die tydskrif "Sarie" se nasionale kortverhaalwedstryd met die kortverhaal “"Die binnekant van ’n pruim"” en in 2001 wen sy Contentlot.com se skrywerskompetisie in die vonkfiksie-afdeling, terwyl sy derde geplaas word in die kortverhaal-afdeling. Hierna publiseer sy die liefdesromans “"Die liefde van ’n leeftyd"”, “"Liefdesvlug"” en “"Die Ier se ultimatum"”.

Dit is egter eers wanneer sy haar tot kinderverhale en jeugverhale wend wat sy groter sukses behaal. Sy ontvang in 2010 die Scheepersprys en die ATKV Kinderboektoekenning vir graad 8-10 vir “"Pandora se boks"”, nadat hierdie boek in 2009 een van die finaliste was in die Tafelberg-Sanlam-kompetisie vir jeugverhale. “"Die seun met die blou hare"” het vir Luna as hoofkarakter. Met sy blou hare, kennis van maantaal en 'n luislang as troeteldier is hy anders as alle ander kinders. Hy is gedurig besig om planne te bedink en as gevolg daarvan is die lewe saam met hom baie avontuurlik. In “"Die vierletterwoord"” moet Clarissa Mentz, 'n graad elf–leerling aan 'n dubbelmedium privaatskool, die impak van die veranderende gemeenskap en skoollewe trotseer. Sy is vir die eerste keer betrokke in 'n ernstige verhouding, wat ook nie sonder uitdagings is nie. Boonop het haar pa verdwyn en moet sy hierdie omstandighede verwerk. Hierdie aktuele boek behandel die kwessies waarmee tieners in die kontemporêre lewe te kampe het.



</doc>
<doc id="115045" url="https://af.wikipedia.org/wiki?curid=115045" title="Theunis Engelbrecht">
Theunis Engelbrecht

Philippus Theunis Engelbrecht (gebore op 2 Maart 1965 in Kroonstad) is ’n Afrikaanse digter, skrywer, joernalis en musikant.

Engelbrecht is gebore in die Vrystaat. In 1973 verhuis die gesin na Bethlehem en hy ontvang sy laerskoolopleiding aan die Primêre Skool Jordania op Bethlehem. Hy matrikuleer in 1983 aan die Hoërskool Witteberg op Bethlehem en studeer vanaf 1984 verder aan die Universiteit van Suid-Afrika, waar hy in 1986 ’n B.A.-graad behaal het met Sosiologie en Afrikaans-Nederlands as hoofvakke. Vanaf 1987 is hy joernalis, eers by "Beeld" in Johannesburg as assistent-hoofsubredakteur van hierdie koerant se kuns- en vermaakbylae, "Kalender", en daarna vanaf 2000 in die teksredaksie van "Die Burger" in Kaapstad. Daarna is hy vir ’n tyd lank in Kaapstad op "Rapport" se redaksie en keer dan terug na "Die Burger" as nagsubredakteur. Vanaf 1988 tot 1999 behartig hy die oneerbiedige rubriek “"Pop-Opskop"” in "Beeld", wat per geleentheid vir president P.W. Botha so ontstel het dat hy die direksie gevra het om van Engelbrecht ontslae te raak – sonder sukses. Daarna was hy ook musiekregisseur van Punt Geselsradio, waar hy die program "Regstellende satisfaksie" aangebied het en ook die regisseur was van Rian van Heerden en Pik Botha se programme. Hy het ook die poprubriek “"Sound bites"” vir LitNet geskryf. As vryskutjoernalis het hy die ontstaan en internasionale deurbraak van die groep Die Antwoord in 'n reeks van vier diepte-artikels vir die koerantbylae By gedokumenteer.

Nadat die sensors van die laaste Nasionale Party-bewind ’n ouderdomsperk van agtien op sy roman “"Om ’n laaitie te maak"” geplaas het, wend hy hom eerder tot die wêreld van pop- en rockmusiek as kreatiewe uitlaatklep. Die liedjie “"Jong dames dinamiek maak my siek"” van hom en sy groep, Randy Rambo en die Rough Riders, word in 1988 op die bekende “"Voëlvry"” album opgeneem. Wanneer die groep in 1990 ’n album opneem onder die titel “"Die saai lewe"”, word die album vir verspreiding en besit verbied op grond van politieke inhoud en obseniteit. In 1996 word die album met enkele wysigings heruitgereik en die naam van die groep verander na "Die Naaimasjiene". Die verbod word opgehef maar ’n ouderdomsperk van agtien word daarop geplaas. Die Naaimasjiene is 'n ateljeeprojek, maar het al opgetree by Houtstok 2, Oppikoppi en Kaktus op die Vlaktes en hul liedjie "Sê 'n gebed" is deur Johannes Kerkorrel onder die titel "Sê-sê" verwerk en opgeneem vir sy album ge-trans-for-meer.

Op dertienjarige leeftyd publiseer hy sy eerste verhaal in "Patrys" en verower hiermee ’n spesiale prys. Van vroeg reeds verskyn sy gedigte en kortverhale in tydskrifte soos "Standpunte", "Tydskrif vir Letterkunde", "Contrast", "Graffier", "Ensovoort", "Spado", "Kabelkarnimfe", "The Bloody Horse", "Tagtiger", "Taaldoos" en "Stet" en ook in die April 1985-uitgawe van die Belgiese tydskrif "Kruispunt". In sy gedigte fokus hy op die emosionele, wat ook heelwat liefdesverse insluit. Veral treffend is sy erotiese en surrealistiese beeldspraak. Hy debuteer reeds op sewentienjarige leeftyd en sy eerste digbundel, “"’n Gedig is so onskuldig soos ’n eier"”, toon baie belofte en word oorwegend positief ontvang, met die beeldspraak van die eier wat treffend in verskeie gedigte gebruik word om eenheid in die bundel te bewerkstellig. Hy toon ’n voorliefde vir surrealistiese beelding en die natuur speel ’n groot rol in sy gedigte, wat in ’n groot mate op die self gerig is. Die bundel het vier afdelings, die eerste waarvan geen opskrif het nie en persoonlike poësie is wat meer wydlopend van aard is. Die afdeling “"Spermskrif"” bevat hoofsaaklik liefdesgedigte, geskryf in ’n somber toon. “"stikskrif"” bevat gedigte oor leegheid, doodsheid en vrees en die opstand daarteen, terwyl “"skeletskrif"” gedigte met perspektief op die dood bevat. Oordadige gebruik van nie-funksionele beeldspraak skaad die bundel, wat in 1983 op die kortlys vir die Perskorprys is. Die hoogtepunt in die bundel is “"Heimat-vers vir my lovely"”, wat met sy opstapelingstegniek besondere effekte bereik. Die opvolgbundel"," “"Skreeuparadys"”, steek vas in tipies adolessente besinninge oor die seksuele, liefde en die skok en afgryse oor oorlog, dood en waansin. Ten spyte van dikwels vergesogte beeldspraak werk die bundel met subkulture, pop-legendes en moderne generasieprobleme, waarby veral jonger lesers aanklank vind. Hierdie bundel is in drie afdelings verdeel, waar die eerste hoofsaaklik liefdesgedigte en gedigte oor die natuur bevat. Die tweede afdeling bevat slegs vyf gedigte onder die titel “"Lied vir Afrika"”, waarin die vermensliking van die natuur opvallend is. Die derde afdeling behandel aftakeling, wanhoop, wreedheid, verminking en die dood. Sy gedigte word in verskeie versamelbundels opgeneem, waaronder “"Groot verseboek"”, “"S.A. in poësie / S.A. in poetry"”, “"Poskaarte"”, “"Granaat"”, “"Skryf asseblief terug"”, “"Party van ons"”, “"Die mooiste Afrikaanse liefdesgedigte"”, “"Die dye trek die dye aan"”, “"Goudaar"”, “"Kraaines"” en Gerrit Komrij se “"Die Afrikaanse poësie in ’n duisend en enkele gedigte"”.

Die jeugroman “"Kinders van die Kierangsee"” word in Engels vertaal as “"Boys of summer"”. Sy novelle “"Om ’n laaitie te maak"” behandel die lewensverhaal van Arnold, in vir sy tyd moderne spreektaal. Sy pa vermoor sy ma en pleeg daarna selfmoord, wat Arnold in ’n lewe van seks en dwelms laat beland. Sy lewe loop op ’n ramp uit en hy word vir waarneming na ’n gestig gestuur, waar hy aanklank vind by die ander pasiënte. Hier besin hy oor sy lewe en voer gesprekke met ’n spinnekop, die simbool van die noodlotsweb wat sy lewe beheer. Hierdie novelle word in 1991 vir die verhoog verwerk onder regie van Shirley van Jaarsveld en dit word opgevoer tydens die Nasionale Kunstefees in Grahamstad. Ná ’n stilte van 27 jaar verskyn die satiriese roman “"Papegaaislaai"”. Malletjie (eintlik Lambert) Malan bly in Fietas waar hy sy ouma en haar ewe bejaarde poedels Oubaas en Hilda oppas – en natuurlik vir Pik, die papegaai. Malletjie is onlangs afgelê by die koerant waar hy fotograaf was en hy en Rocky, ’n platsak DJ, probeer geld maak deur privaatspeurder te speel. Hulle help soek na ’n Afrikaanse sanger wat in raaiselagtige omstandighede verdwyn het. Die soektog neem hulle van Fietas, deur Brixton, Hillbrow en Brakpan tot in die Bosveld en terug. In die soektog krap hulle ’n nes van dekadensie in die Afrikaanse musiekbedryf oop en ondervind hulle baie moeilikheid, want die subtitel van die boek is nie verniet “"’n Rowwe roman"” nie. Deurgaans is Pik daar om kommentaar te gee en op sy unieke manier leiding te verskaf. ’n Uittreksel uit ’n vroeër weergawe van die roman word deur Danie Botha in die versamelbundel “"Party van ons"” opgeneem. Theunis help ook vir Jack Parow met die skryf van sy outobiografie “"Die ou met die snor by die bar"”. In 2016 vertaal hy Mike Nicol se misdaadriller "Agents of the State" as "Staatsrotte."






</doc>
<doc id="115046" url="https://af.wikipedia.org/wiki?curid=115046" title="J.G. Engela">
J.G. Engela

Jacobus Gideon Engela (* 3 Februarie 1862, Ceres – † 26 September 1950, Krugersdorp ) was ’n vroeë Afrikaanse skrywer van kortverhale en romans.

Jacobus Gideon Engela is op 3 Februarie 1862 op Ceres in die Kaapprovinsie gebore. Na die dood van sy ouers terwyl hy slegs sewentien jaar oud is, moet hy vir homself sorg en hy doen verskeie werke en verhuis dikwels. Eers werk hy vir ’n kort rukkie as fotograaf, maar vind die toerusting van daardie tyd moeilik om te bemeester. Hierna vestig hy hom op Victoria-Wes, waar hy as ’n klerk in ’n handelsonderneming werk, maar hierdie besigheid gaan tot niet. Hy gaan dan na Sutherland, waar twee van sy broers woon en gaan dan saam met een van sy broers terug na Ceres. Hier maak die plaaslike predikant, ds. J.A. Stegmann, reëlings dat hy by die kweekskool verder leer vir predikant, maar hy kom in opstand teen hierdie plan en vestig hom op Grootrivierstasie. Hier verhuur hy hom aanvanklik aan ’n transportryer en tree daarna steeds as transportryer in die voltydse diens van die firma Buksman en Van der Spuy. Met die voltooiing van die treinspoor na Kimberley kom sy loopbaan as transportryer tot ’n einde. Saam met sy broer verlaat hy Kimberley, onderneem ’n handelstog na Prieska en keer dan weer terug na Ceres.

Met die goudontdekking in Transvaal verhuis hy daarheen en vestig hom op Klerksdorp, waar hy by die firma Marais en Conradie ’n betrekking as boekhouer aanvaar. Hier trou hy met Maria Catharina van Wyk. Later aanvaar hy op Klerksdorp ’n werk as klerk in die kantoor van die Mynkommissaris van die Zuid-Afrikaansche Republiek. Met die uitbreek van die Anglo-Boereoorlog gaan hy saam met die Boeremagte op kommando. Onder veldkornet A.P. Cronjé is die kommando na Mafeking en keer dan weer terug na Klerksdorp, waar hy weer vir ’n ruk op kantoor werk. Hierna trek die kommando na Marsfontein, toe Rondaweldrif en toe na Paardeberg. Hier word hy gevange geneem en as krygsgevangene vanaf Simonstad na Ceylon gestuur. Met sy terugkeer, sewe maande na afloop van die oorlog, vind hy dat sy gesin nog lewe, behalwe een dogtertjie wat in die konsentrasiekamp dood is.

Hy vestig hom weer by sy gesin op Klerksdorp en kry werk as klerk by die private firma Thos Leask en Kie. Aan die begin van 1914 verlaat hy Klerksdorp en aanvaar ’n betrekking as winkelinspekteur in diens van die Transvaalse Provinsiale Administrasie. Wanneer hy op sestigjarige ouderdom aftree, koop hy die plaas Die Vlakte in die Bloemhof distrik, waar hy vir ’n ruk boer. Hy verkoop later die plaas en trek na Krugersdorp, waar hy ’n algemene handelaar besigheid bedryf, wat hy ook later verkoop.

Hy is op 26 September 1950 oorlede.

Hy skryf gediggies vir "Die Patriot" wanneer hierdie tydskrif begin verskyn. Na die Anglo-Boereoorlog begin hy weer skryf om sy inkomste aan te vul. Sy bydrae van "Ondervindings op tog" word by ’n debatsaand op Klerksdorp baie positief ontvang en hy voltooi dan die manuskrip vir "Afrikaanse verhale", wat deur Het Westen Drukkerij gepubliseer word. Hierdie boek word ook positief ontvang en beleef drie drukke, wat hom aanspoor om aan te hou skryf.

Sy verhale word versamel in die bundels "Afrikaanse Verhale", "Gesellige Half-Uurtjies", "Gesels" en 'n "Terugblik". Die verhale is sonder enige literêre pretensie. Hy is veral lief daarvoor om te vertel van hoe iemand ’n poets gebak word, met die selfverklaarde voorneme (uitgespel in sy voorwoord tot "Gesellige halfuurtjies") om sy volk aan te spoor om te lees. Hy het die vermoë om humoristiese voorvalle met eenvoud en geestigheid op te dis, gegeur met sy kennis van toestande in die ou dae en die pittige volksegswyses. Hierdie vermoë het sy werk veral gewild gemaak by die minder gekunstelde lesers. Sy grillige verhale, gewoonlik oor moord, is minder geslaagd en geneig tot melodrama en oordrewe romantiek. Daniel Hugo neem die verhaal "’n Reis naar Transvaal" in die versamelbundel "Tydskrif" op. Dit handel oor transportryers wat gereeld vir mekaar poetse gebak het.

Die roman "Die getatoeëerde ‘K’" val in die kategorie van melodrama en oordrewe romantiek.





</doc>
<doc id="115047" url="https://af.wikipedia.org/wiki?curid=115047" title="Elektriese kragnetwerk">
Elektriese kragnetwerk

'n Elektriese kragnetwerk is 'n tussenverbinding van elektriese komponente (bv. batterye, resistors, induktors, kapasitors en skakelaars) of 'n model van so 'n tussenverbinding wat bestaan uit elektriese elemente (bv. spanningsbronne, stroombronne, weerstande, induktansies en kapasitansies). 'n Elektriese kring is 'n kragnetwerk wat bestaan uit 'n geslote lus wat 'n terugleibaan vir die stroom verskaf. Lineêre elektriese kragnetwerke, 'n spesiale tipe wat net uit bronne (spanning of stroom), lineêr gekonsentreerde elemente (resistors, kapasitors en induktors), en lineêr verspreide elemente (transmissielyne) bestaan, beskik oor die eienskap dat seine lineêr superponeerbaar is. Hulle word dus makliker deur middel van kragtige metodes van frekwensiedomeine soos die Laplace-transform wat GS-, WS- en oorgangsresponsie bepaal, ontleed.

'n Weerstandskring is 'n kring wat net resistors en ideale stroom- en spanningsbronne bevat. Ontleding van weerstandskringe is minder ingewikkeld as die ontleding van kringe met kapasitors en induktors. Indien die bronne konstante (GS) bronne is, is die resultaat 'n GS-kring.

'n Kragnetwerk wat aktiewe elektroniese komponente bevat is bekend as 'n "elektroniese kring". Sulke kragnetwerke is gewoonlik nie-lineêr en vereis meer komplekse ontwerp- en ontledingshulpmiddels.

'n Aktiewe kragnetwerk is 'n kragnetwerk wat 'n aktiewe bron bevat – hetsy 'n spanningsbron of 'n stroombron.

'n Passiewe kragnetwerk is 'n kragnetwerk wat nie 'n aktiewe bron bevat nie.

'n Kragnetwerk is lineêr as die seine daarvan die beginsel van superponering volg; andersins is dit nie-lineêr.

Bronne kan as onafhanklike bronne en afhanklike bronne geklassifiseer word.

'n Ideale onafhanklike bron handhaaf dieselfde spanning of stroom, ongeag van die ander elemente wat teenwoordig is in die kring. Die waarde daarvan is óf konstant (GS) óf sinusvormig (WS). Die sterkte van die spanning of stroom word nie deur enige variasie in die verbinde kragnetwerk verander nie.

Afhanklike bronne hang af van 'n bepaalde element van die kring vir die lewering van krag of spanning of stroom, afhangende van die tipe bron wat dit is.

'n Hele paar elektriese wette is op alle elektriese kragnetwerke van toepassing. Dit sluit die volgende in:
Ander meer komplekse wette mag nodig wees as die kragnetwerk nie-lineêre of reaktiewe komponente bevat. Nie-lineêre self-terugvoerende heterodinerende stelsels kan benader kan word. Die toepassing van hierdie wette kan lei tot 'n stel gelyktydige vergelykings wat óf algebraïes óf numeries opgelos kan word.

Die ontwerp van 'n elektriese kring, hetsy analoog of digitaal, vereis dat elektriese ingenieurs die spannings en strome op alle plekke in die kring kan voorspel. Eenvoudige lineêre strome kan per hand ontleed word deur die kompleksegetal-teorie te gebruik. In meer komplekse gevalle kan die kring ontleed word deur middel van gespesialiseerde rekenaarprogramme of ramingstegnieke soos die stukgewys lineêre model.

Kringsimulasiesagteware soos HSPICE ('n analoë kringsimulator) en tale soos VHDL-AMS en verilog-AMS laat ingenieurs toe om kringe te ontwerp sonder die tyd, koste en foutrisiko wat betrokke is by die bou van kringprototipes.

Meer komplekse kringe kan numeries met sagteware soos SPICE of GNUCAP, of simbolies met sagteware soos SapWin ontleed word.

Wanneer 'n nuwe kring teëgekom word probeer die sagteware eers om 'n bestendige oplossing te vind, d.w.s. een waar al die nodusse aan Kirchhoff se stroomwet voldoen "en" die spannings oor en deur elke element van die kring aan die spannings/stroomvergelykings wat daardie element bestuur, voldoen.

Sodra die bestendige oplossing gevind is, is die werkpunte van elke element in die kring bekend. Vir 'n klein seinontleding kan elke nie-lineêre element om sy werkpunt gelineariseer wees om die kleinsein-raming van die spannings en strome te kry. Ohm se Wet is hier toegepas. Die gevolglike lineêre kringmatriks kan met Gauss se eliminasie opgelos word.

Sagteware soos die PLECS-koppelvlak vir Simulink gebruik die stukgewys lineêre benadering van die vergelykings wat die elemente van 'n kring bestuur. Die kring word as 'n volledige lineêre kragnetwerk van ideale diodes beskou. Elke keer as 'n diode van aan na af of andersom skakel, verander die konfigurasie van die lineêre kragnetwerk. Die toevoeging van meer detail by die benadering van vergelykings verhoog die akkuraatheid asook die looptyd van die simulasie.


</doc>
<doc id="115048" url="https://af.wikipedia.org/wiki?curid=115048" title="Kiwidore Fillis">
Kiwidore Fillis

Kiwidore Fillis is 'n Afrikaanse digter.

Kiwidore Ezau Fillis is op 11 Oktober 1960 op Worcester gebore as een van agt kinders. Sy laerskoolopleiding is by die NGK Oefen Primêre Skool en hy matrikuleer in 1978 aan die Hoërskool Esselenpark op Worcester. In 1984 kwalifiseer hy as onderwyser met Afrikaans as hoofvak aan die Onderwyskollege Suid-Kaapland op Oudtshoorn. Hy gee skool aan Bonne Esperance Primêr op De Doorns, naby Worcester, en is lid en oudvoorsitter van die Breedevallei Dichters. Later word hy onderwyser aan Hex Park Primary School op Worcester, waarna hy ’n pos aanvaar as assistent-kultuurbeampte van die Breedevallei Munisipaliteit op Worcester.

As politieke aktivis in die tagtigerjare spandeer hy ook tyd in die Victor Verster-gevangenis in Paarl. Hy is in 2000 'n leiersfiguur met die stigting van Breërivier Onafhanklik, 'n politieke beweging van onafhanklike kandidate wat aan die verkiesing in die Breedevallei Plaaslike Munisipaliteit deelneem. In 2006 stel hy homself verkiesbaar as ANC-verteenwoordiger in die plaaslike regeringsverkiesings. Hy het 'n groot passie vir die All Blacks-rugbyspan en hy is voorsitter van die All Blacks-ondersteunersklub op Worcester. Hy is ook 'n rugbyskeidsregter. Hy is getroud met Beatrice.

Op kulturele gebied maak hy 'n groot bydrae deur leerlinge van die omgewing aan te moedig om gedigte te skryf, wat hy dan in bloemlesings laat saamstel en publiseer.

Sy gedigte word opgeneem in versamelbundels soos “"Nuwe stemme 3"” en “"Groot verseboek"”. By verskeie geleenthede lees hy van sy gedigte in die openbaar voor, onder andere by die bekendstelling van “"Nuwe stemme 3"”, by Woordfees op Stellenbosch en tydens 'n spesiale Valentynsdagviering by die Afrikaanse Taalmuseum. Hoewel hy twee digbundels en 'n roman aan hoofstroomuitgewers in Suid-Afrika voorlê, word al hierdie geskrifte vir publikasie afgekeur. Hy publiseer self sy digbundel “"Hierdie taal van my"”.




</doc>
<doc id="115049" url="https://af.wikipedia.org/wiki?curid=115049" title="Engemi Ferreira">
Engemi Ferreira

Engemi Ferreira (19 Maart 1943 - 10 Oktober 2019) was ’n Afrikaanse skrywer en dramaturg.

Sy is op 19 Maart 1943 net buite Bloemfontein op ’n kleinhoewe genaamd Ferreira gebore en sy word groot in Suidwes-Afrika. Haar ouers is Walter en Ella Ferreira, wat ’n winkel in Mariental in Suidwes-Afrika besit het. Sy het drie ouer susters. Sy begin haar skoolopleiding op Mariental in Suidwes-Afrika. Op tienjarige ouderdom bring sy ’n jaar deur by haar twee oudste susters in Nederland, waar hulle mans verder studeer. Hier pendel sy dikwels tussen Amsterdam en Utrecht en raak versot op reis. Terug in Suid-Afrika gaan sy skool aan die Hoërskool Langenhoven in Pretoria, waar sy op eie inisiatief ’n skoolkoerant begin en optree as redakteur, verslaggewer en verspreider. In standerd nege begin sy sang studeer by Albrecht Lewald met die oog op ’n loopbaan as liedersangeres. Sy matrikuleer in 1960 en studeer dan drama onder leiding van Anna Neethling-Pohl, Truida Louw en Francois Swart by die Universiteit van Pretoria en neem ook kursusse in moderne tale, filosofie en sielkunde. Sy studeer ook beeldhou en skilderkuns by die Kunsskool van die Pretoria Technikon. Hierna trou sy met Johan Jordaan. Na die dood van hulle eerste baba in 1966 begin ’n belangstelling in die antroposofie, wat ’n kennis is van die aard van die mens, of menslike wysheid. Die egpaar het eindelik sewe kinders. As stigterslid (saam met Mario en Margaret Schiess) van die Max Stibbe Waldorfskool in Pretoria gee sy ’n tyd lank hier klas, terwyl sy ook werk as vryskutjoernalis. Die egpaar verhuis dan na Fochville en hier word sy redaktrise van die "Carletonville Herald" se vroueblad.

Later woon sy saam met haar man en kinders in die Oos-Transvaalse Laeveld (nou Mpumalanga) op hulle plaas La Staan in die Houtboschloopvallei, waar hy met bome boer en sy skryf. Sy is saam met Leigh Voigt kurator van die plaaslike kunsforum en begin ’n tweemaandelikse blaadjie, "Die Boekbrief", wat sy aan leeskringe versprei, terwyl sy ook ’n skrywerskring in Nelspruit stig. Tussen 1990 en 1996 woon sy in die gesin se dorpshuis in Lydenburg ter wille van die kinders se skoolopleiding. In hierdie tyd tree sy op as impresario wat opkomende kunstenaars van die land uitnooi vir “"Afrikaanse Aande met Konsert en Kos"”, waartydens ook Afrikaanse boeke en CD’s verkoop word. Sy skryf ook lirieke en word deel van die Bacchus-kwartet wat as acapella-groep oral in die Laeveld en Pretoria optree. Sedert 1993 is sy ’n ingeskrewe lid van Cosaw (Congress of South African Writers), sover bekend die enigste Afrikaanse lid van hierdie organisasie. In 1993 is sy een van vier Suid-Afrikaners wat genooi word na die gereelde vierjaarlikse International Women’s Playwright Conference, wat daardie jaar in Adelaide in Australië gehou is. Sy is ook regisseur van Jannie du Toit en Christa Steyn se baie gewilde program “"Jannie en die Tannie"” wat orals op kunstefeeste opgevoer word en tree gereeld op as spreker by skole, dameskringe, leeskringe en besigheidsforums. Sy tree af op Vermont naby Hermanus in die Suid-Kaap. 

Engemi Ferreira is op 10 Oktober 2019 oorlede. 

Sy publiseer verskeie kortverhale in "Tydskrif vir Letterkunde". In 1985 woon sy die ATKV se eerste skrywerskursus in Potchefstroom by en die novelle “"Die jaar toe my ma begin sing het"” ontstaan hier as deel van ’n opdrag. Hierin maak sy gebruik van wisselende perspektiewe om die tragiek van ’n gesin se geskiedenis te belig. Die ma, wat die hoofkarakter in die boek is, tree selde self op en word belig deur die vertellings van haar ses kinders. Dieselfde gegewe van die onkonvensionele grootmaakmetodes van ’n Afrikaanse boervrou, waardeur die kinders bevry word van die versmorende Calvinisme van die tyd, word dus uit ’n veelvoud van perspektiewe bekyk. Ma se laaste kind word egter sonder ledemate gebore. Hulle vind haar met ’n bebloede broodmes by die dooie kind terwyl sy sing en sy word dan vir twee dekades in ’n gestig opgeneem. Een van die kinders kry aan die einde van die boek ’n kans vir ’n tweede vertelling, waardeur die voorafgaande gegewens knap bymekaar getrek word. Hierdie boek word voorgeskryf vir skole en ook op tersiêre vlak aan onderwyskolleges. In 1988 is “"Die jaar toe my ma begin sing het"” die naaswenner van die ATKV-prosaprys en dit is ook twee kere die naaswenner van die Rapportprys. Die boek word deur Wim Vorster vir die verhoog verwerk en in 1995 by die Klein Karoo Nasionale Kunstefees op Oudtshoorn opgevoer, terwyl Elma Potgieter die boek onder die titel “"Moerdruk"” verwerk en in 1997 in die Witbank Stadsteater opvoer en die volgende jaar in die Lion Cachet-teater in Potchefstroom tydens die Aardklop Kunstefees.

Ses kortverhale en ’n novelle word gebundel in “"Brood vir die engele"”, waarin bespiegel word oor filosofiese konsepte, oor etiese kwessies, oor die literatuur en oor skryf. Die verhale sentreer telkens rondom komplekse verhoudings, waarin ook die fantasie soms ’n rol speel, soos in “"Die herder van Torabilly"”. In hierdie verhaal gewaar die hoofkarakter, die skilder Alice, die figuur van ’n man in een van haar skilderye, hoewel sy hom nie geskilder het nie. Sy skilder hierdie toneel oor en oor, met die gestalte van die man wat immer teenwoordig is, totdat sy hom herken. Ander temas van die verhale sluit in vigs, ’n huwelik wat na dertig jaar nie wil doodloop nie en twee skoolvriendinne se jaloesie op mekaar wanneer hulle na ’n lang tyd weer ontmoet. Die novelle in die bundel is “"Metateks"”, geskryf na aanleiding van ervarings tydens die Wits Winterforum van 1993, waarin die literêre toneel met sy nydigheid, rugstekery en beheptheid met die media uitgebeeld word. Haar kortverhaal “"Voetstuk"” word in die versamelbundel “"Drif"” onder redaksie van Lindeque de Beer opgeneem.

Haar eerste gedigte verskyn in "Tydskrif vir Letterkunde" wanneer sy slegs sestien jaar oud is en in standerd nege en hierna publiseer sy gereeld gedigte in hierdie tydskrif. Van haar gedigte word opgeneem in “"As die son kom oogknip"”, ’n versamelbundel oor sonsverduistering saamgestel deur Fanie Olivier.

Engemi waag ook haar hand aan dramas terwyl sy op Lydenburg woon en in hierdie tyd skryf sy drie dramas wat by Kampustoneel opgevoer word en sy skryf ook verskeie kinderproduksies vir skole in die omgewing. In 1991 word haar kabaret “"Sewe stasies, oftewel, Een aand op die trein na Pretoria"” deur studente van die Universiteit Stellenbosch onder regie van Herman Pretorius by die Kampustoneelfees opgevoer. Die reisiger onderneem hierin ’n treinrit onder begeleiding van duiwels en ’n Rooi Engel na die sewe doodsondes. Die reis begin in Kaapstad en eindig in Sin City, waar siele uitverkoop word. In 1992 word “"Des Coninx Bode"” by die Kampustoneelfees op die planke gebring. In opdrag van haar kinders se destydse plaasskool vir die kleuterklasse skryf sy kinderteater soos “G"hwarriebos en Nxharra"” (oor Boesmans) en “"Lepel hou konsert"”. Ander dramas sluit in “"Die Verhemeltes"” (oor depressielyers), “"Die vierde Wyse Man"” (’n Kersspel) en “"Bidsprinkaan en Maan"” (’n sprokie).





</doc>
<doc id="115050" url="https://af.wikipedia.org/wiki?curid=115050" title="Johannes van der Walt (sanger)">
Johannes van der Walt (sanger)

Johannes van der Walt (30 Mei 1984 – 6 November 2005) was 'n Afrikaanse sanger en toneelspeler. Hy is op 21-jarige ouderdom in 'n motorongeluk oorlede nadat hy vanaf 'n vertoning in Centurion na sy tuisdorp Brits bestuur het. Van der Walt se eerste album, "Versoeking", is drie weke voor sy dood uitgereik. Hy was 'n eerstejaar dramastudent aan die Tshwane-Universiteit van Tegnologie en het as sanger gereeld deur die land getoer. Sy enkelsnit, "Kruidjie-roer-my-nie" is gereeld op radiostasies en televisie gespeel.




</doc>
<doc id="115053" url="https://af.wikipedia.org/wiki?curid=115053" title="G.W. Eybers">
G.W. Eybers

George von Welfling Eybers (*25 September 1888, Beaufort-Wes – †1976) was ’n Afrikaanse skrywer. Eybers was ook betrokke in die gemeenskap en het gedurende sy loopbaan 'n beduidende bydrae tot die Transvaalse onderwysstelsel gemaak.

George von Welfling Eybers is op 25 September 1888 op ’n plaas in die distrik Beaufort-Wes gebore as een van dertien kinders, van wie een by geboorte oorlede is. Sy ouers is Francois Johannes Jacobus Eybers en Anna Aletta Susanna van Zyl. Hy het vier susters en sewe broers.

Sy eerste onderwys ontvang hy op ’n plaasskool waarna hy vir ’n ruk in die Paarl skoolgaan. Dan keer hy terug na Beaufort-Wes waar hy in 1907 matrikuleer. Hy studeer verder in tale aan die Victoria-Kollege in Stellenbosch en behaal die B.A.-graad in 1910. Vir ’n jaar studeer hy aan die Transvaalse Universiteitskollege in Pretoria en gee dan tot 1913 onderwys, waarna hy Europa toe vertrek en agtereenvolgens in Amsterdam en Londen studeer, waar hy die M.A.-graad en die D.Litt.-graad behaal. Sy studiegebiede was Geskiedenis, Ekonomie en Onderwys. In 1917 keer hy terug na Suid-Afrika.

Nadat hy enkele maande in Oos-Londen onderwys gegee het, word hy as dosent aangestel by die Graaff-Reinet Kollege. In 1922 word hy die eerste hoof van die Hoër Volkskool, Graaff-Reinet, die eerste Afrikaanse hoërskool in Kaapland. Hier gee hy Geskiedenis en hy dien ook op verskeie onderwyskommissies. In 1927 word hy aangestel as inspekteur van skole in die Middellandse Afdeling van die Kaapprovinsie en later dieselfde jaar word hy aangestel as Onder-Sekretaris van Unie-Onderwys. Die Departement van Onderwys stel hom in 1934 aan as professionele assistent. In 1935 gaan hy na Amerika met ’n Carnegie-beurs om onderwystoestande te bestudeer en in 1936 gaan hy met dieselfde doel na Engeland.

Die Minister van Onderwys, Kuns en Wetenskap, J.H. Hofmeyr, stel hom in 1945 aan as hoof van ’n kommissie om na die Tweede Wêreldoorlog die sosiale en opvoedkundige tekortkomings van die land te ondersoek. Een van die aanbevelings van die kommissie is die stigting van ’n Nasionale Raad vir Volwasse Onderwys, waarvan hy in 1946 aangestel word as die eerste Direkteur. In 1947 gee hy goedkeuring aan die stigting van ’n afdeling vir teater, waarvan die voorsitter van die tweetalige Federasie van Amateurtoneelverenigings in Suidelike Afrika (FATSA), P.P.B. Breytenbach, die eerste voorsitter was. Die Nasionale Toneelorganisasie (NTO) ontstaan in 1948 uit hierdie inisiatief. Aan die einde van 1947 tree hy af en hy is in 1948 se Volksraadsverkiesing ’n kandidaat vir die Nasionale Party in Pretoria-Oos, maar word nie verkies nie. In 1948 word hy deur die Departement van Unie-Onderwys aangestel as lid van die Kommissie insake Inrigtings, wat getaak is om ondersoek in te stel na die toekomstige beleid van sekere staatsondersteunde inrigtings soos museums, dieretuine en kunssale. Vir hierdie kommissie dien hy in 1950 ’n belangrike minderheidsverslag in. Na aftrede is hy steeds bedrywig in gemeenskapsake. Vanaf 1954 dien hy op die bestuur van die Genootskap van Oud-Pretoria, waar hy later as ondervoorsitter verkies word en ook by tye as voorsitter optree.

Hy is in 1912 getroud met Aletta (Tissa) de Klerk en hulle het vier seuns (George von Welfling, Leonard, Theodor en Eric).

Hy is in 1976 oorlede.

Sy eerste publikasie is ’n verwerking in Afrikaans van uittreksels uit ou reisverhale onder die titel "Outydse Sketse en Stories". Hy bundel ses sketse in "Mont-aux-Sources" e"n ander sketse", waarin hy verslag doen oor sy togte na die berge, en vir die Aberdeense Christen Jeugvereniging beskryf hy sy ondervindings in Europa as student. Die beste skets is "Uit die lug geval", waarin hy kleurvol verslag doen oor ’n Duitse lugaanval op Londen tydens die Eerste Wêreldoorlog.

Vir sy seun, Jannie, beskryf hy die Kaapse toestande omstreeks 1800. Hierdie bundel word later heruitgegee onder die titel "Uit die lug geval en ander sketse".

"Die lotgevalle van Dominik, die fortuinsoeker" stel ’n tradisionele geskiedenis van die vroeë Kaap voor. Die hooffiguur is Hans Dominik, ’n jongman wat in Amsterdam in diens tree by die Hollandse Oos-Indiese Kompanjie. As soldaat kom hy na die Kaap, waar hy verlief raak op ’n Boermeisie en besluit om hom as burger te vestig. Hy neem deel aan ’n geveg teen die San en trek dan die Noorde in, waar hy aan gevegte teen die inheemse swart inwoners deelneem. Die geskiedenis in die verhaal is hoofsaak en die sielkundige motivering vir die karakters se optrede bysaak, maar die beskrywing van toestande in Nederland en aan die Kaap tydens die Hollandse Oos-Indiese Kompanjie se bewind is goed nagevors en interessant.

"Op die voetspoor van die ou reisigers" is ’n oorvertelling van verhale uit die werk van Peter Kolbe, John Barrow, Hinrich Lichtenstein en John Campbell. Van sy korter werk word in versamelbundels opgeneem, waaronder "Die aalwynindustrie" in Hennie Aucamp se "Wys my waar is Timboektoe".

Op vakkundige gebied skryf hy "Ons naskoolse ontwikkeling" en "Opvoeding van volwassenes in Suid-Afrika", terwyl hy ’n voorwoord skryf vir M.E. Theron se "Die suigeling en die voorskoolse kind". Hy is ook die samesteller van "Select constitutional documents illustrating South African history 1795–1910". Verskeie van sy artikels verskyn in die geskiedkundige blad "Pretoriana".

Werke wat uit sy pen verskyn sluit in:




</doc>
<doc id="115057" url="https://af.wikipedia.org/wiki?curid=115057" title="Dick Findlay">
Dick Findlay

Dick Findlay (1928-1996) was ’n Suid-Afrikaanse kunstenaar en dramaturg.

Richard Findlay is in 1928 in Pretoria gebore. Hy was veral bekend as kunstenaar en het uitstallings gehou van sy skilderwerk in onder andere Londen, Tokio, Brussel en Israel. Vir sy skilderkuns ontvang hy die Grenfellmedalje. Sedert 1973 word van sy ontwerpe gebruik vir posseëls, soos die bekende proteaseëls van Suid-Afrika en die herdenkingsreekse vir Venda, Transkei, Lesotho en Bophuthatswana. Sy veelsydigheid kan duidelik gesien word uit die veelvoud van onderwerpe uit die natuur wat hy op die seëls uitbeeld. Daar is roofvoëls, watervoëls, medisinale plante, eetbare wildevrugte, aalwyne, skoenlappers, inheemse bome en varings, proteas en klein soogdiere. Hy is ook verantwoordelik vir die voëlontwerpe op Suid-Afrikaanse muntstukke. Sy illustrasies word in verskeie boeke oor die natuurlewe gebruik, soos in “"A Field Guide to the Birds of Southern Africa"” van O.P.M. Prozesky, “"South African Birds: First series"” van Allan Bird, “"The Mammals of the Southern African subregion"” van John D. Skinner en Reay H.N. Smithers en “"Birds of the national parks of South Africa"” van Thomas Campbell en Meg Kemp. Hy is ook verantwoordelik vir die illustrasies in ’n gesamentlike uitgawe van Eugène N, Marais se “"The soul of the white ant"” en “"The soul of the ape"”. Ten einde materiaal vir sy kuns te versamel onderneem hy verskeie reise deur die natuur en velde van ons land, veral in die noorde van Suid-Afrika, waarvandaan hy dan terugkeer met baie sketsboeke vol tekeninge en notas. Op 28 Maart 1996 is hy oorlede.

Sy drama “"Bitter lied van die somer"” word dikwels opgevoer (onder andere in 1973 deur SUKOVS) en is in Engels verfilm as “"Forgotten summer"”. Dit word ook vir die televisie verfilm en in 1986 uitgesaai. Die drama het as tema ’n vrou (Anna) wat ’n buite-egtelike dogter grootmaak na ’n vroeë liefdesverhouding met ’n jong gestorwe soldaat. Sy neem dan ’n jong loseerder in om haar eie huur te kan betaal. Dit lei tot ’n driehoek van verhoudings aangesien die vrou in die jong loseerder iemand sien met wie sy haar verlore jonkheid en die jare wat sy nooit gehad het nie, kan terugwin. Sy probeer hom dus by haar dogter afvat, met ’n tragiese einde. Sy drama “"Requiem vir Kanaän"” is in ’n Engelse vertaling op televisie vertoon en sy eenbedryf, “"Roep van die naguiltjie"”, word in Gerhard J. Beukes se versamelbundel met dieselfde naam opgeneem. Hierdie eenbedryf is oor die droom wat weier om saam met die verval van ’n mens se liggaam en sy omgewing te sterf. Iewers oorleef die lewe en die vreugde om te lewe. Die susters Liz en Kate is melaats en moes daarom afstand doen van hulle minnaars en ’n normale lewe. Dan ontdek hulle jong suster Alice dat sy ook melaats is. Alice verwys metafories na haar minnaar as ’n naguiltjie, wat sy onbereikbaarheid illustreer. Findlay skryf ook ’n vollengte-drama oor Louis Trichardt en ’n driebedryf oor Socrates, maar geeneen van hierdie werke word gepubliseer nie.





</doc>
<doc id="115065" url="https://af.wikipedia.org/wiki?curid=115065" title="Nerina Ferreira">
Nerina Ferreira

Nerina Ferreira (1921–2012) was 'n Afrikaanse aktrise en vertaler van meer as honderd letterkundige werke in Afrikaans.

Nerina Helene du Toit is in Seepunt in Kaapstad gebore as die dogter van die oogarts dr. J.S. du Toit en Emmie Steyn (12 Januarie 1898 – 27 September 1997), die jongste dogter van president M.T. Steyn en sy vrou, Rachel, algemeen bekend as Tibbie. Nerina het twee susters en ’n broer, maar die broer is op tienjarige ouderdom oorlede. Haar skoolopleiding ontvang sy in Kaapstad aan die Laerskool Jan van Riebeeck en in die Paarl aan die Hoër Meisieskool La Rochelle. Op sestienjarige ouderdom begin sy studeer aan die Universiteit van Kaapstad, waar sy ’n M.A.-graad in Afrikaans behaal. Hierna leer sy tik en snelskrif aan en word ’n joernalis. Na die Tweede Wêreldoorlog is sy na Engeland, waar sy aan die London Foot Hospital haar bekwaam as ’n voetheelkundige. In Londen saai sy vir die uit. Terug in Kaapstad gee sy klas by privaat skole, bedryf in die middag haar voetheelkunde-praktyk en speel toneel in die aand. Haar betrokkenheid by die teater begin toevallig wanneer sy een aand by die Klein Teater in die Kompanjiestuin in Kaapstad verbyloop en gaan kyk wat daar aangaan. Dit was die Kaapstadse Afrikaanse Toneelgeselskap wat met repetisies besig was en hulle bied haar daardie aand haar eerste rol aan. Later word sy aktrise van beroep en sluit in 1965 heeltyds by Kruik (die Kaapse Raad vir Uitvoerende Kunste) aan.

Sy tree in verskeie toneelstukke op, waarna sy ook ’n bekende regisseur word. Dit is veral in komiese rolle waarin sy uitblink en van die toneelstukke waarin sy speel sluit in “"Hond se gedagte"”, “"Soetwater se mense"”, “"Die ryk weduwee"”, “"Ons hou konsert"”, “"Anastasia"”, “"Cyrano de Bergerac"”, “"Dokter teen wil en dank"”, “"Die proponentjie"”, “"Richard III"”, “"Tartuffe"”, “"A flea in her ear"” en “"Die dame met die Kamelias"”. Rolprente waarin sy rolle vertolk sluit in “"Die spook van donkergat"”, “"Next stop Makouvlei"”, “"Dingetjie en Idi"”, “"My liedjie van verlange"”, “"Die troudag van Tant Ralie"” en “"Eendag op ’n reëndag"”. Sy neem ook deel aan verskeie programme vir die Suid-Afrikaanse Uitsaaikorporasie (SAUK), onder meer aan “"Kaapse Kaperjolle"”, waarvoor sy vir langer as ’n jaar die teks skryf. Ander radioprogramme waaraan sy deelneem sluit in “"Die Kaap is Hollands"” en “"Praat van die duiwel"”. As aktrise vertolk sy ook talle rolle vir die radio, onder meer in die radiodrama “"Blindemol"” van Chris Barnard, terwyl sy ook per geleentheid rolle op televisie vertolk, onder andere in die televisiereeks “"Geraldina die tweede"”. Vir die SAUK vertaal sy ook baie programme. Sy is kortstondig getroud met dr. A.B. Ferreira, op sy dag hoof van die Departement Oogkunde aan die Universiteit van Stellenbosch, ’n huwelik waaruit ’n seun, Anton, gebore word. Anton word later narkotiseur vir die hartspan in Kaapstad. Sy woon in ’n woonstel in Groenpunt in Kaapstad. Na ’n langdurige siekte word sy in April 2012 na die hoësorgeenheid van Palm Garden in Seepunt verskuif. Hier is sy op 11 Junie 2012 oorlede.

Haar hoorspel “"Eva se Krismiskat"” word opgeneem in die versamelbundel “"Debuut"”, wat versorg is deur Ciska en Francois Marais. Dit is ’n blyspel wat die lief en leed van alledaagse mense as tema het en is op versoek spesiaal vir Oujaar geskryf.

Sy vertaal verskeie boeke in Afrikaans, onder andere “"Pippie Langkous"” van Astrid Lindgren, “"Waar die waters slaap"” van Angela C. Ionescu en ook werke van Shakespeare en Ibsen. Haar vertaling van Feydeau se drama “"A flea in her ear"” as “"Hond se gedagte"” is deel van die openingsaanbiedinge by die Nico Malanteater (nou Kunstekaap) in Kaapstad. Sy vertaal meer as vyftig dramas in Afrikaans (waaronder “"Amadeus"” van Peter Shaffer, “"Die tou"” van Aristophanes en “"Begeerte"”, Eugene O’Neill se “"Desire under the elms"”) en vertaal ook operas, waaronder Otto Nicolai se “"Die vrolike vroue van Windsor"”. Haar vertaling van Marguerite Poland se “"Die vuurkoolsterre"” en Paul Biegel se “"Die rooi prinses"” word in onderskeidelik 1984 en 1992 eervol vermeld tydens die toekenning van die C.P. Hoogenhout-prys. Sy is vele tale magtig, wat benewens Afrikaans en Engels insluit Duits, Esperanto, Fins, Frans, Hongaars, Italiaans, Nederlands, Noors, Portugees, Spaans, Sweeds en Yslands.

In 1992 word sy met die Fleur du Cap Lewenslange Toekenning vereer vir haar bydrae tot die toneelbedryf. By die Klein Karoo Nasionale Kunstefees van 2006 word sy met ’n Afrikaans Onbeperk Kanna bekroon vir haar lewensbydrae tot Afrikaans, terwyl haar vertaling van Eugene O’Neill se “"Desire under the elms"” (“"Begeerte"”) die prys vir beste aanbieding op dieselfde fees wen. Margot Luyt stel ’n hoorbeeld van haar op, wat in 2012 onder die titel “"Nerina Ferreira 90"” uitgesaai word.





</doc>
<doc id="115066" url="https://af.wikipedia.org/wiki?curid=115066" title="Diana Ferrus">
Diana Ferrus

Diana Ferrus is ’n Afrikaanse digter en skrywer van kortverhale.

Diana Ferrus is op 29 Augustus 1953 in Worcester gebore as die derde oudste van ses kinders van Jacobus (Rex) en Ann Ferrus. Haar pa is ’n skrynwerker wat tydens die Tweede Wêreldoorlog by die val van Tobruk deur die Duitsers gevange geneem is en aangehou word in die gevangenekamp Stalag VIII C. Beide haar ouers drink baie en dis by haar ouma, Bettie Elias, waar sy groter standvastigheid kry. Die gesin bly dan ook in ’n skuiling agter in haar ouma se tuin tot met haar ouma se dood toe sy dertien jaar oud was. Sy woon die Nederduits Gereformeerde Sendingskool by en matrikuleer dan in 1972 aan Esselenpark Hoërskool. In 1973 begin sy verder studeer aan die Universiteit van Wes-Kaapland in Kaapstad, maar die universiteit sluit in die middel van die jaar weens politieke onrus en na heropening kan sy nie haar studies voortsit nie weens finansiële probleme. In die sewentigerjare is sy betrokke by Group 44, ’n Kaapse Vlakte dramageselskap wat deur Peter Snyders, Ivan Abrahams en andere begin is en onder andere “"Elke ou storie"” van Peter Snyders in die Ruimteteater opvoer. In 1991 aanvaar sy ’n werk as administrateur by die Departement Bedryfsielkunde aan die Universiteit van die Wes-Kaapland. Vanaf 1988 studeer sy deeltyds aan die Universiteit van die Wes-Kaapland en behaal in 1993 haar B.A.-graad met Sosiologie en Bedryfsielkunde as hoofvakke. In 1997 skryf sy in vir haar honneursgraad en as deel van hierdie studies gaan sy na Nederland. Sy verwerf in 1999 haar B.A. Honneurs-graad in vrouestudies en skryf dan in vir ’n meestersgraad oor “"Swart Afrikaanse vroueskrywers – die vreugde en frustrasies van die skryfproses"”.

Sy is in 2003 ’n finalis vir die toekenning van Suid-Afrika se Vrou van die Jaar. In 2005 neem sy deel aan die Winternachtfees in Den Haag en toer saam met ander digters deur die Nederlandse Antille. Later daardie jaar besoek sy Suid- en Noord-Korea, waar sy aan die Internasionale Poësiefees vir Wêreldvrede deelneem. In 2006 besoek sy Duitsland, die land waar haar vader sestig jaar vantevore ’n gevangene was, waar sy aan die fees Africa Alive deelneem. In 2009 toer sy op uitnodiging van Winternachten saam met skrywers van Sint Maarten (Antille), Marokko en Nederland in Turkye, waar hulle tydens geleenthede in die stede Istanbul en Diyabakir voorlesings en werksessies oor kulturele vryheid en die verlede aanbied. Sy is stigterslid van “Bush Poets”, ’n vrouegroep digters van die Universiteit van die Wes-Kaap, en lid van die Afrikaanse Skrywersvereniging. Verder is sy stigterslid van Art de Communique, ’n organisasie vir kunstenaars, skilder, digters, musikante en ander kreatiewe tipes en stigterslid van die vroueskrywersvereniging Women in X-chains, vir wie sy die weeklikse gedigvoorlesings koördineer wat in Heartbeat Café in Lansdowne in Kaapstad plaasvind. Haar passie vir die ontwikkeling en bemagtiging van swart vroueskrywers kry onder andere uiting in die aanbieding van “"Swart Afrikaanse skrywers: die skryfproses"”, wat sy in 2004 by die Woordfees op Stellenbosch aanbied. In 2007 hou sy die vyfde Langenhoven-gedenklesing by die KKNK onder die titel “"Die skrywer en sy gemeenskap"”. Sy is nooit getroud nie en bly in Kuilsrivier, waar sy ’n huisie huur.

Sedert die ouderdom van veertien jaar skryf sy poësie. Tydens haar verblyf in Nederland ontstaan die bekende gedig “"Huldeblyk aan Sarah Baartman"”, wat deur die webwerf Literair Nederland aangewys word as sy gunsteling nuwe gedig wat die potensiaal het om ’n klassieke werk te word. Die gedig is ook per geleentheid deur senator Nicolas About in die Franse senaat voorgelees en speel indirek ’n groot rol daarin dat Saartjie Baartman se oorskot na honderde jare terug gebring word na Suid-Afrika. Hierdie gedig word in sy Engelse variant (“"Tribute to Sara Baartman"”) in 2003 in "Tydskrif vir Letterkunde" gepubliseer. Haar eerste digbundel, wat sy self uitgee, is “"Ons kom vandaan"”. Hierin gee sy ’n stem vir die bruin mense en dig oor hulle slaweherkoms en hulle taal. Hierna publiseer sy die Engelse digbundel “"I’ve come to take you home"”, waarin sy ikone soos Saartjie Baartman, Ruth First en Amy Biehl besing, met die duidelike boodskap dat die reis van Baartman “huis toe” nog deur baie mense onderneem moet word. Mense moet nie net tuis voel in hulle blyplek nie, maar ook binne hulself en om dit te vermag is totale versoening nodig, met ander landgenote maar ook met jouself. Sy herroep die verlede en delf na betekenisse onder die oppervlak. Haar gedig “"Ons kom vandaan"” word opgeneem in “"Groot verseboek"”.

In 1994 skryf sy haar eerste kortverhaal, “"Die kind"”, wat in "Die Suid-Afrikaan" gepubliseer word. Haar gedigte en kortverhale is in Afrikaans en Engels en word gepubliseer in onder andere "Die Suid-Afrikaan", "Rooi Rose", "Beeld", "New Letters" (’n literêre tydskrif van die Universiteit van Missouri) en "Karring" en word ook opgeneem in die versamelbundels “"Veertig is g’n vloekwoord nie"”, “"Die stukke wat ons sny"”, “"Taxi – staanplekstories"”, “"Uit die kontreie vandaan"” en “"Groot verseboek"”. Sy maak ook die CD “"Ansela van de Caab"”, oor Helena Scheffler se verhaal en haar eie navorsing oor Ansela, ’n slavin. Die Duitser Lourens Campher het drie kinders by die slavin Ansela van de Caab terwyl sy in die sewentiende eeu in die slawekwartiere in die Kaap woon. Sy word eindelik vrygemaak en sy en Lourens en hulle drie kinders, Cornelis, Agnietie en Jakoba, gaan bly op die plaas De Driespong in die Kaap.

In 2006 by die Klein Karoo Nasionale Kunstefees kry sy ’n Kanna vir Beste Kontemporêre Musiek vir haar aanbieding saam met die Mamela-orkes van “"How much longer? / Hoe lank nog?"”. Sy word by dieselfde fees ook bekroon met die Afrikaans Onbeperk-prys vir vernuwende denke, onder andere vir “"Ansela van de Caab"” en haar betrokkenheid by die boek “"Slaan vir my ’n masker, Vader"”, wat sy saam met Suzette McKerron saamstel.




</doc>
<doc id="115068" url="https://af.wikipedia.org/wiki?curid=115068" title="Geografie van Suid-Afrika">
Geografie van Suid-Afrika

Suid-Afrika beslaan die suidelike punt van Afrika, met 'n kuslyn van meer as 2 500 kilometers (1 600 myl). Dit strek suidwaarts van die woestyngrens met Namibië aan die Atlantiese oseaan (weskus), om die punt van Afrika en dan noordoos tot by die grens met Mosambiek aan die Indiese Oseaan. Die laagliggende kusstreek is smal vir 'n groot deel van daardie afstand, en dit verander na 'n bergagtige platorand (Groot Platorand) wat die kus skei van die hoë binnelandse plato. Op sommige plekke, veral in die provinsie van KwaZulu-Natal in die ooste, is die afstand tussen die kus en die platorand groter. Hoewel die meeste van die land geklassifiseer is as semi-droog, het dit 'n aansienlike variasie in klimaat sowel as topografie.

Die Suid-Afrikaanse sentrale plato bevat net twee groot riviere:

Die oostelike en suidelike kusgebiede word gedreineer deur talle korter riviere. Daar is baie min kusriviere langs die dorre weskus, noord van 31°30'S.

In so 'n droë land is damme en besproeiing uiters belangrik. Die grootste dam is die Gariep in die Oranjerivier.

Soos baie van die vasteland van Afrika suid van die Sahara word Suid-Afrika se landskap oorheers deur 'n hoë Sentrale Plato, omring deur kuslaaglande. Hierdie plato is omsoom deur die Groot Platorand wat noordwaarts strek tot sowat 10° suid van die ewenaar (d.w.s. in Angola in die weste en Zambië in die ooste).

In Suid-Afrika is die plato op sy hoogste in die ooste waar die rand wissel in hoogte tussen 2 000 m en 3 300 m. Soos die land skerp daal tot die kusvlakte, vorm hierdie rand van die plato 'n baie hoë, steil eskarp of platorand, bekend as die Drakensberge. Die suid- en wesmate van die platorand is nie so hoog soos die Drakensberge nie, maar is ook bekend deur 'n verskeidenheid plaaslike name, almal "berge" genoem, ten spyte van die feit dat dit deel is van 'n platorand waarvan die top die sentrale plato is. Vanaf die kusvlakte lyk die platorand egter soos 'n verskeidenheid berge, vandaar die name.
Die gedeelte van die Groot Platorand wat aangewys kan word as 'n "berg" is waar dit deel vorm van die internasionale grens tussen KwaZulu-Natal en Lesotho. Die Lesotho-Hoogland vorm 'n gelokaliseerde hoë plek op die Sentrale Plato. Dit is omdat dit beperk is deur 'n 1 400 m dik laag erosiebestande lawa  wat opgewel en versprei het oor die grootste deel van Suid-Afrika toe dit nog deel was van Gondwana. Die meeste lawa  het wegverweer saam met 'n laag van die paar kilometer dik Karoo sedimentêre rotse waarop die lawa 182 miljoen jaar gelede uitgestort is. Net 'n klein stukkie van hierdie lawa het oorgebly en dek ‘n groot deel van Lesotho. Dit is diep verweer deur die sytakke van die Oranjerivier wat hierdie hooglande dreineer in die rigting van die suidweste (weg van die Platorand). Dit gee hierdie hoë streek 'n baie ruwe, bergagtige voorkoms.

Die sentrale plato (afgesien van die Lesotho Hoogland) vorm 'n grootliks plat, skuins oppervlak wat, soos hierbo aangedui, op sy hoogste is in die ooste, en daal na die weste (ongeveer 1 000 m bo seevlak). Die afwaartse helling na die suide is minder prominent (die suid- en suidwestelike rand van die plato is ongeveer 1 600-1 900 m bo seevlak). Die plato se helling is ook afwaarts, noord oor die 25°30'S breedtegraad, tot in 'n 150‑miljoen-jaar-oue vlak skeurvallei. Hierdie skeurvallei sny in die sentrale plato in en wis die Groot Eskarp uit, om wat vandag bekend staan as die Limpopo-laeveld, 500–1640 m bo seevlak, te vorm. Die riviere wat die plato dreineer vloei daarom wes, om via die Oranjerivier in die Atlantiese Oseaan uit te mond. Noord van die Witwatersrand, waar die helling van die grond noordwaarts begin, is die dreinering in die Limpoporivier en van daar in die Indiese Oseaan.

Die kusvlakte wissel in breedte van ongeveer 60 km in die noordweste na meer as 250 km in die noordooste en daal geleidelik vanaf die voet van die platorand na die kus. Talle kleiner riviere dreineer die gebied en hulle word meer in KwaZulu-Natal en die oostelike Middelland waar hulle aan die nat hange van die hoë platorand ontstaan. In die weste is daar baie min sulke riviere as gevolg van die dorheid van die streek.

In die suide en suidweste van die kusvlakte loop 'n opeenvolging van bergreekse parallel met die kuslyn. Hierdie is die Kaapse plooigebergtes, wat 510–350 miljoen jaar gelede ontstaan het en toe opgefrommel is in 'n reeks van parallelle voue deur die botsing van die Falklandplato met die suidelike deel waaruit Afrika ontstaan het toe dit deel was van Gondwana. Hierdie reeks van parallelle voue is in die vorm van 'n "L", met die westelike gedeelte wat noord-suid loop, en die oostelike gedeelte wat oos-wes loop vir 'n totale lengte van sowat 800 km. Die hoek van die "L" is in die suidwestelike hoek van die land, binnelands van die kus van die Kaapse Skiereiland en Kaapstad. Hierdie voue lê langs die kus in die suide en is ongeveer 100 km breed vir die grootste deel. In die weste is hulle geskei van die kus deur 'n duidelike kusvlakte (sien kaart regs bo).

Die oppervlaktes van die lang valleie tussen die parallelle berge wissel. Hulle bestaan uit vrugbare grond wat verweerde modderklip bevat en maak deel uit van die Bokkeveldberge van die Kaapse Supergroepberge. Dis in teenstelling met die voedingstof-arm, sanderige grond van die kwartsagtige sandsteenberge en die sykante van die dale. Die reënval is oor die algemeen laag en die landskap is semi-droog tot droog (byvoorbeeld die Klein Karoo). Die landbou, wat wynbou en sagte vrugte verbouing insluit, hang daarom af van besproeiing uit riviere wat in die berge ontspring wat dikwels gedurende die winter bedek is met sneeu. Die Klein Karoo is bekend vir sy volstruisboerdery wat aanvanklik, in die laat 1800's, vir hul vere geteel is. Vandag is volstruisleer en maer volstruisvleis, wat baie gesond is, baie gesog.

Die Kaapse plooigebergtes is geskei van die Groot Platorand deur 'n 100–150 km wye vlakte bekend as die Laer Karoo (nie te verwar met die Klein Karoo nie) op 'n hoogte van sowat 600–800 m bo seevlak. Geologies en geografies is die Kaapse plooigebergtes en die Groot Platorand baie verskillende en onafhanklike entiteite.

Suid-Afrika se kuslyn is opvallend eweredig, met baie min natuurlike hawens. Die rede hiervoor is dat Suider-Afrika voortdurend opgestoot is vir die afgelope 180 miljoen jaar, en veral gedurende die afgelope 20 miljoen jaar. Die huidige kuslyn is dus weer deel van die onderwater kontinentale gelykte, wat baie min diep klowe bevat, (in teenstelling met 'n kuslyn soos byvoorbeeld Noorweë, wat geneig is om diep ingekeep te word waar die see ou rivierklowe en glasiale dale oorstroom.)

Suid-Afrika is - in verhouding tot sy lang kuslyn van meer as 3 000 km - maar swak bedeel met eilande. Daar is altesaam 22 van hulle wat in grootte wissel van 0,1 tot 780 hektaar. Ses eilande is sowat een hektaar groot, sewe van een tot tien hektaar, sewe van tien tot vyftig hektaar, en twee groter as 100 hektaar.

Die eilande lê uitsluitlik om die kus van Kaapland versprei en is gekonsentreer by Algoabaai aan die Kaapse Ooskus, Kaap Agulhas aan die Suidkus en Saldanhabaai aan die Weskus. Suid-Afrika se eilande is 'n toevlug vir duisende seevoëls wat hier ongesteurd van roofsoogdiere op die vasteland kan broei.

Die Sentrale Plato is verdeel in verskillende streke (hoewel met baie vae grense), grootliks as gevolg van die reënvalverspreiding regoor Suid-Afrika: nat in die ooste en toenemend droër na die dorre weste. Die natste en vrugbaarste gedeelte van die Sentrale Plato is die Hoëveld, wat die sentrale oos-gedeelte van die Plato beslaan. Dit is oor die algemeen 1500-2100 m bo seevlak, die hoogste op die rand van die Platorand na die ooste, (die Mpumalanga-Drakensberge) en skuins afwaarts na die suide en weste. Die suidelike grens word geneem van die Oranjerivier, van waar die voortsetting van die plato bekend is as die Groot-Karoo, behalwe vir 'n klein strokie net suid van Lesotho, wat ingesluit word in die Hoëveld. Aan die westekant vervaag die Hoëveld in die droë savanna van Griekwaland-Wes, wat aangrensend aan die Kalahariwoestyn lê. Hierdie grens is baie vaag. Die Hoëveld sluit daarom die hele Vrystaat in en 'n aangrensende strook van die provinsies noord daarvan. Dit ontvang 400–1200 mm reën per jaar, en is grootliks 'n plat grasveldvlakte. Baie van die gebied is gewy aan kommersiële boerdery, maar dit bevat ook Suid-Afrika se grootste konurbasie in Gauteng, die sentrum van die goud mynbou-industrie. Daar is ook belangrike steenkoolmyne op die Hoëveld wat verband hou met Suid-Afrika se groot elektrisiteitsopwekking deur steenkoolkragstasies.

Die grond is oor die algemeen plat of saggolwend. Slegs 'n paar rotsagtige riwwe steek uit bo hierdie gelykte: die Vredefortkoepel, die Witwatersrandrif en die Magaliesberg net noord van Pretoria, vanwaar die Hoëveld padgee noord na die Bosveld.

Die Suid-Afrikaanse gedeelte van die kusstrook tussen die Limpopo- en Mpumalanga-Drakensberge en die see, saam met die Limpoporiviervallei, word die Laeveld genoem. Hierdie vlaktes, 500–1640 m bo seevlak, vorm Suid-Afrika se noordelike grens met Botswana en Zimbabwe, waar 'n 180‑miljoen-jaar-oue vlak skeurvallei insny in Suid-Afrika se sentrale plato en letterlik die Groot Platorand uitwis. Die Limpoporivier loop van die sentraal-Afrikaanse hoogland via die Laeveld en mond uit in die Indiese Oseaan na die ooste. Die Limpopolaeveld strek suidwaarts, oos van die Drakensbergplatorand deur die Mpumalanga provinsie tot teen die ooste van eSwatini. Hierdie suidelike deel van die Laeveld landstreek word begrens deur Suid-Afrika se grens met Mosambiek in die ooste en die noord-oostelike deel van die Drakensberge in die weste. Hierdie streek is oor die algemeen warmer en minder intens verbou as die Hoëveld.

Die Laeveld het vroeër jare bekend gestaan as "koorsland", as gevolg van malaria wat deur muskiete veroorsaak word wat endemies is aan byna die hele gebied. Voor die middel van die 20ste eeu, was die Laeveld ook die tuiste van die tsetsevlieg, wat slaapsiekte by mense en diere veroorsaak het, veral die perde van die reisigers wat probeer het om die Hoëveld en die Witwatersrandse goudvelde vanaf Maputo in Mosambiek te bereik.

Die Laeveld is bekend vir sy hoë konsentrasie van wild, insluitend die groter diere soos Afrika-olifante, renosters, die Afrikaanse buffel, die groot katte (leeus, luiperds en jagluiperds), die vlaktesebras, en 'n wye verskeidenheid wildsbokke, terwyl die stadigvloeiende strome en vleilande van die Laeveld 'n toevlugsoord is vir seekoeie en krokodille. Die voëllewe is verstommend groot en gevarieerd. Hierdie wild is veral gekonsentreerd in die Nasionale Krugerwildtuin, geleë in die oostelike Laevelddele van die Mpumalanga en Limpopo provinsies, en byna die hele grens met Mosambiek. Daar is baie private wildplase en wildreservate langs die grens van die Wildtuin asook elders in die Laeveld.

Die Laeveld oorvleuel deels met 'n droë savanna ekosisteem, bekend as die Bosveld, 'n bekken gekenmerk deur oop grasvelde met verspreide bome en bosse. Die hoogte bo seevlak wissel tussen 600 meter en ongeveer 900 meter. Die Bosveld is een van die grootste en bekendste lae stollings- en minerale komplekse in die wêreld, wat 'n gebied van sowat 350 km x 150 km beslaan. Die Bosveld het aansienlike deposito's van platinum  en chroom en betekenisvolle reserwes van koper, mika, vermikuliet, nikkel en yster.

Die noordelike rand van die Bosveld, waar die vlaktes uitloop op 'n reeks van hoë plato en lae bergreekse, vorm die suidelike rand van die Laeveld en die Limpoporiviervallei in die noorde die grens van die provinsie. Hierdie berge sluit in die Waterberge en die Soutpansbergreeks Die Soutpansberge bereik 'n hoogte van 1700 m voor die val af in die Limpoporiviervallei en die grens tussen Suid-Afrika en Zimbabwe. Wes van die Bosveld, Hoëveld en Laeveld is die suid-bekken van die Kalahariwoestyn, op 'n hoogte van 600-900 m, wat die grens vorm met Namibië en Botswana.

Die westelike gedeelte van Suid-Afrika, aan die binnelandse kant van die Kaapse plooigebergtes word oorheers deur die Groot Karoo. Dis 'n semi-woestynstreek wat verdeel word deur die Groot Platorand in die Bo-Karoo (op 'n hoogte van 1100-1600 m) en die Laer Karoo (op 'n hoogte van 600-800 m). Geskei van die Groot Karoo deur die Swartbergreeks, is die Klein Karoo.

In die suidweste, parallel met die kuslyn, vorm die berge van die Kaapse plooigebergtes verskillende reekse wat in die vorm van 'n "L" noord-suid loop, en 'n ander reeks loop oos-wes, met die aansluitingshoek in die Kaapse Skiereiland. Die noord-suidreekse, parallel met die Atlantiese kuslyn, sluit in die Sederberge en die Groot Winterhoekberge en het pieke van tot 2000 meter hoog. Die oos-wesreekse, parallel met die suidelike kuslyn, sluit in die Swartberge en die Langeberge met pieke van meer as 2,200 meter. Die berge van die Kaapse plooigebergtes vorm die suidelike en westelike grense van die Groot Karoo. Die ander grense van die Groot Karoo is arbitrêr en swak-gedefinieer. Na die noorde van die loop die Karoo uit in die nog meer dorre Boesmanland. In die noord-ooste is die Oranjerivier dikwels beskou as die grens tussen die Karoo en die Hoëveld. Aan die oostekant vervaag die Karoo in die grasvelde van die oostelike middelland.

Die gemeente van Sutherland is geleë in die Roggeveldstreek van die Bo-Karoo. Die wintertemperature kan so laag as -15°C daal en dit word beskou as die koudste bewoonde plek in Suid-Afrika.

Die Klein Karoo is geskei van die Groot Karoo deur die Swartbergreeks. Dit lê in 'n 290 km lang, smal (40–60 km breed) vallei in die Kaapse plooigebergte, met die Swartbergreeks na die noorde en die Langeberg- en Outenikwareekse na die suide. Dit is net so droog soos die Groot Karoo, behalwe langs die voetheuwels van die Swartberg, wat meer waterryk is as gevolg van strome uit die berge. Die Klein Karoo is die sentrum van die volstruisbedryf, veral rondom die dorp van Oudtshoorn.

KwaZulu-Natal lê geheel en al onder die Groot Eskarp, wat deel vorm van sy wes- en suid-westelike grense. Dit vorm dus deel van die Suid-Afrikaanse "kusgordel", wat oor groot dele van hierdie streek meer as 220 km breed is. Die streek kan onderverdeel word in drie verskillende geografiese gebiede. Die laeveldstreek langs die Indiese Oseaan is baie smal in die suide met die verbreding in die noordelike deel van die provinsie, terwyl die sentrale Natalse Middelland bestaan uit 'n golwende, heuwelagtige, 1000 meter hoë plato, wat styg tot 1500 meter in die weste, aan die voet van die Groot Platorand. Die Groot Eskarp, hier bekend as die Drakensberge, saam met die Lebomboberge in die noorde, vorm die bergagtige streke van die provinsie.
Die kusgebiede is gewoonlik bedek met subtropiese ruigtes, terwyl die dieper klowe en steil hellings van die riviervalleie weer oortrek is met bergagtige woude. Die Middelland is bedek met vogtige grasveld en geïsoleerde groepe van bergagtige woude. Die noorde bestaan hoofsaaklik uit vogtige savanna habitat, terwyl die Drakensbergstreek meestal alpegrasveld bevat.

Die grootste deel van die KwaZulu-Natal-Drakensberge het 'n hoogte van 2000 m, maar waar dit die grens met Lesotho vorm, styg dit tot meer as 3000 m. Die Lebomboberge is 'n lang smal reeks, nie veel hoër as 700 m nie, wat loop langs die Mosambiekse grens met Suid-Afrika en eSwatini. Uit eSwatini strek die reeks suid vir sowat 40 km, na die ooste in KwaZulu-Natal.

'n Groot aantal van die riviere ontstaan in die Drakensberge. Hierdie redelike diep valleie en klowe sny in die KwaZulu-Natalse landskap en gee die provinsie 'n baie heuwelagtige voorkoms. Die Vallei van 'n Duisend Heuwels, tussen Durban en Pietermaritzburg, is veral skouspelagtig. Die grootste van die riviere is die Tugela, waarvan die water deels gepomp word oor die Platorand na die Hoëveld om die watertoevoer na die groot industriële stede van Gauteng aan te vul.

Die provinsie bevat ryk gebiede van biodiversiteit met 'n verskeidenheid flora en fauna. Die iSimangaliso Wetland Park en die uKhahlamba Drakensberg Park is deur Unesco verklaar tot wêrelderfenisgebiede. Die iSimangaliso Wetland Park, saam met die uKhahlamba Drakensberg Park en Ndumo, is vleilande van internasionale belang vir migrerende spesies, en is aangewys as Ramsar-gebiede. Suid-Afrika het die Ramsar-konvensie in 1971 onderteken om te probeer om die belangrike vleilande te bewaar en te beskerm as gevolg van hul belangrikheid as habitatte van talle spesies.

Die streek het 'n gevarieerde dog groen klimaat, te danke aan sy diverse, komplekse topografie. Oor die algemeen is die kus subtropies met binnelandse streke wat besig is om progressief koeler in die winter en warmer in die somer te word(behalwe op die Platorand). Durban, op die kus, het 'n gemiddelde jaarlikse reënval van 1010 mm. Die gemiddelde middagtemperatuur gedurende die somer (Januarie-Maart) is 28°C, met die minimum temperature in die vroeë oggend gemiddeld 21°C. In die winter (Junie-Augustus), is die gemiddelde maksimum temperatuur 23°C, en die minimum is 11°C. Die somertemperature in Pietermaritzburg is soortgelyk aan dié in Durban, maar dit is aansienlik koeler in die winter. Die temperatuur in Ladysmith in die Tugelariviervallei, verder die binneland in, bereik 30°C in die somer, maar kan tot onder vriespunt daal in die winter. Die Drakensberge kan swaar wintersneeu ervaar, met ligte sneeu soms op die hoogste pieke in die somer. Die Zoeloeland kusstreek, in die noorde van die provinsie, het 'n tropiese klimaat met hoë humiditeit, en is bedek met groot suikerrietplase.

Strande van KwaZulu-Natal is van wêreldklas gehalte. Die warm kusklimaat beteken dat besoekers gedurende die hele jaar gelok word. Sommige van die besoekers kom vir die jaarlikse laatherfs of vroeë winter "sardienloop" langs die KwaZulu-Natalkuslyn, suid van Durban. Bekend as "die grootste skool op aarde", die sardienloop vind plaas wanneer miljoene sardientjies migreer uit hul broeiplek suid van die suidelike punt van Afrika, noordwaarts langs die Oos-Kaapse kus in die rigting van KwaZulu-Natal. Hulle volg 'n beantwoord naby die kus, wat dikwels lei tot baie wat op die strande uitspoel. Die groot skool van klein vissies kan vir baie kilometers ver strek. Hulle word gejag deur verskillende roofvisse, soos haaie en dolfyne asook duisende seevoëls. Gewoonlik breek die skole op en die vis verdwyn in die dieper water rondom Durban. Wetenskaplikes was nog nie in staat om die baie vrae rondom hierdie uitsonderlike seisoenale gebeurtenis te beantwoord nie.

Boesmanland is 'n dorre gebied aan die kus van Namakwaland (sien hieronder). Sy noordelike grens is die Oranjerivier wat die grens vorm met Namibië. In die suide grens dit aan die noord-westelike deel van die Groot Karoo. Na die weste lê Griekwaland-Wes. Dit is waarskynlik die mees onherbergsame gebied in Suid-Afrika as gevolg van sy dorheid, onvrugbare grond en hoë soutinhoud van die grondwater. Saam met die Kalahariwoestyn in die noord-ooste, is die reënval die grootste veranderlike (in persentasie afwyking van die jaarlikse gemiddelde) en die temperatuurverskille die grootste (verskil tussen die gemiddelde temperatuur in Januarie en Julie) in Suid-Afrika. Sy fauna en flora, al is dit yl, is van groot belang. Hoewel die veld te dor is om te blom soos dié van die weskus van Namakwaland, selfs wanneer daar goeie lentereën is, is die verskyning daarvan ongewoon en daarom asemrowend mooi.

'n Hoogs produktiewe metaalmyn word sedert 1977 op Aggeneys bedryf, op ‘n plaas naby die N14-nasionale pad tussen Upington en Springbok. Die erts is ryk in sink, lood, koper en silwer. Naby, na die ooste, is Ghaamsberg wat baie groot sinkdeposito's het, maar die erts is 'n lae graad en daarom nutteloos om op groot skaal te myn.

Vaalputs, ‘n kernafval stortterrein, is tussen die Boesmanland en die noord-weste van die Groot-Karoo en dien as 'n de facto-natuurreservaat.

Hierdie is die dorre streek langs die noord-westelike kuslyn (noordwaarts vanaf ongeveer die 31°S lyn van die breedtegraad) van Suid-Afrika, deels bo en deels onder die Groot Platorand. Die streek strek tot in Namibië, noord van die Oranjerivier, waar dit bekend is as "Groot Namakwaland", of "Namaland". Die Suid-Afrikaanse gedeelte van Namakwaland is bekend as "Klein Namakwaland" en val binne die Noord-Kaapprovinsie. Die streek is yl bevolk, hoofsaaklik deur Afrikaanssprekende mense van Nama en Khoikhoi afkoms. Die oorspronklike Nama- en Khoikhoitale word gepraat in net 'n paar afgeleë gebiede. Die belangrikste ekonomiese aktiwiteite is mynbou en visvang langs die kus.

Sommige van die meer prominente dorpe in hierdie gebied is Springbok, synde die hoofstad van die streek, sowel as Kleinsee en Nababeep. Hierdie gebied is ryk in alluviale diamante, gedeponeer langs die kus deur die Oranjerivier. Oranjemund is 'n ander mynboudorp langs hierdie kus, geleë op die grens van Namibië. Soos die naam aandui, is dit by die mond van die Oranjerivier wat deel vorm van die grens tussen Suid-Afrika en Namibië. Die gemeente van Alexanderbaai is geleë op die teenoorgestelde kant van die riviermond (d.w.s. in Suid-Afrika) en is verbind met Oranjemund deur die Ernest Oppenheimerbrug. Ander kruisings van die rivier verder stroomop is 'n pont by Sendelingsdrif in die Richtersveld Nasionale Park, en die padbrûe by Vioolsdrif (die belangrikste grens tussen die twee lande) en by die afgeleë grenskruising van Onseepkans.

'n Lewendige visbedryf is te vind langs hierdie gedeelte van die Suid-Afrikaanse weskus, veral in Port Nolloth, wat ook 'n groot oord is vir mense van die binneland van Suid-Afrika (bv. Gauteng) asook Hondeklipbaai (of Dogstonebay), so genoem as gevolg van 'n groot rots buite die dorp wat vaagweg lyk soos 'n hond wat sit.

Die koper armbande wat deur die Khoikhoi gedra is het die belangstelling geprikkel van die amptenare van die Nederlandse nedersetting wat deur Jan van Riebeeck in 1652 in die Kaap gevestig is. Verskeie ekspedisies is gevolglik geloods om uit te vind waar die bron van die koper was. 'n Mynskag is gegrawe in die "Koperberge" in die noorde van Namakwaland in 1685, waarvan oorblyfsels nog gesien kan word naby die verlate Carolusbergmyn, 'n paar kilometer oos van Springbok. Die kommersiële ontginning het eers in 1859 begin en oor die volgende 140 jaar is groot hoeveelhede erts onttrek uit 23 myne in die gebied. Springbok en die omliggende dorpe, Nababeep en Okiep, was die middelpunt van hierdie mynbou-aktiwiteite. In die vroeë 2000's is die laaste myne gesluit. Sowat 115 km verder die binneland in, in die Boesmanland (sien hierbo), is groot nuwe myne begin vir die ontginning van koper, lood, sink, en die silwer van die "Black Mountain" deposito's by Aggeneys wat sedert 1977 gemyn  word. Hoëgraad graniet word op verskeie plekke (bv. naby Kamieskroon en Concordia) in hierdie granietryk landskap ontgin.

Namakwaland is baie gewild by plaaslike sowel as internasionale toeriste gedurende die vroeë lente (Augustus-September), wanneer hierdie normaalweg droë gebied vir 'n kort tydperk bedek word met 'n kaleidoskoop van veelkleurige blomme. Dit is bekend in Suid-Afrika as die Namakwaland daisy seisoen, wanneer oranje en wit madeliefies, sowel as honderde ander blomspesies, die lente bring in 'n voorheen dorre landskap. 'n Deel van die Klein Namakwaland, bekend as die Richtersveld, is 'n nasionale park en 'n wêrelderfenisgebied. Die Namakwa Nasionalepark en die Goegap Natuurreservaat is naby Kamieskroon en Springbok onderskeidelik geleë.

Die grootste deel van Suid-Afrika se grense bestaan uit die see, of twee oseane wat, volgens die Internasionale Hidrografiese Organisasie, amptelik ontmoet by Kaap Agulhas, die mees suidelike punt van Afrika. Sy gebied sluit in Marion-eiland en Prins Eduard-eiland, byna 2 000 km (1 243 myl) suid van Kaapstad in die sub-antarktiese Indiese Oseaan.

Die koue Benguela-stroom is 'n minerale- ryk opwellende stroom, wat uit die koue dieptes van die Atlantiese Oseaan kom en noordwaarts wegvloei langs die westelike kuslyn. Hierdie vrugbare waters, wat ryk is aan plankton, onderhou 'n ryk vislewe, en dus 'n voorspoedige (in die verlede) visbedryf. Oorbenutting het egter die belangrikheid van hierdie visbedryf verminder, vir beide die plaaslike sowel as die land se ekonomie. Die ooskus het die noord-tot-suid Agulhasstroom met warm water. Hierdie twee strome het 'n groot effek op die land se klimaat; die verdamping van die oossee verskaf ruim reënval, terwyl die Benguela-stroom die vog behou wat woestyntoestande in die weste veroorsaak.

'n Paar klein riviere loop in die see langs die kuslyn (sien die "Topografiese Afdelings (Die Kuslyn)" afdeling hierbo), maar nie een is bevaarbaar of bied ‘n nuttige natuurlike hawe nie. Die kuslyn self, wat redelik egalig loop, bied slegs een goeie natuurlike hawe by Saldanhabaai, noord van Kaapstad. 'n Gebrek aan vars water het tot relatief onlangs permanente nedersettings hierlangs verhoed. Die Baai van Natal lyk op die kaart soos 'n goeie natuurlike hawe, maar in sy natuurlike staat was dit droog met laaggety. Tog bestaan besige hawens nou by by Kaapstad, Port Elizabeth, Oos-Londen, Durban in die Baai van Natal en Richardsbaai. Saldanhabaai is vandag 'n belangrike hawe aan die einde van die Sishen-Saldanha spoorlyn vir die uitvoer van ystererts uit die binneland.

Suid-Afrika is grootliks 'n droë land, met die meeste van sy westelike streke semi-woestyn. Die reënval verhoog in die ooste, (die Hoëveld, KwaZulu-Natal en die Oos-Middelland), en val hoofsaaklik in die somer. Die smal suidelike kusstrook ontvang heeljaar reën in die ooste (die Tuinroete) en die winterreënval is in die weste (die Kaapse Skiereiland en sy omgewing). Die somers is warm tot baie warm, terwyl die wintertemperature kan wissel, afhangende van die ligging, van koel tot bitter koud. So het die Karoo, wat 'n groot deel van die westelike Sentrale Plato beslaan, 'n klimaat wat baie warm in die somer is en bitterlik koud in die winter. In teenstelling is die ooskus van die Indiese Oseaan welig begroei met ‘n warm, vogtige klimaat; kolle van Suider-Afrika mangroves groei langs hierdie kus.

Die suidelike kus, wat deel uitmaak van wat bekend is as die Tuinroete, is gematig en groen. Die Kaapse Skiereiland en omgewing het 'n mediterreense klimaat met koue, nat winters en warm, droë somers (besig om warmer te word in die binneland). Sneeu val in die winter op die hoër grond van die Kaapse plooigebergtes. Die Kaapse Skiereiland het 'n reputasie vir sy wind: die droë "suidoos" wat byna aanhoudend waai in die somer (Desember-Februarie), en die "noordwester" wat in die winter (Junie-Augustus), gepaard gaan met die koue fronte wat inrol van die Atlantiese oseaan. Die plantegroei van die Kaapse gebied bestaan uit fynbos, ‘n paar soorte grasveld en Albanyruigtes.

Die oostelike gedeelte van die Karoo strek nie so ver noord soos die westelike deel nie en gaan oor in die plat landskap van die Vrystaat wat 'n bietjie meer reën ontvang, alhoewel dit nog semi-droog is. Noord van die Vaalrivier is die Hoëveld natter, met 'n gemiddelde jaarlikse reënval van 760 mm (29,9 in) en 'n hoë hoogte bo seespieël (rondom 1 750 m), wat die uiterste hitte van 'n binnelandse gebied op hierdie breedtegraad verlig. Die winters is koud, al is daar nie juis sneeu nie.

Verder noord en na die ooste, waar 'n val in hoogte bo seespieël en die platorand die Laeveld sy naam gee, styg die temperatuur. Die Steenbokskeerkring sny deur die verre noorde. Hier vind 'n mens die tipiese Suid-Afrikaanse Bosveld.

Dis moontlik om in die winter te ski in sommige van die hoë bergagtige streke soos die Drakensberge wat deel vorm van die oostelike platorand langs die KwaZulu-Natal/Lesotho grens, en op die Hexrivierberge van die Kaapse plooigebergte. Die koudste plek in die land is Sutherland, in die westelike Roggeveldstreek van die Bo-Karoo, met 'n minimum midwinter temperatuur so laag as -15°C. Die diep binneland bied die warmste temperature: in 1948 het die kwik gestyg na 51,7°C (125,06°F) in die Noord-Kaap en Kalahari naby Upington.

Hierdie is 'n lys van die uiterste punte van Suid-Afrika; die punte wat verder noord, suid, oos of wes is as enige ander plek in die land:



</doc>
<doc id="115070" url="https://af.wikipedia.org/wiki?curid=115070" title="Jeanette Ferreira">
Jeanette Ferreira

Jeanette Ferreira (20 April 1954 - ) is ’n Afrikaanse skrywer, digter en uitgewer.

Jeanette Ferreira is op 20 April 1954 naby Tzaneen in die Duiwelskloof Hospitaal (tans Modjadjiskloof) gebore as laatlam in ’n gesin van vier kinders, Jan, Faan, Magda en Jeanette vir die ouers Tom en Sophia Ferreira, piesangboere in die Laeveld. Haar groot-grootoupa is 'n Portugese transportryer, Thomas Ignatius, oorspronklik van Port Elizabeth, getroud met haar Franse ouma, Jeanette Theron. Sy word groot op die familieplaas Deerpark naby Tzaneen. Haar skoolloopbaan begin sy aan die Laerskool Tzaneen. In 1971 in standerd nege onderneem sy saam met ’n klomp vriendinne ’n reis deur Europa en sy matrikuleer in 1972 aan die Hoër Landbouskool Merensky op Tzaneen. Vanaf 1973 studeer sy verder aan die Universiteit van Pretoria en verwerf in 1975 die B.A.-graad en in 1976 die B.A. Honneurs-graad in Afrikaans-Nederlands en Nederlandse Kultuurgeskiedenis. Daarna ontvang sy in 1982 onder leiding van A.P. Grové ook die M.A.-graad aan die Universiteit van Pretoria met ’n verhandeling oor “"Die terugkerende beeld in die poësie van Breyten Breytenbach"”, wat in 1985 gepubliseer word onder die titel “"Breyten: Die simbool daar"”. Sy verwerf later ook haar Ph.D.-graad onder leiding van André P. Brink aan die Rhodes Universiteit met ’n proefskrif oor “"Aspekte van die Judaïes-Christelike en die Boeddhistiese in Breyten Breytenbach se werk"”.

Tussen 1977 en 1980 is sy dosent in Afrikaanse letterkunde aan die Universiteit van die Noorde. Daarna woon sy in Johannesburg as uitgewer by Perskor en lewer vryskutrubrieke en resensies vir "Die Transvaler" en "Die Vaderland". Vanaf 1983 tot 1992 bly sy op Mtunzini en doseer Afrikaanse letterkunde aan die Universiteit van Zoeloeland, waar sy later as professor aangestel word. Sy ontmoet hier die historikus Floris Albertus (Albert) van Jaarsveld en hulle trou op 3 Desember 1983. Uit hierdie huwelik word op 12 Februarie 1986 ’n dogter, Sophia Magdalena (Dalena), gebore. In 1988 en 1989 is Jeanette Ferreira voorsitter van die Afrikaanse Skrywersgilde en is een van die leidende figure wat in 1989 ’n ontmoeting tussen Afrikaanse skrywers en die toe nog verbode ANC reël en by die Victoria-waterval in Zimbabwe bywoon. In 1993 en in die jare 1995 en 1996 dien sy as professor aan die Vista Universiteit en die Universiteit van Pretoria. Daarna skryf sy voltyds en doen vryskutwerk vir uitgewers. Sy is hoofredakteur by Protea Boekhuis vanaf 2001 tot 2003 en daarna redakteur by Human & Rousseau. In Maart 2007 word sy aangestel as die hoof van Protea Boekhuis se uitgewery. Sedert 2014 woon sy en haar man Albert weer op Mtunzini. Hulle dogter is getroud met die skrywer Erika Murray-Theron se seun Thomas.

Sy begin op laerskool skryf in dagboeke en kladskrifte en op agtjarige ouderdom wen sy reeds vyf rand in ’n opstelwedstryd wat deur "Die Noord-Transvaler" uitgeskryf is. Op universiteit begin sy egter meer ernstig skryf en publiseer later gedigte in "Tydskrif vir Letterkunde". Sy maak haar debuut met die digbundel “"Waar een mens saam is"”, waar die titel aandui dat dit die gedigte van een mens is wat alleen en eensaam is, maar nogtans vrede gemaak het daarmee en dit verkies. Die alleenmens het bepaalde houdings en opinies oor sake en baie van die gedigte het dus ’n satiriese onderbou, wat meermale op ietwat aggressiewe toon aangebied word. Die bundel word in vier afdelings verdeel en behandel aspekte van die liefde, religieuse houdings, sosiaal-politiese aangeleenthede, die taal as poëtiese instrument en die digkuns self. Haar gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"” en “"Goudaar"”.

Haar prosaskryfwerk strek van populêre liefdesverhale tot verwikkelde werk wat al aan universiteite voorgeskryf is. Haar vroeëre werk het ’n sterk politieke inslag en sentreer om die demokratiseringsproses in Suid-Afrika, terwyl haar latere werk hoofsaaklik die groter menslike vraagstuk van oorlog ontgin. Sy skryf ook wetenskapfiksie met die paleontologie as agtergrond. Haar prosadebuut is die novelle “"Sitate om ’n rewolusie"”. Die hoofkarakter, Jeanne de Bruyn, gee klas in die Afrikaanse letterkunde aan ’n swart universiteit en raak verlief op ’n getroude wit politieke joernalis, Hillary de Wit, wat haar vanuit blanke oogpunt in die landspolitiek inwy. Sy raak ook bevriend met die swart Dawn Mokgatla, waardeur sy ’n swart mens se insae in dieselfde kwessies kry. Albei verhoudings misluk later, veral omdat normale verhoudings binne die apartheidsbestel nie moontlik is nie. Dawn is verloof aan die studenteraadsvoorsitter Ephraim Tito, wat met die gradeplegtigheid in sy finale jaar ’n opspraakwekkende toespraak teen apartheid lewer en daaroor geskors word, sodat hy nie sy studies kan voltooi nie. ’n Briefbom beëindig kort daarna sy lewe. Die verhaal begin en eindig met die hoofkarakter wat ’n miskraam beleef, simbolies van die mislukking van apartheid. Hierdie boek word deur André P. Brink in Engels vertaal as “"Footnotes on a revolution"”, maar dit is nooit gepubliseer nie. “"Die son kom aan die seekant op"” is ’n roman oor die trek van Louis Trichardt. Met die kriptiese aantekeninge van sy dagboek as basis slaag sy daarin om die mense te laat lewe en met deernis hulle goeie punte en swakhede aan die leser bekend te maak. Sy maak gebruik van die dagboektaal, wat sy vereenvoudig om dit meer lesersvriendelik te maak, terwyl sy die kriptiese inskrywings telkens uitbrei om sodoende karakterisering en spanning te bewerkstellig.

Sy skryf etlike liefdesverhale. In “"Daardie eerste somer"” kry Mira te doen met ’n man wat meer wêreldwys is as sy en wie sy sukkel om te peil. “"Bly by my vannag"” en “"’n Man soos Charles"” is beide erotiese liefdesverhale. In “"Diepwater"” gaan bestudeer Robin rotstekeninge op Emil de Villiers se plaas, en daar ontstaan ’n sonderlinge vriendskap tussen hulle. Hulle praat egter oor alles en almal behalwe hulself, want sy het ’n verhouding gehad met Louis, Emil se vennoot in sy veearts-praktyk, en hy het ’n verhouding gehad waaroor hy nie praat nie. Met “"Die onsterflikes"” betree sy die veld van die wetenskapfiksie. Die paleontoloog dr. Emile Durandt word vanuit die Karoo Nasionale Park ontvoer na die ondergrondse wêreld Immorta, waar tyd nie bestaan nie en almal onsterflik is. Hulle verwerf onsterflikheid deur ’n drankie gemaak van ’n Karoo-plant, maar die drankie maak jou ook onvrugbaar. Hier word Emile gedwing om die Norme van Immorta te onderskryf: geen huwelik, geen gesin, geen intimiteit, politiek, godsdiens of private besit nie – slegs toewyding aan die Wetenskap. Emile moet kies tussen die Wetenskap en onsterflikheid of ontsnapping na vryheid en sterflikheid. Wat sy keuse ook al is, sal hy geskei word van Lawa, die vrou na wie hy hunker.

Sy word veral bekend met haar trilogie van romans oor die Anglo-Boereoorlog. “"Babette"” is in 1996 die naaswenner van die ATKV-prys. In die laat negentiende eeu vlug Babette van haar geboorteplaas, Geluksdal in die Lydenburg-distrik, om weg te kom van ’n wrede stiefma. Sy loseer by haar ouma in die Paarl, waar sy verder studeer en later na haar pa se dood sielkundig baie sterker terugkeer na die plaas. Die Anglo-Boereoorlog breek egter uit, waartydens die plaas verwoes word en Babette in ’n verhouding betrokke raak met die getroude buurman. Ferreira verwerk ook die ware geskiedenis van Rooizak, ’n Swazi wat ter dood veroordeel word omdat hy ’n Pedi-man in ’n geveg doodgemaak het. In hierdie roman is hy as karakter ’n werker op die plaas. “"Babette"” word in Julie 1999 deur die RAU Kultuurkantoor as ’n Engelse musiekspel opgevoer. “"Catharina"” vertel van ’n vrou van gemengde afkoms wat deur omstandighede gedwing word om deur die ou Oos-Transvaal te reis net voor die eeuwending van die twintigste eeu. Haar lewensgeskiedenis loop terug na die nag van die moord op Lang Hans van Rensburg se trek, waar twee kinders na oorlewering aan die dood ontkom het. Sy reis van haar geboorteplaas na die delwerye op Barberton en bekom dan verder noord ’n wildplaas wat sy Kremetart noem. Gedurende die Anglo-Boereoorlog sluit sy noodgedwonge by die Engelse magte aan en verlaat die plaas. Sy kom sterk onder die indruk van die nietigheid van die mens wat nie self kan beskik oor sy weg deur die lewe nie en gedurig moet buig soos die lewensstroom hom meesleur. “"Charlotta"” is die derde van die trilogie Anglo-Boereoorlog romans met sterk vroue as hoofkarakters. Charlotta is net na die Eerste Vryheidsoorlog gebore uit ’n huwelik tussen ’n Afrikaanse verpleegster en ’n Engelse soldaat wat die slag van Majuba oorleef het. Haar ouers sterf tragies en sy word as weeskind deur gewetenlose familielede uit haar erfporsie gekul. Tydens die oorlog verpleeg sy in haglike omstandighede gewondes aan beide kante in veldhospitale en in die konsentrasiekampe. Sy raak romanties betrokke by ’n Boer en ’n Brit, met die boodskap dat goed en sleg aan beide kante van die konflik bestaan en dat die lyding en vermorsing van die oorlog totaal onnodig was. Al drie hierdie boeke word oor die radio voorgelees. Haar roman "Die son kom aan die seekant op" handel oor die Trekleier Louis Tregardt en sy vrou Martha. In 2019 verskyn die roman "Bloedlelie", wat hoofsaaklik vertel word uit die perspektief van die trekleier Piet Retief se vrou Magdalena en 'n moderne navorser, genaamd Hanna. "Bloedlelie" verken die brandende kwessies van gronddispute en versoening in Suid-Afrika. 

“"Die mammies, die pappies, die hondjies, die katjies"” is ’n kortverhaalbundel in die postmodernistiese idioom, waar foto’s en tekeninge ook binne die verhale gebruik word. Die titel verwys na ’n vryheidsliedjie wat tydens die politieke opstande in 1985 in die Kaap gesing is, waarin verwys word na die solidariteit binne die gemeenskap. Die bundel konsentreer dan ook hoofsaaklik op die veranderende Suid-Afrika en die geweld, onderdrukking en menslike verhoudinge in hierdie tyd. “"Qabane!"” is een van die eerste grensverhale wat uit die perspektief van ’n vrou geskryf is. In 1982 wen sy saam met A.A.J. van Niekerk "Die Transvaler" se kortverhaalwedstryd. Van haar kortverhale verskyn in "Tydskrif vir Letterkunde", "Die Suid-Afrikaan", "De Kat" en Sarie en word ook in versamelbundels soos “"Vrou: Mens"”, “"Soort soek soort"” en “"Vuurslag"” opgeneem.

Haar meestersgraadverhandeling word onder die titel “"Breyten: die simbool daar"” gepubliseer. Die studieveld is die funksie van die terugkerende simbool in Breyten Breytenbach se digbundel “"Die ysterkoei moet sweet"”, waarin onder andere membrane, kleure en water se simboliese waarde aan die hand van individuele gedigte ondersoek word. As samesteller versorg sy versamelbundels soos “"Boereoorlogstories"” (met kortverhale deur bekende en onbekende hedendaagse skrywers oor hierdie oorlog, wat so gewild is dat daar ’n versoek is vir die opvolger “"Boereoorlogstories 2"”),“"Grensoorlogstories"” (kortverhale oor die Namibiese grensoorlog), “"Liefde loop ver"” (liefdesverhale deur mans), “"Kruis en dwars"” (nuwe stories waarin skrywers hulle gevoelens oor die nuwe Suid-Afrika verwoord) en “"Op hulle stukke"” (’n bundel met ’n keur uit rubrieke van verskillende skrywers). Sy vertaal die Bybelse roman "Judit" deur Lauren Jacobs vir Lux Verbi.

In 2012 vereer die Cordis-trust haar met ’n Goue Pen-toekenning vir haar bydrae tot die taal en kultuur van Afrikaans.






</doc>
<doc id="115073" url="https://af.wikipedia.org/wiki?curid=115073" title="Barbara Fölscher">
Barbara Fölscher

Barbara Fölscher is ’n televisieregisseur, dokumentêre filmmaker, lektor aan die Sakeskool van die Universiteit van Stellenbosch en bekroonde skrywer, wat die Eugène Maraisprys verower het.

Barbara Fölscher is in Pretoria gebore en studeer vanaf 1979 aan die Universiteit van Stellenbosch. Hier behaal sy in 1981 ’n B.A.-graad en in 1982 ’n B.A. Honneurs-graad in Joernalistiek. Sy werk vir lank as TV-regisseur en dokumentêre filmmaker, waardeur sy die uiteenlopende Suid-Afrikaanse gemeenskap op unieke wyse leer ken. Haar programme oor mense se stories in hierdie land en ook werk wat in Europa, Taiwan, Afrika en Engeland gedoen word, besorg aan haar meer as twintig joernalistieke toekennings. In 1995 studeer sy as ’n Nieman Fellow by Harvard Universiteit in Boston in joernalistiek en met haar terugkeer vervaardig sy die dokumentêre reeks “"Chronicles of Change"”. Haar programme word uitgesaai op die SABC, CNN World Report, PBS en op verskeie televisiekanale in Europa. In 1997 word sy verkies tot Voorsitter van die Southern African Nieman Conference. Sy werk daarna as onafhanklike filmmaker en woon saam met haar Engelse man en drie kinders in Somerset-Wes. Hier vervaardig sy onder andere dokumentêre programme vir "Special assignment" op televisie en lewer ook ’n aantal programme vir KykNet se "Kunskafee". In hierdie tyd woon sy ook ’n kreatiwiteit-slypskool onder leiding van Riana Scheepers by.

Die gesin verhuis in 2002 tydelik na Engeland wanneer haar man deur sy werk daarheen verplaas word en hulle vestig hulle in Oxford. Hier skryf sy in 2003 in vir ’n kursus in kreatiewe skryfwerk en behaal die Nagraadse Diploma in Kreatiewe Skryfkuns in 2004. Sy werk ook vir die firma iOpener, wat hulle daarop toespits om mense te help om meer geluk by die werk te ervaar, deur veral opleiding, kommunikasie en berading. Deur hierdie firma gee sy ook klas by die Said Business School in Oxford en die London School of Business. In 2007 keer die gesin terug na Suid-Afrika, waar hulle in Fernwood in Kaapstad bly. Hiervandaan keer sy periodiek terug Engeland toe om steeds kursusse aan te bied en sy sluit ook aan by M-Net se "Carte Blanche" as regisseur. In 2009 word sy aangestel as direkteur van die High Impact Presentation and Writing Skills kursus wat deur die Universiteit van Kaapstad se besigheidskool aangebied word. Die gesin keer terug na Oxford in Engeland, vanwaar sy dan periodiek terugkeer na Suid-Afrika vir haar veelvuldige verpligtinge. Vanaf Januarie 2011 is sy weer meer voltyds in Suid-Afrika en word deeltydse lektor aan die Universiteit van Stellenbosch se Sakeskool, terwyl sy steeds werk doen vir iOpener.

Sy bundel kortverhale in “"Reisgenoot"” waarin die reisgenoot tema verskillende vorme aanneem. Reisgenote is onder andere huweliksmaats, kinders, werkers en bowenal die self, terwyl kwessies soos geweld, misdaad, die kwesbaarheid van vroue en die emosionele verwydering tussen mense ondersoek word. “"Kinders grootmaak is nie pap en melk nie"” is ’n hoogtepunt en gee die aangrypende verhaal van ’n swart huishulp binne ’n raamvertelling weer. Die Eugène Marais-prys word in 2003 aan “"Reisgenoot"” toegeken.

Die Engelse roman “"Blind faith"” konfronteer die land se apartheid verlede en die littekens wat dit gelaat het in ’n politieke intrige wat diep delf in die emosionele soeke na waarheid en insig. Elena vind ’n ontsnapte misdadiger, Vulani, wanneer hy op die strand uitspoel en sy verpleeg hom totdat hy gesond is. Leonard Bressler help haar met sy kontakte om haar as kunstenaar te bevorder en maak dit vir haar moontlik om die land te verlaat en haar in Londen te vestig. Sewe jaar nadat sy na Londen verhuis het, word sy deur getuienis wat voor die Waarheid- en Versoeningskommissie dien aangaande Bressler se aktiwiteite genoodsaak om die verlede weer te heropen en terug te keer om uit te vind wat werklik die waarheid is.





</doc>
<doc id="115076" url="https://af.wikipedia.org/wiki?curid=115076" title="Jill Fletcher">
Jill Fletcher

Jill Fletcher (1929–2003) was ’n Suid-Afrikaanse poppemeester, dramaturg en skrywer van ’n boek oor die toneelgeskiedenis in Suid-Afrika.

Jill Fletcherwas op 20 Augustus 1929 in Port Said in Egipte gebore as ’n afstammeling van die 1840-Byrne Setlaars. Haar opleiding ondergaan sy in Engeland, waarna sy in 1948 na Suid-Afrika kom. Sy is getroud met die Britse akteur Tony Fletcher, wat in 1962 betrokke raak by kindervermaak as poppemeester. Vir ’n ruk is sy as lektor aan die Universiteit van Kaapstad verbonde en vanaf 1973 is sy saam met haar man poppemeester, wat onder die vaandel van Fletcher’s Puppets en The Cape Puppet Players vele poppeteaterproduksies opvoer. Hierdie produksies sluit in “"Mrs Emm and the whale"” vir KRUIK by die Nico Malan-teater in Kaapstad, ’n produksie wat sy self geskryf het. Wanneer haar man aangestel word as hoof van die Streeks Uitvoerende Kunsteraad van die Oranje-Vrystaat (SUKOVS) se marionettemaatskappy in 1979, volg sy hom na Bloemfontein in 1980, maar hulle keer weer in 1981 na Kaapstad terug. Sy is vryskut dramaresensent vir die "Cape Times" en is ook voorsitter van die Cape Times Award Committee se amateurteatertoekennings. Verder is sy sekretaris van die Vriende van die Suid-Afrikaanse Biblioteek en met Action Workshop help sy om teater na die townships te neem en sy stig ook die Barnstormers teatergroep, wat inheemse stukke bevorder. Sy is op 28 Desember 2003 oorlede.

Sy skryf verskeie Afrikaanse dramas wat op kunstefeeste en elders (Kaapstad, Oostelike Provinsie en Grahamstad Nasionale Kunstefees) opgevoer word, waaronder haar tweetalige drama oor die lewe van André Huguenet, getiteld “"André Huguenet Meneer!"” Die vroeë jare van die professionele Afrikaanse teater en die mense wat daarby betrokke was, kom hier onder die loep. Hierdie drama word ook deur die Barnstormers teatergroep in die Arena-teater opgevoer en sy behartig self die regie. In 2002 word “"Droogte"” derde geplaas in die Nagtegaal en KKNK-kompetisie vir nuwe Afrikaanse verhoogtekste.

Haar vernaamste skryfwerk is Engelse dramas en sy skryf sewe vollengte dramas, dertien eenbedrywe en verskeie kinderdramas, sommige onder skuilname soos Brigid Brophy, Betty Cowie, Francis Hardy en Francis Jill Morwenna. Haar Engelse dramas sluit in die eenbedrywe “"Borderline"”, “"Bulldozer"”, “"Miss Nelly"” (1974), “"The play’s the thing"”, “"Anyone for Mafeking"” (1974 – as Francis Hardy), “"Taken short"”, “"Have a heart"” (1974), “"Out of season"” (1974 – as Francis Hardy), “"The Miracle or No. 12 Flower Street"” (1981), “"The man"”, “"The little black sheep"” (’n Kersspel), “"Exposure"” (1986) en “"Crocodile tears"” (1973). Vollengte dramas sluit in “"Wild fig"” (as Francis Hardy), “"Second time around"” (1974), “"What ever happened to Mavis"”, “"The long side"” (1974) en “"The Act"” (1974) en die pantomime “"Graskop races home!"” Haar manuskrip van “"Mr. Stone and the Architect"” verower in 1977 die eerste prys in die Departement van Nasionale Opvoeding se Engelse dramawedstryd, bekend as die Stephen Black-prys vir drama. “"Miss Marianne, come home"”, oor die verhouding tussen  ’n bejaarde vrou en haar huishulp, word onder andere in 1990 by die Grahamstad Nasionale Kunstefees opgevoer. Sy begin om die drama “"Everybody’s child"” te skryf oor die lewe van die geëmansipeerde (bevryde) slaaf Lydia Williams en Peter Butler voltooi dit na haar dood. Hierdie drama word ondermeer by die Globe Theatre in Londen opgevoer.Haar uitgebreide navorsing oor die geskiedenis van die teater in Suid-Afrika word later gepubliseer onder die titel “"The story of South African Theatre 1780–1930"”. Sy lewer ook ’n bydrae tot die boek “"Founders and followers"”, oor die Jode in Johannesburg tussen 1887 en 1915.

Verskeie toekennings word aan haar gemaak, waaronder een van die English Association en ook ’n Amstel Musiektoekenning. In 2003 word ’n spesiale meriete Fleur du Cap-toekenning aan haar gemaak vir haar lewenslange bydrae tot teater in Suid-Afrika.



</doc>
<doc id="115079" url="https://af.wikipedia.org/wiki?curid=115079" title="Argetipe">
Argetipe

Die konsep argetipe verskyn in areas wat met gedrag, moderne sielkundige teorie, en literêre analise geassosieer word. 'n Argetipe kan die volgende wees:


Die woord "argetipe", "oorspronklike patroon waarvan nabootsings gemaak word," is in die 1540's vir die eerste keer in Engels gebruik. Dit is van die Latynse naamwoord "archetypum", 'n verlatynsing van die Griekse naamwoord ἀρχέτυπον ("archetupon") afgelei, waarvan die byvoeglike naamwoord ἀρχέτυπος ("archetupos") is en "eersgevormde" beteken. Dié is 'n kombinasie van ἀρχή "archē", "begin, oorsprong", en τύπος "tupos", wat onder andere, "patroon", "model" of "tipe" kan beteken.

Die gebruik van argetipes in spesifieke geskrewe werke is 'n holistiese benadering wat daartoe kan bydra dat 'n werk universeel aanvaar word. Die rede daarvoor is dat lesers sosiaal én kultureel met die karakters en situasie identifiseer. Deur algemene argetipes kontekstueel te implementeer, stel 'n skrywer hom ten doel om realisme na sy werk te bring. Volgens verskeie literêre kritici beskik argetipes oor 'n standaard en herhalende uitbeelding in 'n bepaalde kultuur en/of universeel wat uiteindelik soliede pilare lê en die hele struktuur van 'n literêre werk kan vorm.

Die oorsprong van die argetipiese hipotese dateer uit Plato se tyd. Plato se "idees" was suiwer geestelike vorms wat in die siel ingeprent was voordat dit in die wêreld gestalte gevind het. Hulle was kollektief in die sin dat hulle eerder die fundamentele eienskappe as die spesifieke kenmerke van 'n voorwerp vergestalt het. In die sewentiende eeu het sir Thomas Browne sowel as Francis Bacon die woord "argetipe" in hulle geskrewe werke gebruik; In Browne se "The Garden of Cyrus" (1658) het hy gepoog om die argetipes in sy gebruik van simboliese eiename uit te beeld.

Die konsep van sielkundige argetipes is deur die Switserse sielkundige Carl Jung, c. 1919 uitgebou. In Jung se sielkundige raamwerk is argetipes ingebore, universele prototipes vir idees en kan hulle gebruik word om waarnemings te interpreteer. 'n Versameling herinneringe en interpretasies wat met 'n argetipe geassosieer word, is 'n kompleks (bv. 'n moederkompleks wat met die moeder-argetipe geassosieer word). Jung het die argetipes as sielkundige organe hanteer, vergelykbaar met fisiese organe in die sin dat albei morfologiese konstrukte is wat deur evolusie ontstaan het. Terselfdertyd is daar ook opgemerk dat evolusie self as 'n argetipiese konstruk beskou kan word.

In deel een van "Man and His Symbols" skryf Jung:
My siening oor die "argaïese oorblyfsels", wat ek "argetipes" of "oerbeelde" noem, is gedurig deur mense gekritiseer wat 'n gebrek aan toereikende kennis van die sielkunde van drome en van die mitologie het. Die term "argetipe" word dikwels verkeerdelik as sekere definitiewe mitologiese beelde of motiewe verstaan, maar hulle is niks meer as bewuste voorstellings nie. Sodanige veranderlike voorstellings kan nie oorgeërf word nie. Die argetipe "is 'n neiging om sulke voorstellings" van 'n motief te vorm — voorstellings wat baie kan verskil sonder om hulle basiese patroon te verloor.

Volgens argetipiese literêre kritiek word 'n literêre werk se vorm en funksie deur argetipes bepaal en word 'n teks se betekenis deur kulturele en sielkundige mites gevorm. Kulturele argetipes is die onkenbare basiese vorms wat deur herhaalde beelde, simbole of patrone  verpersoonlik of beliggaam word. Hierdie beelde ens. kan motiewe soos die "soeke" of die "hemelvaart"; herkenbare karaktertipes soos die "triekster" (platjie) of die "held"; simbole soos die appel of die slang; en beelde insluit, en is almal reeds voor hulle insluiting in 'n bepaalde werk met betekenis gelaai.

Die argetipes openbaar gemeenskaplike rolle onder universele samelewings, soos byvoorbeeld die rol van die ma in haar natuurlike verhoudings met al die gesinslede. Hierdie argetipe kan 'n gemeenskaplike beeld skep wat deur baie stereotipes gedefinieer word wat hulleself nie van die tradisionele, biologiese, godsdienstige en mitiese raamwerk losgemaak het nie.


</doc>
<doc id="115080" url="https://af.wikipedia.org/wiki?curid=115080" title="Danie Botha (skrywer)">
Danie Botha (skrywer)

Danie Botha (1947-) is ’n Afrikaanse kortverhaalskrywer, jare lank fiksieredakteur by Tafelberg Uitgewers, akteur en teaterresensent. Sy boek oor die beginjare van die Afrikaanse beroepstoneel, "Voetligte en applous!", het in 2006 verskyn. Hy is veral bekend vir die groot bydrae wat hy as uitgewer en skrywer tot die gay literatuur maak.

Daniel Stephanus Botha is op 28 Februarie 1947 naby De Doorns in die Kaapprovinsie gebore as die oudste van drie kinders. Sy ouers is Philippus Petrus du Toit Botha (7 November 1916 – 26 Augustus 1967) en Rachel Elizabeth Botha Möller (17 April 1918 – 15 Oktober 1981), wat op 11 Mei 1945 met mekaar getroud is. Hy het ’n suster, Hendrina Christina (Dria) (getroude van: Marais), en ’n broer, Jacobus Arnoldus (Koos). Hy word groot op ’n plaas in die Brandwachtvallei, noord van Worcester, en matrikuleer in 1964 aan die Hoër Jongenskool op Worcester. Reeds op laerskool voer hy saam met sy broer en suster gereeld konserte op vir ’n gehoor wat hoofsaaklik uit sy grootouers en ouers bestaan het. In sy standerd nege jaar verhuis sy ouers en sy broer en suster na die plaas Alartskraal op Louwshoek naby Rawsonville, wanneer sy pa ’n werk as plaasbestuurder by Ernst Stofberg aanvaar. Danie loseer dan vir die laaste twee jaar van sy skoolloopbaan in Worcester privaat by Theuns en Anneline Botha.

Op skool doen hy gratis diens op Saterdagoggende en in skoolvakansies by die Worcester Openbare Biblioteek, waar hy waardevolle ervaring van die biblioteekwese en boeke opdoen. Ná sy verpligte nege maande militêre diens in 1965 op Oudtshoorn, Grahamstad en Beaufort-Wes werk hy ’n ruk as toesighouer by die sagtevrugte-fabriek op Worcester. In Februarie 1966 sluit hy by die Sentrale Naslaanafdeling van die Kaapse Provinsiale Biblioteekdiens in Kaapstad aan en neem vanaf 1967 jaarlikse verlof om aan die Universiteit van Stellenbosch te studeer, terwyl hy steeds vakansies hier werk.

Op Stellenbosch bly hy in die Helderberg-koshuis en hy behaal die B.A.-graad in 1969 en die B.A. Honneurs-graad in Afrikaans en Nederlands in 1970. Hy is op universiteit lid van D.J. Opperman se Letterkundige Laboratorium op sterkte van die gedigte wat hy in hierdie tyd skryf en hy dien ook op die kunsredaksie van "Die Matie" saam met onder andere Fanie Olivier en Etienne Britz. In 1970 stig hy die letterkundige blad "Penseel" saam met Fanie Olivier.

Na universiteit werk hy steeds by die Provinsiale Biblioteekdiens as boekkeurder en dien ook op die redaksie van "Die Kaapse Bibliotekaris" totdat hy in Julie 1972 fiksieredakteur by Tafelberg Uitgewers word. Hier hanteer hy alle letterkunde-genres en spesialiseer in literêre kritiek, bloemlesings, skrywersbiografieë, dramas, kortkuns en gayliteratuur. Van die skrywers met wie hy saamgewerk het, sluit in M.I. Murray, M.M. Walters, Riana Scheepers, Merwe Scholtz, Hennie Aucamp, J.C. Steyn, P.H. Nortje, Koos Prinsloo, Daniel Hugo, Deon Opperman, Engela van Rooyen en Hester Heese. Hierdie betrekking beklee hy tot met sy aftrede in Maart 2000, behalwe vir ’n kort onderbreking van drie jaar wanneer hy hoof is van die kinderboek-afdeling. Hy tree af in Maart 2000 en is dan vryskut en behartig onder meer vir Tafelberg Uitgewers die druknaam Homeros, wat publiseer, tot met die sluiting daarvan in 2002. Hy is ook vryskut boekeredakteur vir verskeie ander uitgewers.

In 1976 verwerf hy ’n Lisensiaat in Voordrag en Dramakuns aan die Akademie van Dramakuns en is daarna betrokke by verskeie amateurproduksies as speler en regisseur, terwyl hy ook tot 1986 aan die Akademie klas gee. Hy is medestigter in 1975, voorsitter en ook akteur vir Die Akademiespelers en speel tussen 1978 en 1986 in verskeie opvoerings, waaronder "Ons hou konsert" (Melt J. Brink), "Bitter lied van die somer" (Dick Findlay), "Karnaval" (Pieter-Dirk Uys), "Graf vir ’n graaf" (Esta Steyn) en "T in die Blou Kamer" (Mikro). Vir die Kaapse Afrikaanse Eisteddfod is hy organiseerder van die afdeling Spraak en Drama, terwyl hy ook lid is van die Fleur du Cap-komitee wat toneelpryse toeken. Vir amateurgroepe soos Bellville Amateur Toneelvereniging en Parow Afrikaanse Toneel doen hy veral regie. Vanaf 1986 doen hy toneelresensies vir "Die Burger" en later ook vir die webruimte van die Masque-teater in Muizenberg, eers onder die skuilnaam Christo Behrens terwyl hy nog by die Akademiespelers betrokke is en daarna onder sy eie naam. Tans resenseer hy vir Litnet.

As radiospeler speel hy vanaf 1977 in radiovervolgverhale en radiodramas vir Radiosondergrense en Springbokradio, dikwels as huilende skurk, terwyl hy vanaf die tagtigerjare ook radio-onderhoude voer met skrywers. Vanaf Maart 2002 tot 2013 is hy mede-aanbieder van die kultuurprogram "Kaapse Dagboek" oor Fine Music Radio, wat vanuit Kaapstad uitsaai. Tans bespreek hy boeke in FMR se "Boekkeuse".

In 2000 onderneem hy ’n reis deur Engeland en Skotland waar hy soveel teateropvoerings as moontlik bywoon. Vanaf 2007 is hy periodiek betrokke by die beoordeling van die jaarlikse Sanlam en Radiosondergrense hoorspelwedstryde.

Vir die grootste gedeelte van sy volwasse lewe doen hy diens as Sondagskoolonderwyser, diaken en ouderling in die NG Kerk op Worcester, Groote Kerk in Kaapstad en Tamboerskloof. Hy is ongetroud en woon eers in ’n woonstel in Tuine, dan in Tamboerskloof en in Oranjezicht in Kaapstad totdat hy in Desember 2006 verhuis na die Fontainebleau-aftreeoord in Welgelegen in Parow. Sedert 2014 woon hy in Huis André van der Walt in Bellville. Hy ondergaan ’n drie-aar-hartomleidingsoperasie op 17 Augustus 2011.

Reeds in standerd twee op laerskool skryf hy saam met ’n vriend “koerante” en sy opstelboek word in standerd vyf deur die onderwyser as voorbeeldboek ingeneem. Teen hierdie tyd het hy ook reeds ’n roman in Croxley-boekies geskryf. Sy eerste kinderverhale verskyn in "Die Kerkbode" terwyl hy self nog ’n kind is en in die jare 1963–1964 behartig hy ’n kinderrubriek vir die "Worcester Standard". Op hoërskool neem hy deel aan die SAUK se Jeugprogram "Skrywers van die toekoms" en sy agt minute lange hoorspel "Drie uile" word uitgesaai. In hierdie tyd gee hy voorlesings van gedigte en dramas tydens die skool se debatsaande.

Vanaf 1966–1972 skryf hy artikels vir "Die Kaapse Bibliotekaris" en in 1966 bespreek hy radiodramas in "SAUK Radio-bulletin". Terwyl hy op universiteit is, skryf hy artikels vir "Die Matie" en is hy redakteur van "Bergkuiken", die huiskoerant van Helderberg Koshuis. Hy is vanaf 1982–1989 redakteur van "Onder Tafelberg", die nuusbrief vir personeel van Tafelberg Uitgewers. Hy is ook vanaf 1986 toneelresensent vir "Die Burger" en "Rapport" en behartig dan tot Augustus 2006 op LitNet ’n webruimte vir gayliteratuur (gay@litnet). Sedert 1993 lewer hy ook bydraes tot "Stilhouplek", ’n essayrubriek in "Die Kerkbode".

Hy debuteer met die kinderboek "Uil in die pad", waarin die seuntjie Jako (verwysende na homself) sy vrees vir ’n uil moet verwerk. Die perspektief is deurgaans dié van ’n kind en Jako se vrees word verteenwoordigend van elke kind (mens) se persoonlike vrese en probleme, wat net self oorkom kan word. Alida Bothma doen die illustrasies vir die boek. Sy kinderverhaal "Die man wat van goud gehou het" word opgeneem in die versamelbundel "Goue fluit, my storie is uit" onder redaksie van Linda Rode.

In 1995 verskyn die bundel gay kortverhale, "Die Soft Rock Klub". Die titel verwys na ’n manlike masturbeerklub. Die bundel word as eenheid gebind deur die sentrale karakter, wat alhoewel hy van identiteit verwissel, tog herkenbaar is as dieselfde persoon in die ontwikkelingsgang van die psige. Die bundel word in vier afdelings georganiseer, waar die eerste afdeling die jong plaaskind se seksuele ontwaking uitbeeld. Die tweede deel verhaal die oorgang van plaas na stad en toenemende ontnugtering met die lewe. In die derde deel is die bou baie meer episodies van aard en behep met die seksuele, wat ook simbolies is van die fragmentering wat in die lewe van die sentrale karakter plaasvind, soos hy toenemend soek na liefde en aanvaarding. In die laaste afdeling word die weerloosheid van gay-wees bewoord en nagedink oor gefrustreerde verhoudings. Hoewel die seksuele eksplisiet aangeraak word in hierdie bundel, is dit eerder die gevoelslewe en vernedering en verwerping wat homoseksuele mans ondervind wat uiting vind.

Van sy verhale word opgeneem in versamelbundels: kinderverhale in "Goue fluit, my storie is uit" en "Vrede op aarde" saamgestel deur Linda Rode, gay kortverhale in "Wisselstroom" en ’n skets in "Borde borde boordevol" saamgestel deur Hennie Aucamp, ’n kortverhaal in "Die goeie gety" saamgestel deur Lindeque de Beer, ’n gay kortverhaal in "Soort soek soort" saamgestel deur Johann de Lange en ’n streeksverhaal in "Uit die kontreie vandaan" saamgestel deur Abraham H. de Vries. "Iemand by die deur" word deur Abraham H. de Vries opgeneem in "Die Afrikaanse kortverhaalboek", ’n versameling van die heel beste kortverhale in Afrikaans. Hy publiseer ook kortverhale in "Rapport-Tydskrif", "New Contrast", "Tydskrif vir Letterkunde", "Sarie" en "Rooi Rose".

"Voetligte en applous!" vertel die verhaal van die pioniere in die Afrikaanse beroepstoneel, mense soos Wena Naudé, Hendrik en Mathilda Hanekom, André Huguenet en Lydia Lindeque. Die boek dek veral die periode tussen 1925, met die ontstaan van die Afrikaanse beroepstoneel, en 1947 toe die Nasionale Toneelorganisasie gestig is.

"Die helder dae" is ’n bundel met outobiografiese verhale, rubrieke en essays, wat in drie afdelings verdeel word. "Om jonkheids blye môre" behandel sy grootwordjare en jeug, terwyl "In die skadu van Ou Tafelberg" sy jare as uitgewer as tema het. In hierdie deel is die herinnerings aan samewerking en ontmoetings met bekende skrywers, akteurs en omroepers, wat besonder interessante inligting bevat. Die derde deel is "Die son verrys met helder glans", wat rubrieke bevat wat hy oor twee dekades vir "Die Kerkbode" geskryf het.

Hy is produktief as samesteller van verskeie boeke. Die geskiedenis van Tafelberg Uitgewers kry gestalte in twee boeke wat hy saamstel, naamlik "Hulde aan J.D." (die stigter en eerste hoofbestuurder van Tafelberg, J.D. Pretorius) in 1987 en "In ons goeie boekies: skrywers en redakteurs oor Tafelberg Uitgewers" in 1991. Hy stel in 2001 die versamelbundel "Party van ons" saam, waarin bekende en onbekende outeurs in verskillende genres die homoseksuele leefwêreld in al sy fasette belig. Hy versorg ook "Die beste spookstories van C.J. Langenhoven", terwyl hy twee bundels saamstel uit die werk van P.H. Nortje, naamlik "Wellington se suiker – die beste sketse van P.H. Nortje" en "Op ’n hoë noot: die lekkerste stories van P.H. Nortje". Uit die werk van Fanus Rautenbach stel hy "Tien uit tien: stories en sêgoeters van Fanus Rautenbach" saam. Reeds in 1967 verwerk en vertaal hy Bernard Gilbert se "Eldorado" vir uitsending as radiodrama oor die SAUK. Hy verwerk kortverhale uit "Om 'n man te koop" van Dalene Matthee en C.J. Langenhoven se "My spook-ontmoeting op die En-See-See" vir Radiosondergrense.

In 2004 ontvang hy erelidmaatskap van die Masque-teater in Muizenberg as erkenning vir sy bevordering van amateurtoneel, en in 2011 ontvang hy ’n oorkonde van die ATKV vir sy bydrae tot die uitgewerswese, letterkunde en die radio.








</doc>
<doc id="115081" url="https://af.wikipedia.org/wiki?curid=115081" title="Jonkershoek-natuurreservaat">
Jonkershoek-natuurreservaat

Jonkershoek-natuurreservaat lê 10 km suidoos van Stellenbosch in die Wes-Kaap. Noord van die reservaat is die Hottentots-Hollandberge. Die reservaat sluit die Assegaaibosch-natuurreservaat in, asook die Jonkershoekberge en die boonste dele van Jonkershoek vallei. Dié berge is ook die plek waar die Eersterivier en die Bergrivier ontspring. Die Eersterivier stroom vervolgens deur Jonkershoek op pad na Valsbaai.
Die oppervlak van die reservaat is 11 000 hektaar.

Die reservaat bied onder andere staproetes en 'n sirkelroete vir karre van so 10 km. Die pad is op plekke erg verwaarloos. Dit is eenrigtingsverkeer.



</doc>
<doc id="115083" url="https://af.wikipedia.org/wiki?curid=115083" title="Canon EF 70–200mm lens">
Canon EF 70–200mm lens

Die EF 70–200mm lens is 'n telefoto zoemlens wat deur Canon Inc. vervaardig word. Die lens het 'n EF-lenspassing om met die EOS-lyn van kameras te werk.

Die lens kom in vyf verskillende weergawes, wat almal vaste maksimum lensopeninge het by al die fokusafstande en is L-reekslense.
Die f/4 nie-IS weergawe, die goodkoopste L-reekslens deur Canon gemaak, is gewild onder die gewig-sensitiewe landskapfotograwe en amateurs wat L lens gehalte wil he sonder om duisende dollar te spandeer. Die f/2.8 weergawes is gewild onder gebeurtenisfotograwe en fotojoernaliste waar laer ligvermoëns vereis word; sommige portretfotograwe verkies ook hierdie lens omrede die verbeterde agtergrondvervaging wat deur die f/2.8 diafragma gebied word. Die nie-IS f/2.8 weergawe is vrygestel in 1995 en vervang die EF 80–200mm f/2.8 L lens. 

Die IS-weergawe lense gebruik 'n agt-lem diafragma wat byna 'n ronde opening gee wanneer dit tot stilstand kom. Weerverseëlde Canonprodukte is nie heeltemal verseël teen die omgewing nie, hulle bied net meer weerstand as die nie-verseëlde weergawes. Hierdie lense is verenigbaar met die Canon Extender EF teleconverters. Danksy sy interne inzoem meganisme, is daar nooit enige "lens kruip" indien die lens na die grond toe gerig word nie.


</doc>
<doc id="115087" url="https://af.wikipedia.org/wiki?curid=115087" title="Canon EF 70–300mm lens">
Canon EF 70–300mm lens

Die EF 70–300mm lens  is 'n telefoto zoemlens wat deur Canon Inc. vervaardig word. Die lens het 'n EF-lenspassing om met die EOS-lyn van kameras te werk.

Vier Canon EF telezoemlense dra die 70–300mm benaming. Hulle is die EF 70–300mm 4.5–5.6 DO IS USM, EF 70–300mm 4–5.6L IS USM, EF 70–300mm 4–5.6 IS USM en die EF 70–300mm 4–5.6 IS II USM. Al die weergawes bied IS en USM en het byna dieselfde maksimum lensopening van 4/4.5 5.6 oor hul hele fokusafstand. Die optika van die Canon EF 70–300mm 4-5.6 L USM lens sluit 19 elemente in 14 groepe in, met twee wat ultra-lae verstrooiingglas het.

Hierdie lens maak gebruik van Canon se Diffraksie Optika eerder as 'n tradisionele lens met volrefraktiewe ontwerp. Dit maak die lens meer kompak, hoewel swaarder en baie duurder as 'n lens met konvensionele ontwerp. Die lens bevat beeldstabilisering en 'n ring USM, wat voltydse handfokus van die lens toelaat terwyl die kamera vir enkelskote gebruik word. Hierdie lens bied goeie optiese gehalte, die enigste nadeel is dat die diffraksie-element nie so goed vaar met sterk ligbronne as die konvensionele ontwerpe nie.

Hierdie lens is versoenbaar met die Canon ET-65B lenskappie.

Hierdie lens is van 'n konvensionele ontwerp, en is in 2005 vrygestel met verbeterde prestasie teen die vorige 75-300mm lense in die Canon EF lensreeks. Soos die 70–300mm f/4.5–5.6 DO beskik dit oor 'n beeldstabiliseerder. Vir fokus maak dit egter gebruik van die laer gehalte mikro-USM ontwerp, en daarom moet die fokusmotor eers ontkoppel word voor handfokus. Die optiese prestasie van hierdie lens is mededingend met Canon se L-reeks telezoemlense, soos die 70–200mm-reeks lense.

Hierdie lens is versoenbaar met die Canon ET-65B lenskappie.

Hierdie lens, wat op 26 Augustus 2010 vrygestel is, is ontwerp om professionele fotograwe met die 70–300 mm zoemreeks te voorsien sonder om afbreuk te doen aan die hoë kwaliteit van die beeld. Die 70–300 mm 4-5.6 L IS USM is die enigste L-reeks 70–300 mm lens en is die enigste een met weerverseëling. Die beeldstabiliseerder is gegradeer vir 4 stoppe en verseker dat skerp foto's per hand geneem kan word teen 'n spoed so stadig as 1/8 van 'n sekonde. Hierdie lens het uitstekende kontras wat voldoen aan, of die ander L-reeks telefotozoem oorskry, maar bied nie skerpte in die hoeke van die meeste van sy fokusreeks nie. Die kwaliteit van die beeld verswak egter nie op 300 mm nie, wat dit onderskei van ander 70–300 mm lense. Danksy sy vinnige outofokus, sy benutbare strekking, uitstekende beeldstabilisering en 'n hoë kwaliteit beeld, het die 70–300mm 4-5.6 L onlangs gewild geword onder ernstige amateur- en professionele fotograwe. Die 70–300mm 4-5.6 L sluit 'n kappie in, maar nie 'n driepootring nie.

Die Canon EF 70-300 mm 4.5-5.6 IS USM II lens, wat op 15 September 2016 bekend gestel is, is slegs die tweede Canonlens toegerus met Nano USM tegnologie, 'n fokusmotor wat die voordele van 'n ring USM (ultrasoniese motor) kombineer met hoë-spoed AF tydens skietwerk. Die lens beskik ook oor nuwe LCD-inligtingvertoon en vierstop-beeldstabilisering. Dit sal beskikbaar wees in November 2016, vir 'n geskatte kleinhandelprys van $549.99. Om die nuwe lens te ondersteun, sal baie van die huidige Canon-kameras nuwe "firmware"-sagteware benodig.


</doc>
<doc id="115089" url="https://af.wikipedia.org/wiki?curid=115089" title="Canon EF 400mm lens">
Canon EF 400mm lens

Die Canon EF 400mm is sewe super-telefotolense wat deur Canon vervaardig word. Hierdie lense het 'n EF lenspassing wat met die EOS-lyn van kameras werk. Hierdie lense word meestal gebruik deur sport- en natuurfotograwe.

Canon vervaardig tans drie 400mm primêre lense:
Die EF 400mm 5.6 L USM is Canon se goedkoopste 400mm-lens en een van die beste aanbiedings vir 'n supertelefoto-400mm-brandpuntlens in die bedryf. Uitsonderlike skerpte, minimale vignet, baie lae verwringing, en uitstekende hantering van die chromatiese afwyking beteken dat hierdie lens se foto's nie beeldverbeteringe met digitale post-produksie sagteware benodig nie. Met 'n maksimum diafragma van 5.6, is dit relatief stadig.

Die 400mm 4 DO, IS USM II, wat 'n vroeër weergawe van dieselfde lens in 2014 vervang het, is een van slegs twee Canon lense wat gebruik maak van diffractive optika (die ander is die Canon EF 70-300mm lens). Die gebruik van diffraksie optika kan die lens aansienlik ligter gemaak word, maar ten koste van 'n bietjie beeldkwaliteit van die prent.

Hierdie lense is verenigbaar met die Canon Extender EF tele-omsetter.


</doc>
<doc id="115090" url="https://af.wikipedia.org/wiki?curid=115090" title="Canon EF-S 18–55mm lens">
Canon EF-S 18–55mm lens

Die Canon EF-S 18–55mm lens 3.5–5.6 is 'n Canon-geproduseerde wyehoek tot mid-telefotolens vir digitale enkellensreflekskameras met 'n EF-S lenspassing. Die sigveld het 'n 35 mm-ekwivalente fokuspunt van 28.8–88mm, en kom standaard voor in die verkoopstelle van Canon se verbruiker APS-C DSLR's.
Daar is agt vergestaltes van hierdie lens, vyf wat gestaak is en drie wat tans in produksie is.

Die lensliggaam het 'n plastiekkonstruksie, insluitend die lenspassing. Oor die algemeen is hierdie weergawe van die lens sag en moet afgestop word om aanvaarbare skerpte te verkry. Loopverwringing is nogal opvallend op die wye-hoekstellig en chromatiese afwyking (pers rand) kom algemeen voor.

Die EF-S 18-55m IS is op 20 Augustus 2007 aangekondig saam met die EOS 40D. Die lens lewer verbeterde optiese gehalte oor die vorige weergawes en beeldstabilisering is ook bygevoeg.


</doc>
<doc id="115091" url="https://af.wikipedia.org/wiki?curid=115091" title="Christiaan Botha (Skrywer)">
Christiaan Botha (Skrywer)

Christiaan Botha is ’n Afrikaanse dramaturg wat die eerste gepubliseerde drama wat oor die San handel geskryf het.

Hy skryf "//Kabbo op die ysterspoor", ’n dramatiese monoloog oor die San, genaamd //Kabbo, en waarskynlik die eerste gepubliseerde Afrikaanse dramateks waarin die kollig volledig op die San val. Die handeling vind plaas in ’n sinkplaatstegie naby ’n stasie. Dit is //Kabbo se blyplek in die stad nadat hy tronkstraf vir veediefstal uitgedien het en vrygelaat is. Die hoofkarakter, //Kabbo, die dromer met die magiese vermoëns, is volgens die skrywer die argetipiese San, een van die laaste van die Kalahari-San. In sy monoloog vertel //Kabbo van die San se gewoontes, mitologie en sy liefde vir Steentjie. In die slot droom hy (sy naam beteken droom) dat hy na die groot god Eloib gaan. Vir die volle duur van die drama moet //Kabbo vir sy agtervolgers wegkruip, soos sy voorsate so dikwels moes doen. Soos die titel aandui, word yster die metafoor vir die drama, waarmee die San gemeet word. Terwyl ander eietydse Suid-Afrikaanse stemme rondom hom opklink, besin //Kabbo oor die lotgevalle van sy mense, wat nie teen die yster van die ander bewoners van die land opgewasse was nie: “Yster! Dis daai wat die voormense nie verstaan het nie. ’n Man moet ’n ysterkop en ’n ysterhart hê om te bly regop staan tussen hierdie ander tweebene.” Yster word dan die teenpool van hout, wat as metafoor die grense tussen natuur en kultuur, animisme en Christendom, spiritualiteit en werklikheid verteenwoordig.

Christiaan speel self die rol van //Kabbo in die opvoering van die drama by Aardklop in 2001.



</doc>
<doc id="115092" url="https://af.wikipedia.org/wiki?curid=115092" title="Abraham Fouché">
Abraham Fouché

Abraham Fouché (1889–1982) was ’n Afrikaanse digter.

Abraham Fouché was op 3 April 1889 in die distrik George gebore. Hier ontvang hy sy eerste onderrig op ’n plaasskooltjie. Later is hy argitek op Mosselbaai, winkelier in Langkloof en vir dertig jaar werksaam in die versekeringsbedryf. Nadat hy die doktorsgraad in Sielkunde behaal, vestig hy hom in Linden in Johannesburg en praktiseer as ’n terapeutiese sielkundige. Hy is in 1982 oorlede.

Sy kinderversies word in ’n opeenvolging van bundels versamel, eers die vroeë “"Kleuterklankies"” in 1938 en daarna in “"Kleinverse vir kinders"”, “"Waterhoendertjies en ander kinderversies"” en “"Kinderversies"”, terwyl hy in “"Karetten die klipkopman"” San-stories vir die jeug oorvertel.

Sy debuut as digter vir volwassenes maak hy met “"Tiende van die oes"”. Hierin bundel hy verse oor die natuurskoon en die verganklikheid van alle dinge, met die filosofiese onderbou om geleenthede aan te gryp. Die gedig “"Tafels van vermenigvuldiging"” word getoonset en professioneel opgeneem. Die San is die sentrale tema van sy gedigte in die bundels “"Weeskinders van die hemelgod"” en “"Boesmanverse"”, waarin hy uitvoerig gebruik maak van die beeldspraak en idioom van die San. Van sy verse word getoonset deur onder andere Stefans Grové. Sy gedigte word ook opgeneem in verskeie versamelbundels, waaronder “"Groot verseboek"”, “"Uit ons digkuns"”, “"Kleuterverseboek"”, “"Nuwe Kleuterverseboek"”,  “"Kleinverseboek"”, “"Nuwe Kleinverseboek"”, “"Land van sonlig en van sterre"”, “"Die mooiste Afrikaanse liefdesgedigte"” en “"Die Afrikaanse poësie in ’n duisend en enkele gedigte"”.




</doc>
<doc id="115093" url="https://af.wikipedia.org/wiki?curid=115093" title="Ella Fischer">
Ella Fischer

Ella Fischer (*1 Januarie 1884, Bloemfontein – † 7 Maart 1964, Bloemfontein) was ’n skrywer en die moeder van Bram Fischer, advokaat en latere leier van die Suid-Afrikaanse Kommunisteparty.

Ella Cecil Fichardt is op 1 Januarie 1884 in Bloemfontein gebore en sy bly die res van haar lewe in Bloemfontein en omgewing. Sy is die jongste van ses kinders van Gustav Adolf Fichardt, bekende Vrystaatse sakeman en sy vrou Caroline Beck, oorspronklik van Grahamstad. Die skrywer Everard Fichardt is een van haar broers. Haar vader het in 1853 uit Duitsland na Bloemfontein gekom om weldra die grootste handelsaak in die stad tot stand te bring en hy dien ook per geleentheid as burgemeester van die stad. Hoewel van Duitse afkoms, was die huistaal van die familie Engels, maar sy praat benewens hierdie tale ook vlot Afrikaans. In die jare tagtig word sy opgevoed deur die Engelse goewernante mejuffrou M.A. Smith. Daarna gaan sy tot met die uitbreek van die Anglo-Boereoorlog na die St. Michael Skool, die eerste skool vir meisies in Bloemfontein. Haar vader neem die kinders gereeld uit die skool om reise na Europa of die kus te onderneem.

Kort voor die uitbreek van die Anglo-Boereoorlog ondergaan sy op 5 September 1899 ’n groot operasie in Kaapstad vir ’n ernstige vrouekwaal. Die trauma veroorsaak deur die Engelse oorname van Bloemfontein op 13 Maart 1900 benadeel weer haar gesondheid en sy keer noodgedwonge in die eerste helfte van 1900 terug na Kaapstad vir verdere behandeling. Haar vader is in haar afwesigheid op 6 Junie 1900 oorlede. Eers in April 1901 kan sy terugkeer na Bloemfontein. Dan sit sy haar studie in musiek voort deur middel van private onderrig en onderneem ook ’n kort studiereis na Europa, waar sy veral lank in Frankryk vertoef. Haar belangstelling in musiek behou sy haar lewe lank en is vir baie jare lid van die Bloemfonteinse musiekklub.

Tydens die laaste maande van die Anglo-Boereoorlog verrig sy noodlenigingswerk deur diens te doen op die komitees in verband met die Boere-ambulans, wat onder leiding gestaan het van mevrou Blignaut, die suster van President Steyn. Die Boere-ambulans verskaf ook klere en ander hulpmiddels aan die vroue en kinders in die konsentrasiekampe. Na die vredesluiting gaan sy voort om die hulpbehoewendes, veral die weeskinders, te ondersteun en onder meer van klere te voorsien. In hierdie tyd kom sy in besonder noue aanraking met mevrou president Steyn en sy raak ook bevriend met Emily Hobhouse, wat tydens die oorlog in die Fichardts se huis inwoon.

Die familie is ook ten nouste bevriend met ander prominente Vrystaatse leiers soos Abraham Fischer, J.D. Kestell en Willem Postma. Haar moeder is in 1903 oorlede. Op 11 April 1907 tree sy in die huwelik met advokaat Percy Ulrich Fischer, wat later die Regterpresident van die Oranje-Vrystaat word. Hy is die seun van Abraham Fischer, wat die Eerste Minister van die Oranjerivierkolonie was asook lid van die eerste Uniekabinet, en Ada Fischer. Uit Percy en Ella se huwelik word vyf kinders gebore, naamlik vier seuns (Abraham, Paul Marthinus Steyn, Pieter Ulrich en Gustav) en ’n dogter (Ada Cecil). Haar oudste kind, Abraham, is Bram Fischer, die advokaat en latere leier van die Suid-Afrikaanse Kommunisteparty wat in die jare sestig tot lewenslange gevangestraf gevonnis word weens sy weerstand teen die apartheidsregering. Na die huwelik vestig die egpaar hulle in Bloemfontein, aanvanklik in Kellnerstraat 38 in ’n ietwat eenvoudige baksteenhuisie, waarna hulle in 1910 na hulle droomhuis in President Reitzlaan 72 verhuis, wat sy as Harmonie verdoop. Weens geldnood in die nadraai van die Rebellie van 1914 verhuis Percy en Ella in 1915 na die plaas Bergendal, deel van die Fischer familieplaas Hillandale, en verhuur Harmonie vir ’n aantal jare. In die vroeë twintigerjare trek die gesin weer terug na Harmonie.

Tydens die Rebellie help sy om ’n ambulans vir die rebellemagte op die been te bring, aangesien die staatsambulansdiens hoofsaaklik omgesien het na die behoeftes van die deel van die bevolking wat die regering gesteun het. Weens die sterk politieke emosies in hierdie tyd neem dit besondere moed en oortuiging van Ella en haar man Percy om in die openbaar standpunt in te neem vir die ambulans. Meeste simpatiseerders van die rebelle dra byvoorbeeld slegs in die geheim by tot die noodlenigingsfonds wat vir hierdie doel gestig is. Ten spyte van al hierdie moeilike voorbereidingswerk is die pogings te min en te laat en is die Rebellie verby voordat die ambulans sy doel kon bereik. Na die Rebellie kom die Helpmekaarbeweging tot stand om na die rebelle se behoeftes om te sien en sy samel ywerig fondse vir hierdie beweging in. Sy neem ook die leiding in die Vrystaat met die vrouebetoging vir begenadiging vir die rebelle by die Vrystaatse administrateur en met die geskiedkundige vroue-optog wat na die Uniegebou gaan om die Goewerneur-Generaal te versoek om die rebelle as politieke gevangenes te beskou en hulle vry te laat. Haar man verdedig sommige van die rebelle in die hof, waardeur hy sy werk verloor en ook uit die Bloemfonteinklub geskors word, sodat sy blomme op die mark verkoop om te help om die pot aan die kook te hou.

Op 3 September 1923 is sy een van die stigters en ook voorsitter van die President Steyn Gedenkfonds, wat in haar woning tot stand kom. Sy is vir 34 jaar aan die leiding van hierdie fonds, wat hoofsaaklik die Meisieskool Oranje in Bloemfontein ontwikkel, maar ook die beginsels van opvoeding van gesinsvakke aan dogters by ander skole ondersteun, insluitend swart skole soos die sendingskool op Shannon en die St. Patrickskool in die swart woonbuurt. Die fonds staak sy werksaamhede en fondsinsameling in 1958 en bied daarna beurse aan vir oorsese sowel as plaaslike studie in Huishoudkunde of verwante vertakkinge. In die laat twintigerjare is sy lid van die Vlagkomitee wat daarvoor verantwoordelik is dat die landsvlag op 31 Mei 1928 amptelik in gebruik geneem word.

Haar man word in 1929 regter en in 1939 Regterpresident van die Oranje-Vrystaat. In 1934 onderneem sy ’n uitgebreide reis per motor deur Engeland, Frankryk, Italië en Duitsland en sy en haar man onderneem in 1939 weer ’n lang reis, hierdie keer deur die Verre Ooste en Europa. Sy is die enigste vrou, naas mevrou president Steyn, wat tydens die Ossewatrek op 6 Oktober 1938 die woord by die Vrouemonument voer.

Na haar man se aftrede gaan woon hulle op die plaas Diepwater net buite Bloemfontein, wat ’n gedeelte was van die erfplaas Bergendal. Sy bly egter steeds baie aktief in die gemeenskapslewe en dien op die beheerraad van die Meisieskool Oranje. Sy is ook lid van die bestuurskomitees van die Nywerheidskool Tempe, die Spin- en Weefskool en die G.A. Fichardt Openbare Biblioteek en is lid van die Kleuterskoolvereniging van Suid-Afrika, die Onderwysvereniging van ouers en die Vroue Nasionale Party. Verder dien sy ook op die Bloemfonteinse takke van die Algemene Vroueraad van Suid-Afrika en die Oranje-Vrouevereniging. In haar later jare is sy weens artritis van ’n rystoel aangewese om oor die weg te kom, maar sy gaan nietemin voort met haar uitgebreide gemeenskapsbedrywighede. Haar man is in 1957 oorlede na ’n beroerte-aanval die vorige jaar en sy is op 7 Maart 1964 in Bloemfontein oorlede.

Hoewel sy verskeie manuskripte begin het, voltooi sy slegs die roman "Die loutering van Petrus". Dit behandel ’n dominee se versoeking en sonde en sy innerlike worstelstryd. Die roman speel in omstreeks 1918 op ’n plattelandse dorpie af, waar die predikant van die NG Kerk, ds. Benjamin Bezuidenhout, op kortsigtige en dogmatiese wyse jag maak op alle versoekinge en sondes. Hy kom dan self onder die versoeking om ’n vrou, wat in die pastorie tuisgaan, af te loer. Sy optredes, loutering en geestelike wedergeboorte word oortuigend geteken teen die agtergrond van sy jeug van streng selfonderdrukking. Hy het geen maklike bekering nie en word sielkundig afgebreek voordat hy weer, hierdie keer met meer menslikheid, meegevoel en liefde, sy naaste kan dien. Hierdie roman gee die duidelike boodskap dat die onversoenlike houding van die kerk teenoor wat hulle as sonde beskou, mense van die kerk wegdryf en dat ’n toegeeflike houding en meer verdraagsaamheid beter resultate sal lewer. Sy skryf die roman aanvanklik in Engels, maar dring daarop aan dat dit in Afrikaans moet verskyn om die regte stemming en agtergrond weer te gee, waarna dit deur Francois J. Eybers vertaal is. Vir sy tyd behandel die roman ’n gewaagde tema, beide oor die aard van die versoeking as die feit dat ’n dominee die hoofkarakter is. Die boek maak dan ook opslae ná publikasie en word erg omstrede. Vanweë die tema slaag die skryfster nie daarin om ’n uitgewer vir die boek te kry nie, waarna sy die boek op eie koste publiseer.

Ander onvoltooide nagelate manuskripte sluit in titels soos "Tilly and the stocking case", "The hitchers" en "Die moderne kuns", asook ’n ongetitelde roman oor die Anglo-Boereoorlog. Hannes Haasbroek publiseer in 2011 die boek "’n Seun soos Bram" "– ’n Portret van Bram Fischer en sy ma Ella”" waarin haar lewe en dié van haar seun onder die loep geneem word.

Werke wat uit haar pen verskyn:





</doc>
<doc id="115094" url="https://af.wikipedia.org/wiki?curid=115094" title="Gonorree">
Gonorree

Gonorree is 'n seksueel oordraagbare infeksie wat veroorsaak word deur die bakterie "Neisseria gonorrhoeae". Onbehandelde gonorree kan soms versprei om die gewrigte of hartkleppe te affekteer.

Gonorree word versprei deur middel van seksuele kontak met 'n besmette persoon. Dit sluit orale, anale en vaginale seks in. Dit kan ook oorgedra word van 'n ma na 'n kind tydens geboorte. Diagnose word gemaak deur die toets van urien, die uretra in mans en die serviks in vroue. Dit word aanbeveel dat alle vroue jonger as 25 jaar wat seksueel aktief is jaarliks getoets moet word – sowel as diegene wat nuwe seksmaats het .Dieselfde aanbeveling is van toepassing op mans wat seks het met mans.

Gonorree kan voorkom word met die gebruik van kondome, deur seks te beoefen met net een persoon wat onbesmet is en deur onthouding van seks. Behandeling vind gewoonlik plaas met ceftriaxone deur inspuiting en azithromycin wat mondeliks geneem word. Weerstand het ontwikkel teen voorheen gebruikte antibiotika en hoër dosisse van ceftriaxone is soms nodig. Hertoetsing word aanbeveel drie maande na afloop van die behandeling. Seksuele vennote van die laaste 2 maande moet ook behandel word.

Gonorree affekteer ongeveer 0.8% van vroue en 0.6% van mans. Na raming vind  33 106 miljoen nuwe gevalle elke jaar plaas, uit die 498 miljoen nuwe gevalle van geneesbare seksueel oordraagbare siektes (SOS) – wat insluit sifilis, chlamydia, en trigomoniase. Infeksies in vroue kom mees algemeen voor terwyl hulle jong volwassenes is. In 2013 is nagenoeg 3,200 sterftes veroorsaak; 'n styging vanaf 2,300 in 1990. Beskrywings van die siekte dateer so ver terug as die Ou Testament.

Die helfte van vroue wat met gonorree besmet is, toon nie simptome nie, terwyl ander vaginale afskeiding het, lae abdominale pyn of pyn tydens seksuele omgang ervaar wat verband hou met inflammasie van die uteriene serviks. Meeste besmette mans met simptome van inflammasie van die penis uretra wat gepaard gaan met 'n brandende sensasie tydens urinering en afskeiding uit die penis. In die mans is hierdie afskeiding, met of sonder die branderigheid, in die helfte van alle gevalle die mees algemene simptoom van die infeksie. Mans en vroue kan gonorree van die keel opdoen deur die beoefening van orale seks op 'n besmette maat; gewoonlik 'n manlike maat. Hierdie tipe infeksie veroorsaak   in 90% van die gevalle nie simptome nie, en veroorsaak 'n seer keel in die oorblywende 10%. In gevorderde gevalle veroorsaak gonorree 'n algemene gevoel van moegheid - soortgelyk aan ander infeksies. Dit is ook  vir 'n individu moontlik om 'n allergiese reaksie teen die bakterieë te ervaar, in welke geval enige simptome grootliks vererger.

Die inkubasie tydperk is 2 tot 14 dae en die meeste simptome verskyn tussen 4 tot 6 dae na infeksie. Dit gebeur soms dat gonorree vel letsels en gewrigspyn veroorsaak nadat dit deur die bloedstroom beweeg het (sien hieronder). In baie rare gevalle mag dit in die hart vestig en dan  endokarditis veroorsaak, of dit vestig in die spinale kolom en veroorsaak meningitis. Beide toestande is meer waarskynlik in individue met 'n onderdrukte immuunstelsels.

Een geval in 'n man se leeftyd hou verband met die risiko om prostaatkanker te ontwikkel.

Gonorree word veroorsaak deur die bakterie "Neisseria gonorrhoeae". Vorige infeksie verleen nie immuniteit aan 'n persoon nie en iemand wat besmet was, kan weer besmet word deur blootstelling aan iemand wat besmet is, hetsy daardie persoon aansteeklike tekens of aansteeklike simptome van hul eie vertoon al dan nie.

Die infeksie versprei gewoonlik van een persoon na 'n ander deur middel van vaginale, orale of anale seks. Mans het 'n 20% risiko om die infeksie op te doen  tydens 'n enkele daad van vaginale omgang met n besmette vrou. Die risiko vir mans wat seks het met mans is hoër. Vroue het 'n 60-80% risiko om die infeksie op te doen tydens 'n enkele daad van vaginale omgang met 'n besmette man.

Swanger vroue kan gonorree oordra na die pasgebore baba tydens geboorte; wanneer die infeksie die baba se oë affekteer word daarna verwys as ophthalmia neonatorum.

Onder die kinders versprei die infeksie deur middel van ander metodes as seks, bv. deur besmette voorwerpe. Hierdie voorwerpe sluit in baddens, klere en handdoeke. Dit is egter baie ongewoon. Die bakterieë oorleef nie maklik buite die liggaam nie en sterf gewoonlik vinnig binne minute na ure.

Tradisioneel word gonorree gediagnoseer met gram diagnose en kultuur; alhoewel nuwe polimerase kettingreaksie ("PCR")-gebaseerde toetsmetodes steeds meer algemeen word. Vir persone in wie die eerste behandeling gefaal het, moet kultuur gedoen word om hul sensitiwiteit vir antibiotika te bepaal. Alle mense wat positief toets vir gonorree moet ook vir ander seksueel oordraagbare siektes soos chlamydia, sifilis, en menslike immuniteitsgebreksvirus getoets word.

Soos wat dit met die meeste seksueel oordraagbare siektes die geval is, word die risiko van infeksie aansienlik verminder deur die korrekte gebruik van kondome; die risiko word byna heeltemal verwyder  wanneer seksuele aktiwiteite beperk word tot 'n wedersyds monogame verhouding met 'n onbesmette persoon.

Diegene wat vantevore besmet was, word aangemoedig om opvolg behandeling te ondergaan om seker te maak dat die infeksie weg is. Die gebruik van telefoonkontak asook e-pos en sms-boodskappe verbeter die  aanmelding van her-toetsing vir infeksie.

Sedert 2010 is  inspuitbare ceftriaxone een van min effektiewe antibiotika. Dit word tipies toegedien in kombinasie met óf azithromycin of doksisiklien. As gevolg van die groeiende tempo van weerstand teen antibiotika moet plaaslike ontvanklikheidspatrone in ag geneem word wanneer daar besluit word op behandeling.

Dit word aanbeveel dat seksmaats getoets word en potensieel behandel word vir infeksie. Een opsie om die seksmaats van besmette persone te behandel, is deur die behandeling te laat toedien deur die geaffekteerde persoon. Dit behels dat die voorskrifte of medikasie vir die besmette persoon gegee word sodat sy/haar maat behandel kan word sonder 'n ondersoek by 'n gesondheidsorg diensverskaffer.

Gonorree is 'n seksueel oordraagbare infeksie wat veroorsaak word deur die bakterie "Neisseria gonorrhoeae". Onbehandelde gonorree kan soms versprei om  die gewrigte of hartkleppe te affekteer.

Talle antibiotika wat eens effektief was, insluitend penisillien, tetrasiklien en fluorokinoloon, word nie meer aanbeveel nie weens die verhoogde weerstandigheid. Weerstandigheid teen cefixime het 'n vlak van weerstandigheid bereik dat dit nie meer aanbeveel kan word as 'n aanvangsbehandeling in die VSA nie. Sou dit wl gebruik word, moet die persoon binne 'n week weer getoets word om te bepaal of die infeksie steeds voortduur.

Indien gonorree onbehandeld bly kan dit vir weke of maande voortduur met 'n hoë risiko van komplikasies. Een van die komplikasies van gonorree is sistemiese verspreiding wat sweertjies of bloedvlekke, septiese artritis, meningitis of endokarditis veroorsaak. Dit vind plaas  tussen 0.6 en 3% van besmette vroue en 0.4 en 0.7% van besmette mans.

Onbehandelde gonorree in mans lei tot inflammasie van die epididimis, prostaatklier, en uretra. In vroue is die mees algemene gevolge van onbehandelde gonorree pelviese inflammatoriese siekte. Ander komplikasies behels die ontsteking van die weefsel rondom die lewer, 'n skaars komplikasies wat verband hou met Fitz-Hugh-Curtis sindroom; septiese artritis in die vingers, gewrigte, tone en enkels; septiese aborsie; chorioamnionitis tydens swangerskap; neonatale of volwasse blindheid weens konjunktivitis; en onvrugbaarheid.

Pasgebore babas wat deur die geboortekanaal kom, kry eritromisien salf in die oë om te verhoed dat blindheid intree weens infeksie. Die onderliggende gonorree moet behandel word waaarna daar gewoonlik 'n goeie prognose volg. Volwassenes se oë kan ook besmet wees met gonoree en vereis goeie persoonlike higiëne en medikasie.

Die Wêreld Gesondheidsorganisasie skat dat 88 miljoen gevalle van gonorree elke jaar voorkom, uit die 448 miljoen nuwe gevalle van alle geneesbare seksueel oordraagbareinfeksies  – wat ook insluit sifilis, chlamydia en trichomoniase. In 2013 het dit ongeveer 3,200 sterftes veroorsaak wat 'n styging is vanaf  2,300  in 1990.
'n Entstof vir gonorree is ontwikkel wat effektief is in muise. Dit sal nie beskikbaar wees vir menslike gebruik totdat verdere studies getoon het dat dit veilig en effektief is in die menslike bevolking nie.


</doc>
<doc id="115096" url="https://af.wikipedia.org/wiki?curid=115096" title="Gerrit Fourie">
Gerrit Fourie

Gerrit Fourie (1947–1990) was ’n Afrikaanse digter.

Gerrit Jacobus van Niekerk Fourie was op 2 Desember 1947 gebore, as naamgenoot en een van vier kinders van Gerrit Jacobus van Niekerk Fourie, per geleentheid burgemeester van Grahamstad. Sy ma is Maureen Anna Farnham. Hy gaan skool by Graeme College op Grahamstad en studeer daarna aan die Rhodes Universiteit waar hy sy B.A.-graad in 1971 en sy B.A. Honneurs-graad in 1972 behaal. Hierna word hy onderwyser by St. Andrews op Grahamstad, terwyl hy hom deeltyds inskryf vir ’n M.A.-graad by Rhodes. Op 1 Maart 1977 aanvaar hy ’n betrekking by die Nasionale Verkeersveiligheidsraad en op 1 September 1979 word hy aangestel as hoof van hierdie liggaam se afdeling Opvoeding. Hy is lid van die Skakelinstituut van Suid-Afrika, die Afrikaanse Skrywersgilde en dien in die Nasionale Komitee van die Suid-Afrikaanse Instituut van Vertalers en Tolke. Hy is op 6 Februarie 1990 in Pretoria aan ’n hartaanval oorlede.

Verskeie gedigte van hom word in tydskrifte soos "Contrast", "Tydskrif vir Letterkunde", "Donga", "Ensovoort", "Rhodian", "Aspersie" en "Forum" gepubliseer. Hy debuteer met die bundel “Bokas en ondertoon”. Die titel, wat afgelei is van musiekterme, wil reeds te kenne gee dat wat op die oppervlak gesê word, gelees moet word met aandag aan wat onderliggend daardeur geïmpliseer word. Die bundel word deur André P. Brink[i] geloof as “’n debuut van betekenis” wat beïndruk met sy taalvaardigheid, waarmee deur fyn woordspeling veral sosiaal-politiese kommentaar gelewer word. Daar is ’n afdeling oor die Oktober-oorlog tussen Egipte en Israel in 1973, ’n afdeling kwatryne, ’n afdeling met satiriese kommentaar oor die sosio-politiese situasie in Suid-Afrika en ’n afdeling met eksperimentele abstrakte verse. Die bundel bevat ook ’n aantal knap liefdesgedigte en gedigte oor die religieuse. Sy gedig “"Rivonia"”, in Engels vertaal, word opgeneem in ’n digbundel ter ere van Nelson Mandela, “"Halala Madiba: Nelson Mandela in Poetry"”. Van sy gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"” asook in ander versamelbundels soos “"Groen"” onder redaksie van Johann Lodewyk Marais






</doc>
<doc id="115097" url="https://af.wikipedia.org/wiki?curid=115097" title="Sinchromisme">
Sinchromisme

Sinchromisme is 'n kunsbeweging wat in 1912 deur die Amerikaanse kunstenaars Stanton MacDonald-Wright (1890–1973) en Morgan Russell (1886–1953) gestig is. Hul abstrakte "sinchromieë," gebaseer op 'n benadering tot skilder waarvolgens kleur aan musiek gelykgestel word, was van die eerste abstrakte skilderye in Amerikaanse kuns. Al was die beweging van korte duur en het dit nie baie aanhangers getrek nie, was Sinchromisme die eerste Amerikaanse avant-garde kunsbeweging wat internasionale aandag ontvang het. Een van die inherente probleme in die beskrywing van Sinchromisme as 'n samehangende styl, hou verband met die feit dat sommige Sinchromistiese werke suiwer abstrak was terwyl ander herkenbare inhoud bevat het.

Sinchromisme is op die idee gebaseer dat kleur en klank soortgelyke verskynsels is. Hulle het gemeen dat die kleure in 'n skildery op die dieselfde harmonieuse manier georganiseer kan word as wat note deur 'n komponis in 'n simfonie gerangskik word. Macdonald-Wright en Russell het geglo dat deur in kleurskale te skilder, hul visuele werk dieselfde komplekse sensasies as musiek sou uitlok. Soos Macdonald-Wright gesê het: "Sinchromisme beteken eenvoudig 'met kleur' soos wat simfonie beteken 'met klank.'" Die verskynsel van die "hoor" van 'n kleur of die afparing van twee of meer sintuie--sinestesia—was ook sentraal in die werk van Wassily Kandinsky wat op ongeveer op dieselfde tydstip in Europa besig was om sy eie sinestetiese skilderye, of "komposisies" te ontwikkel.

Die abstrakte "sinchromieë" is op kleurskale gebaseer en word deur ritmiese kleurvorms met stygende en dalende skakerings gekenmerk. Die werke het gewoonlik 'n sentrale draaikolk wat in komplekse kleurharmonieë ontplof. Die Sinchromiste het die gebruik van atmosferiese perspektief of lyn vermy, en uitsluitlik van kleur en fatsoen gebruik gemaak om vorm uit te druk. Macdonald-Wright en Russell was twee van 'n groep avant-garde kunstenaars wat in die tydperk net voor die eerste Wêreldoorlog gewerk het. Hulle het geglo dat realisme in die beeldende kunste lankal uitgedien was en, ten einde sinvol in die moderne wêreld te wees, die skilderkuns alle bande met ouer idees oor perspektief en met literêre of anekdotiese inhoud moes verbreek.

Die vroegste Sinchromistiese werke het ooreenkomste met Fauvistiese skilderye getoon. Verder het die veelkleurige vorms van Sinchromistiese skilderye ook vaagweg aan die Orphistiese werke van Robert en Sonia Delaunay herinner. MacDonald-Wright het egter daarop aangedring dat Sinchromisme 'n unieke kunsvorm was en "niks met Orphisme te doen het... Enigiemand wat die eerste katalogus van Sinchromisme gelees het … sal besef dat ons met Orphisme die draak steek." Wat presies die Sinchromiste aan Orphisme verskuldig is, bly 'n bron van debat tussen kunshistorici. Dit was duideliker dat hulle benadering iets aan Kubisme te danke was. Die Sinchromiste het van die Kubiste se gebreekte vlakke gebruik gemaak, maar hulle oordadig gekleurde areas was soms, soos die kunshistorikus Abraham Davidson beskryf, "soos dwarrelende mis, waarvan die druppels versamel het om gedeeltes van 'n beurende torso te vorm... Om enigiets soortgelyk in Amerikaanse skilderkuns te vind, sal 'n mens vir die kleurvelde op doek van Jules Olitski in die 1960's moet wag."

Sinchromisme is deur Stanton MacDonald-Wright en Morgan Russell ontwikkel terwyl hulle gedurende die vroeë 1910's in Parys studeer het. Vanaf 1911 tot 1913 het hulle by die Kanadese skilder Percyval Tudor-Hart klas geloop. Dié se kleurteorie het eienskappe van kleur met eienskappe van musiek verbind, soos toon met skakering en intensiteit met versadiging. Nog 'n invloed was die skilderye van die Impressioniste, Cézanne en Matisse, wat baie meer klem op kleur as op tekening geplaas het. Russell het term "Sinchromisme" in 1912  geskep in 'n doelbewuste poging om die verband tussen skilder en musiek oor te dra.

Die eerste Sinchromistiese skildery, Russell se "Synchromy in Green," is in 1913 by die Paris Salon des Indépendants uitgestal. Later daardie jaar is die eerste Sinchromistiese uitstalling deur Macdonald-Wright en Russell in München gehou. Uitstallings in Parys (Oktober 1913) en New York (Maart 1914) het gevolg. Macdonald-Wright het in 1914 na die Verenigde State toe teruggekeer, maar hy en Russell het steeds afsonderlik voortgegaan om abstrakte sinchromieë te skilder. Alhoewel Sinchromisme se invloed tot in die 1920's onder kunstenaars sigbaar was, was die suiwer abstrakte tydperk daarvan van korte duur. Baie sinchromieë van die laat 1910's en 1920's bevat verteenwoordigende elemente. Macdonald-Wright en Russell het egter nooit die vlak van kritiese of kommersiële sukses bereik waarop hulle gehoop het toe hulle Sinchromism aan die Verenigde State bekend gestel het nie. Dit was eers ná Russell se dood en laat in Macdonald-Wright se lewe dat hulle hoogs oorspronklike prestasies van museums en kundiges erkenning ontvang het. Ander Amerikaanse skilders wat met Sinchromisme geëksperimenteer het, sluit in Thomas Hart Benton, Andrew Dasburg, Patrick Henry Bruce, en Albert Henry Krehbiel.

Die vroegste breedvoerige bespreking van Sinchromisme het in die boek" Modern Painting: Its Tendency and Meaning "(1915) deur Willard Huntington Wright verskyn. Wright was 'n literêre redakteur en kunskritikus en die broer van Stanton Macdonald-Wright. Laasgenoemde het in die stilligheid saam aan die boek geskryf. Dit het 'n oorsig oor die groot moderne kunsbewegings, van Manet tot Kubisme, gebied, Cézanne se werk (destyds relatief onbekend in die Verenigde State) besing, die "mindere Modernes" soos Kandinsky en die Futuriste (en natuurlik die Orphiste) afgekraak, en 'n naderende era voorspel waar verteenwoordigende kuns deur kleurabstraksie vervang sal word. Sinchromisme word in die boek as die hoogtepunt in die evolusie van modernisme voorgehou. Willard Huntington Wright het nooit erken dat hy oor sy eie broer se werk geskryf het nie.

Drie ander uitgebreide besprekings van Sinchromisme kan gevind word in Gail Levin se katalogus wat 'n groot rondreisende uitstalling vergesel het wat in 1978 deur die Whitney Museum of American Art georganiseer is, "Synchromism and American Color Abstraction, 1910–1925;" in Marilyn Kushner se katalogus vir 'n 1990 retrospektiewe Morgan Russell-uitstalling by die Montclair Museum; en in "Color, Myth and Music: Stanton Macdonald-Wright and Synchromism" deur Will South, 'n katalogusbiografie wat saam met 'n drie-museumuitstalling van die kunstenaar se werk in 2001 gepubliseer is. Levin en South is die twee kunshistorici wat die meeste gedoen het om vakkundige en openbare aandag op Sinchromisme te vestig, 'n beweging wat soms net 'n klein spasie in twintigste eeuse kunsgeskiedenishandboeke opgeneem het.


</doc>
<doc id="115098" url="https://af.wikipedia.org/wiki?curid=115098" title="Adriaan Francken">
Adriaan Francken

Adriaan Francken (*20 Februarie 1860, Wijdewormer – † 15 April 1949, Bloemfontein) was professor in Nederlands en Frans aan die Grey-universiteitskollege (tans die Universiteit van die Vrystaat). Hy skryf die drama "Susanna Reyniers" en verskeie vakkundige boeke.

Adriaan Francken was op 20 Februarie 1860 in Wijdewormer in Noord-Holland gebore, waar sy vader opsigter van ’n dyk was. Hy bekwaam hom vanaf 1876 tot 1880 as onderwyser aan die Rijkskweekschool in Haarlem en gee dan vanaf 1880 onderwys in Nederland. Gedurende 1882 tot 1887 is hy onderwyser in Engeland en gee dan ses maande lank onderwys in Ierland voordat hy terugkeer na Nederland.

Hy emigreer in 1891 na Suid-Afrika en kom op 21 April 1891 in Bloemfontein aan. Hier is hy onderwyser in Nederlands en Geskiedenis aan die Grey-Kollege (hoër afdeling), in die tyd wat dr. Johannes Brill rektor was. Tydens die Anglo-Boereoorlog is hy ’n tyd lank op kommando, maar sit na die oorgawe van Bloemfontein sy werksaamhede aan die kollege voort. Onder die Engelse bestuur word die kollege in 1904 Grey-Universiteitskollege. Hy word aanvanklik aangestel as eerste lektor in Geskiedenis en Moderne Tale, maar word later hoogleraar in Nederlands en Frans, ’n posisie wat hy tot aan die einde van 1926 beklee. C.M. van den Heever is hier een van sy studente.

Sy belangstelling in die teater maak van hom ’n geesdriftige leier van die universiteit se toneelvereniging. Hy is ook ’n kenner van Italiaans en Duits en die klassieke tale, met ’n besondere belangstelling in die skilderkuns en die argitektuur. Hy neem aktief deel aan die taalstryd en is reeds in 1896 teenwoordig by die Eerste Afrikaanse Taalkongres in die Paarl. In 1906, saam met onder andere generaal Hertzog en Oom Lokomotief, dien hy op die bestuur van die nuut gestigte Afrikaanse Taalgenootskap. By die stigting van die Suid-Afrikaanse Akademie in 1909 is hy een van sewe lede uit die Vrystaat, saam met generaal J.B.M. Hertzog, dr. Johannes Brill, J.D. Kestell, oudpresident M.T. Steyn, G. Knothe en J.S.M. Rabie.

In 1927 tree hy af as professor en word aangestel as bibliotekaris, ’n pos wat hy beklee tot met sy finale aftrede in 1939.

Op 15 April 1949 is hy in Bloemfontein oorlede.

Sy historiese drama "Susanna Reyniers", wat afspeel in die tyd van Jan van Riebeeck en gebaseer is op sy Dagregister, word by verskeie geleenthede opgevoer. Hierin word uitgebeeld hoe die blanke in Suid-Afrika vanaf ’n Hollandse na ’n Afrikaanse identiteit oor beweeg, met ’n aantal Khoi-karakters wat meestal slegs vir komiese effek optree. Susanna Reyniers is die oudste dogter van ’n Hollandse koopman en om van ’n gedwonge huwelik te ontsnap, seil sy na die Kaap, waar haar geliefde reeds is. Sy vermom haarself as die man Jan Nachtechaal om werk op ’n skip te kan kry en word so getransformeer van ’n dame na ’n hardwerkende vrou wat die rol van boervrou aan die Kaap ideaal kan inneem. ’n Interessante newekarakter is Eva Krotoa, die Khoi bediende van Maria van Riebeeck, wat later met Pieter van Meerhoff getroud is. Die dramaturg verswyg egter doelbewus enige verhouding tussen die twee in sy drama. Die drama is vandag slegs van taalhistoriese belang. Die tweede toneel uit hierdie drama word deur D.F. Malherbe in die versamelbundel "Afrikaanse letterkunde" opgeneem.

Verder lewer hy vakkundige en akademiese werk. Hy skryf in 1923 die "Aardrykskundige handleiding: saamgestel vir die eerste jaar van die Vrystaatse skooleindeksamen" en in 1926 die "Beknopte leerboek van die Algemene Aardrykskunde vir skoolgebruik". Vir Engelssprekendes skryf hy "An easy guide to the South African Dutch language". Verskeie artikels van hom verskyn in tydskrifte.

In 1941 word hy gekies as ’n erelid van die Suid-Afrikaanse Akademie vir Wetenskap en Kuns.

Werke wat uit sy pen verskyn sluit in:





</doc>
<doc id="115099" url="https://af.wikipedia.org/wiki?curid=115099" title="S.E. Fraser">
S.E. Fraser

Susan Elisabeth Fraser (1906-1998) was ’n Afrikaanse skrywer en haar susters E.J.M. Fraser en A.C. Sparks is ook skrywers.

Susan Elisabeth Fraser was in 1906 op McGregor gebore as die jongste van vier dogters van die plaaslike skoolhoof, Walter Moir Fraser. Haar ma is Aletta Catharina Rousseau. Haar susters, E.J.M. Fraser en A.C. Sparks, is ook bekende skrywers. Sy word groot op Douglas waar haar vader die skoolhoof was en gaan daarna skool op Grahamstad en Uitenhage. Na skool bekwaam sy haar as onderwyseres aan die Wellingtonse Opleidingskollege en gee dan skool aan die Dower Opleidingskollege vir bruin studente op Uitenhage, aan die Pietermaritzburgse Afrikaans-mediumskool, op Aliwal-Noord en daarna op Robertson. Sy trou in 1937 met ’n wynboer van Robertson, Chris Viljoen, wat haar in 1955 ontval. Na die dood van haar man hou sy self aan met boer totdat sy haar in 1968 in Robertson op die dorp vestig. Sy is die moeder van twee seuns, André en Ben. Op 4 Junie 1998 is sy op Robertson oorlede.

Terwyl sy onderwys gee lewer sy bydraes tot skoolleesboeke vir die Transvaalse Onderwysdepartement en van haar gedigte, toneelstukke en verhale vir kinders verskyn in "Die Kleinspan" en "Die Jongspan". “"Luister! Die see"” is ’n bundel kindergedigte. Van haar kinderverse word in die versamelbundels “"Nuwe klein verseboek"” en “"My Afrikaanse verseboek"” opgeneem. “"Groottante se pêrels"” is ’n bundel toneelstukke vir kinders wat sy saam met haar suster, A.C. Sparks, skryf.“"Vir hulle die môrester"” is ’n roman met die bruin vroedvrou Ou Miet en haar aanneemdogter Judie as hoofkarakters en rasseverhoudinge as die tema. Een aand tydens ’n groot storm is daar ’n klop aan haar deur. Dit is nie iemand wat haar kom haal vir ’n geboorte nie, maar ’n witman wat ’n baba vir haar gee met die boodskap dat sy mense die baba sal kom haal. Ou Miet hou die baba, maar die mense daag nie op nie. Sy begin haar eie storie glo, naamlik dat die baba haar Joachim se kind is wat hy vir haar gebring het omdat die kind se ma by geboorte dood is. So word die wit baba, Judie, tussen die Hutjiesbaaiers groot en word sy een van hulle. Wanneer sy groot is, moet sy egter kies. Daar is die wit Philip van Reenen, seun van die eienaar van die Tranquilitas Hotel en die vooruitstrewende bruin Martin Brinkman, wie se bruin intellektuele vriende neersien op haar werk en haar mense van Hutjiesbaai.






</doc>
<doc id="115101" url="https://af.wikipedia.org/wiki?curid=115101" title="Chemspoor-samesweringsteorie">
Chemspoor-samesweringsteorie

Die Chemspoor-samesweringsteorie is 'n onbewese vermoede dat die langdurige wolkspore wat in die lug sigbaar is, gevorm word deur vliegtuie wat baie hoog vlieg, en dat die spore uit chemiese of biologies agense bestaan wat doelbewus gesproei word vir sinistere doeleindes wat ongeopenbaar bly aan die algemene publiek. Voorstanders van die teorie redeneer dat gewone kondensasiespore vinnig verdwyn en dat die wolk-spore wat nie verdwyn nie daarom uit addisionele stowwe moet bestaan. Hierdie argumente word afgemaak deur die wetenskaplike gemeenskap wat op hul beurt beweer dat die spore normale water-gebaseerde kondensasiespore is soos dit gevorm word deur vliegtuie onder sekere atmosferiese toestande. Alhoewel voorstanders gepoog het om die beweerde chemiese bespuiting te bewys, is hul ontledings gebrekkig of gegrond op wanopvattings.

Vanweë die wydverspreide gewildheid van die samesweringsteorie, kry amptelike agentskappe baie navrae van mense wat 'n verduideliking daaromtrent eis. Wetenskaplikes en regeringsamptenare van regoor die wêreld moes herhaaldelik bevestig dat chemspore in werklikheid normale kondensasiespore is.

Die term chemspoor is 'n kombinasiewoord van die woorde chemiese en spoor (chem + trail). Voorstanders van die samesweringsteorie spekuleer dat die doelwit van die beweerde chemiese vrystelling kan wees om sonstraling te bestuur, sielkundige manipulasie, menslike bevolkingsbeheer, klimaatsverandering, biologiese of chemiese oorlogvoering en dat die spore verantwoordelik is vir respiratoriese siektes en ander gesondheidsprobleme.

'n Chemspoor samesweringsteorie het in 1996 begin sirkuleer toe die Verenigde State van Amerika se Lugmag daarvan beskuldig is dat hulle die Amerikaanse bevolking met onbekende stowwe bespuit vanuit vliegtuie wat ongewone kondensasiespore agterlaat. Die Lugmag beweer hierdie beskuldigings was 'n gekskeerdery wat deels aangevuur is deur aanhalings uit 'n strategie-dokument wat opgestel is binne hul Air University getiteld: "Weather as a Force Multiplier: Owning the Weather in 2025". "." Die dokument was aangebied in reaksie op 'n militêre bevel om 'n toekomstige strategie daar te stel vir 'n weermodifikasie stelsel ten einde die VSA se militêre dominansie in die jaar 2025 te verseker – dit is bestempel as "fiktiewe voorstellings van toekomstige situasies/scenario's."  Die Lugmag het verder verduidelik dat die dokument " nie die huidige militêre beleid, praktyk of vermoë weerspieël nie, en dat dit "nie enige weerveranderende eksperimente of programme uitvoer nie en geen planne het om dit in die toekoms te doen nie". Die Lugmag het verder verklaar dat die "'Chemspoor poets ondersoek is en weerlê is deur talle gevestigde en geakkrediteerde universiteite, wetenskaplike organisasies en groot media publikasies"

'n Artikel in die "Skeptical Inquirer" het gesê dat die samesweringsteorie die eerste keer begin is in die 1990's deur  "speurjoernaliste" soos William Thomas en dan bevorder is op die laat-nag radio programme  van Art Bell. Die samesweringsteorie word selde gedek  deur die hoofstroom-media, en wanneer dit dekking geniet, is dit gewoonlik voorgehou as 'n voorbeeld van anti-regering paranoia.

Ten spyte daarvan dat wetenskaplikes en federale agentskappe  voortdurend die bestaan van chemspore ontken en daarop aandring dat die wolkspore net blote kondensasiespore is, word die samesweringsteorie se voorstanders nie ontmoedig nie. Talle weergawes van die chemspoor samesweringsteorie word oor die internet en radioprogramme propageer. Daar is webwerwe wat toegewy is aan die teorie en dit word veral deur regse  groepe ondersteun omdat dit inpas by hul diepgesetelde agterdog jeens die regering. In 'n studie van 2011 met mense van die VSA, Kanada en die Verenigde Koninkryk, is 2.6% van die steekproef oortuig van die samesweringsteorie en  14% glo dit gedeeltelik. Met die verspreiding van die samesweringsteorie het federale amptenare talle kwaai briewe en oproepe ontvang. Akademici wat in die veld van geo-ingenieurswese werk het dreigemente ontvang en is onderwerp aan verbale mishandeling deur chemspoor aktiviste. In 'n poging om die gerugte hok te slaan,  is 'n multi-agentskap feiteblad in 2000 gepubliseer deur die  Environmental Protection Agency (EPA), die Federal Aviation Administration (FAA), die National Aeronautics and Space Administration (NASA) en die  National Oceanic and Atmospheric Administration (NOAA). Hierdie stap is deur die chemspoor ondersteuners beskou as verdere bewys dat daar 'n toesmeerdery van regeringskant is.

'n Studie in 2016  waarin 'n opname gedoen is met 77 atmosferiese wetenskaplikes het bevind dat 76 uit 77 (98.7%) van die wetenskaplikes bevestig het dat daar geen bewyse is van 'n geheime grootskaalse atmosferiese program nie ["secret large-scale atmospheric program (SLAP").Hulle beweer dat die data wat as bewyse aangebied word deur ander faktore verklaar kan word, soos bv. "tipiese kondensasiespoor formasie en swak steekproefnemingsinstruksies op "SLAP" webtuistes."
Voorstanders van die chemspoorsmesweringsteorie verduidelik dat chemspore onderskei kan word van kondensasiespore omdat hulle baie lank voortduur, en dit staaf dat die chemspore daardie wolkespore is wat deur vliegtuie agtergelaat word en vir so lank as 'n halwe dag voortduur of in cirrus-agtige wolke verander. Die voorstanders beweer dat chemspore na 1995 'n ander chemiese samestelling het en langer in die lug voortduur; die voorstanders bly in gebreke om die bewyse van langdurige kondensasiespore te erken  wat in Tweede Wêreldoorlog fotos sigbaar is. In sommige weergawes word die chemiese stowwe beskryf as barium en aluminium soute, polimeer vesels, torium of  silikonkarbied. Nog ander weergawes beweer dat die hemelruim besaai word met elektries geleidende materiale wat deel vorm van 'n grootskaalse elektromagnetiese superwapen program gesentreer rondom die High Frequency Active Auroral Research Program ("HAARP"). Diegene wat in die samesweringsteorie glo, beweer dat die chemspore giftig is, en daar word verskeie redes daarvoor aangevoer soos bv. dat militere wapens getoets word, of chemiese bevolkingsbeheer of klimaatbeheer gedoen word.

Kondensasiespore is "strepe van gekondenseerde waterdamp in die lug wat deur 'n vliegtuig of vuurpyl verorsaak word by hoë hoogtes". DIt is die gevolg van normale vrystelling van waterdamp wat kondenseer om sigbaar te word as wolke. Dit word gevorm wanneer warm vogtige lug, afkomstig vanuit die vliegtuigenjins, meng met die kouer omliggende lug. Die tempo waarteen kondensasiespore oplos, is totaal afhanklik van weerstoestande en hoogte bo seespieël. Wanneer die atmosfeer naby versadiging is, kan  die spoor vir 'n geruime tyd bestaan. Aan die ander kant, as die atmosfeer droog is, sal dit vinnig verdwyn.

Kenners van atmosferiese verskynsels sê chemspore bestaan nie, en dat die eienskappe wat aan dit toegeskryf word eenvoudig kenmerke is van die verskillende maniere waarop kondensasiespore reageer in uiteenlopende toestande in terme van sonlig, temperatuur, horisontale en vertikale windskuif asook humiditeitsvlakke teenwoordig by die vliegtuig se hoogte bo seespieël.  Die feiteblad wat gesamentlik gepubliseer is deur "NASA", die "EPA", die "FAA", en "NOAA" in 2000 in reaksie op waarskuwings oor chemspore, bevat in besonderhede die wetenskap van kondensasiespoorvorming; dit skets beide die bekende en potensiële impakte wat kondensasiepore op die temperatuur en klimaat kan uitoefen. Die VSA Lugmag het ook 'n feiteblad opgestel wat beskryf hoe hierdie kondensasiepoor verskynsel reeds  waargeneem en ontleed is sedert ten minste 1953.


</doc>
<doc id="115102" url="https://af.wikipedia.org/wiki?curid=115102" title="Ron Wyatt">
Ron Wyatt

Ronald Eldon Wyatt (2 Junie 1933 – 4 Augustus 1999) was 'n Amerikaanse avonturier en voormalige verpleegkundige narkotiseur. Hy was bekend as ondersteuner van die teorie dat die Durupinar-terrein die terrein van Noag se ark was - en hy is ook bekend vir byna 100 ander beweerde Bybelverwante ontdekkings. Hierdie ontdekkings is afgemaak deur wetenskaplikes, historici, bybelkenners, ander Kreasioniste en deur leiers in sy eie Sewende-dag Adventiste Kerk, maar sy werk het steeds aanhang geniet.

Die 27-jarige Wyatt het as 'n verpleegkundige narkotiseur in 'n hospitaal in Madison, Tennessee gewerk, toe hy in 1960 in Life Magazine 'n foto sien van die Durupinar terrein: 'n bootagtige vorm op 'n berg naby die berg Ararat. Die  wydverspreide spekulasie in evangelies Christelike kringe dat dit dalk Noag se Ark kon wees, gee aanleiding tot  Wyatt se loopbaan as amateur argeoloog. Van 1977 tot met sy dood in 1999 het hy meer as 'n honderd reise na die Midde-Ooste  onderneem, en sy belange het uitgebrei om 'n wye verskeidenheid van verwysings uit die Ou- en Nuwe Testament in te sluit.

Ten tyde van sy dood in 1999, het Wyatt beweer dat hy verskeie plekke en artefakte ontdek het wat verband hou met die Bybel en Bybelse argeologie. Hierby was ingesluit:

Wyatt was nie as geloofwaardig geag deur professionele argeoloë en bybelkenners nie. Die Tuingraf Vereniging van Jerusalem skryf die volgende in 'n brief wat hul op versoek aan besoekers uitdeel:"Die Raad van die Tuingraf Vereniging (Londen)  weerlê die eis van Mnr Wyatt dat hy die oorspronklike Verbondsark of enige ander bybelse artefakte binne die grense van die gebied bekend as die Tuingraf sou gevind het. Alhoewel Mnr Wyatt toegelaat is om by verskeie geleenthede opgrawings te doen binne die tuin, wat in privaat besit is, (die laaste besoek was tydens die somer van 1991), het personeellede van die Vereniging die vordering dopgehou en die uitegraafde skag binnegegaan. Sover ons kennis strek is niks ooit otdek wat sy aansprake steun nie en het ons ook geen bewyse gesien van enige bybelse artifakte of tempelskatte nie."
Argeoloog Joe Zias van "Israel Antiquities Authority" (IAA) het gesê  "Ron Wyatt is nie 'n argeoloog nie en hy het nooit 'n wettig-gelisensieerde uitgrawing in Israel of Jerusalem gedoen nie. Ten einde uitgrawings te kan doen moet iemand ten minste oor 'n BA-graad in argeologie beskik, wat hy nie besit nie, ondanks sy aansprake tot die teendeel. … [Sy eise] val in die kategorie van die snert  wat 'n mens in poniekoerante soos die "National Enquirer", "Son" , ens sal vin."

Wyatt se amptelike organisasie,  Wyatt Archaeological Research (WAR), beweer dat die IAA nog altyd kennis gedra het van die opgrawings en "verbale permitte" uitgereik het vir die meeste daarvan met amptelike permitte vir al WAR uitgrawings sedert 2002. Nietemin, die enigste bewyse van WAR betrokkenheid by 'n wettige uitgrawing wat goedgekeur is deur die IAA hou verband met  WAR se gedeeltelike befondsing van 'n 2005 uitgrawing.

Evangeliste was ook baie krities teenoor Wyatt se aansprake: "Answers in Genesis" het Wyatt se aansprake as "bedrieglik" bestempel, en David Merling, 'n Sewende-dag Adventiste professor van argeologie het die kwessies aangespreek rakende Wyatt se Noag se Ark en anker klippe met die volgende opmerkings: Alhoewel die Durupinar  terrein omtrent die regte lengte vir Noag se ark is, [is dit] … te wyd om Noag se ark te wees. Wyatt het beweer dat die "bootvormigheid" van hierdie formasie slegs verklaar kan word deur die feit dat dit  Noag se ark is, maar beide Shea en Morris het ander aanneemlike verduidelikings aangebied. Eweneens het Wyatt aangevoer dat die staande klippe wat hy gevind het, ankers is, terwyl Terian bewus is van soortgelyke klippe buite die Durupinar gebied wat heidense kultiese klippe was en later verander is deur Christene vir Christelike doeleindes. 

Wyatt is oorlede op 66 jarige ouderdom op 4 Augustus, 1999, in Doper Sentrale Hospitaal in Memphis, Tennessee, na 'n stryd met kanker. Sy begrafnis was in Columbia by Polk Memorial Park Begraafplaas.

Sy vriend, Richard Rives, het die volgende oor hom geskryf op sy amptelike webblad: Ron se belangrikste doel in die lewe was om  iemand "te help om in die  hemel te kom." Wanneer hy 'n argeologiese projek oorweeg het, was Ron se belangrikste oorweging: "Sal dit help om iemand in die hemel te kry?". Hy het altyd gesê: "As dit sal nie help om iemand in die hemel te kry nie, ek wil dit nie doen nie."Na Wyatt se dood het verdeeltheid ontstaan tussen die amptelike "Wyatt Archaeological Research "(WAR) organisasie wat hy gestig het en die onafhanklike bedieninge en belangstellende individue wat voorheen met WAR saamgespan het. WAR maak daarop aanspraak om die enigste eienaar te wees van al Wyatt se foto's, nuusbriewe en ander intellektuele eiendom. Ander individue wat meegewerk het en bekend was met Wyatt, het onafhanklike bedieninge en webwerwe  gestig met die doel om Wyatt se ontdekkings te bevorder buite die raamwerk wat deur WAR daargestel word.


</doc>
<doc id="115104" url="https://af.wikipedia.org/wiki?curid=115104" title="G.H. Franz">
G.H. Franz

Gottfried Heinrich Franz (1896–1956) was ’n Afrikaanse skrywer van romans oor die inheemse inwoners van Suid-Afrika, veral die Basotho, waarin hy aspekte van hierdie stam se kultuur, lewenswyse en mitologie belig. Hy is ’n wenner van die W.A. Hofmeyr-prys vir sy skryfwerk. Benewens Afrikaans skryf hy ook handboeke, prosa en dramas in Noord-Sotho.

Gottfried Heinrich Franz was op 30 September 1896 op die sendingstasie Mphome, in die Haenertsberge in die omgewing van Houtbosdorp in Noord-Transvaal, gebore. Sy pa is eerwaarde Carl Heinrich Robert Franz, ’n sendeling van die Berlynse Sendinggenootskap en afkomstig van Adelsdorf, naby Breslau in Silesië in Duitsland. Sy ma is Helene Magdalene Elizabeth Schultz, ’n opgeleide verpleegster afkomstig van Eitkunen aan die Duits-Poolse grens. Hy is die tweede van agt kinders in die gesin. Sy ouer broer, Johannes, kry van die swartmense die naam Mamabolo en as jonger broer word hy Sekoala genoem, wat beteken die jonger broer van Mamabolo. Toe hy twee jaar oud is, word sy pa in 1898 na Blaauwberg verplaas, waar hulle bly tot 1908. Sy pa is ’n begaafde taalkundige wat baie tyd spandeer om die taal en gewoontes van die mense onder wie hy sendingwerk doen, te leer. Gottfried word groot onder die swart volke by wie sy pa sendingwerk en sy ma verpleging doen en naas Duits is Sotho sy tweede taal op hierdie stadium, terwyl hy ook baie van die swart mense se gewoontes aanleer. Die swart mense noem hom Tshwene (bobbejaan). In 1908 rig mevrou Franz ’n hospitaal vir die plaaslike inwoners op die plaas Bochem in, sowat twintig myl van Blaauwberg, wat bekend raak as die Helene Franz Hospitaal. Eerwaarde Franz rig in 1914 met behulp van die regering ’n inrigting vir melaatses in op Bochem.

Op sesjarige leeftyd begin Gottfried sy skoolonderrig in ’n Duitse sendingskool op Mphome, waarna hy na ’n plaasskool op Kalkbank gaan, waar die onderrig in Engels is. Sy volgende skool is Elsburg, naby Germiston, en hy voltooi sy laerskoolonderwys op Pietersburg. Hier kry hy ’n beurs vir hoërskoolonderwys en matrikuleer dan aan Pretoria Boys High. Deur middel van beurse gaan hy na die Transvaalse Universiteitskollege in Pretoria, waar hy ’n B.A.-graad verwerf met Engels, Nederlands, Grieks, Latyn, Sielkunde en Logika as vakke. Hy verwerf ook ’n Onderwysdiploma. Sy gehele opleiding ondergaan hy in medium Engels, met Nederlands wat hy as tweede taal moet aanleer omdat Afrikaans op daardie stadium nog nie ’n erkende taal is nie. Daarna is hy sewe jaar lank as onderwyser verbonde aan die Hoërskool Pietersburg, waar hy veral Duits doseer. Hy is ook baie betrokke by die afrigting van sport soos rugby, hokkie en krieket. In Mei 1926 word hy inspekteur van Bantoe-onderwys in die Oranje-Vrystaat, waarna hy in 1930 in dieselfde hoedanigheid na Transvaal verhuis. Hier is hy van 1947 tot met sy aftrede in 1956 hoofinspekteur. Op 7 Desember 1956 is hy in Pretoria oorlede.

In sy werk ontgin hy meestal die lewe van die inheemse volke, spesifiek die Basotho, waaruit sy besondere kennis van hierdie bevolkingsgroep se lewenswyse, mitologie en denkpatroon spreek. Sy perspektief is egter die nie-problematiese voogdyskapverhouding wat tussen wit en swart in plattelandse verband heers, weergegee deur die oë van die swart man. Hy lewer verskeie kortverhale waarin hy aspekte van hierdie tema uitlig. Sy eerste werk is in Engels en hy skryf etlike sketse en verhale wat aanvanklik hoofsaaklik in "The South African Nation" verskyn. Hierdie verhale word later gebundel in “"Makinta tales"” en munt uit in die simpatieke wyse waarop dit die swart mens se lewenswyse uitbeeld. “"Tau, the chieftain’s son"” is die lewenskets van ’n Mosotho-seun.

Van 1936 skryf hy ook kortverhale in Afrikaans en dit word oor ’n lang tydperk in "Die Huisgenoot", "Die Brandwag" en "Die Vaderland" gepubliseer. “"Moloisi die wyse"” is die eerste keur uit hierdie verhale wat saamgebundel word. Deur middel van gesprekke tussen ’n jong blanke sendeling en ’n stamleier (die wyse ou Moloisi) word die wysheid en sielslewe van die Noord-Sotho ontbloot. Moloisi vertel van die Basotho se verhaleskat, sy natuurkennis en dierstories, sy lewenswysheid, sedes en gewoontes en lewe in die dae van Paul Kruger toe wit en swart nog gelukkig saamgeleef het. Die unieke uitbeelding van die vertelwyse, taalgebruik en tipiese beelding van die wyse swart man lewer ’n sterk karakterisering en verbreed en verdiep terselfdertyd die Afrikaanse taal. Nog twee bundels word ná Franz se dood uit hierdie verhale versamel. Die hoofkarakters is telkens swart mense en hulle omgewing en beeld hulle perspektief op hulle lewenswyse en op die Afrikaner uit. In “"Verhale van Hananwa"” is die diereskets “"Adonese – kind van Roto Bobbejaan"” ’n hoogtepunt, terwyl “"Molati se ontgroening"” ’n jong hoofman as hoofkarakter het. Ná ’n opleidingsperiode onder die blankes kom hy in konflik met sy eie mense en hulle besondere leefwyse, wat hy opnuut moet aanvaar. “"Die bekentenis"” is gebaseer op ’n ware gebeurtenis uit die pionierstydperk van Noord-Transvaal en is die geskiedenis van ’n Basotho-vrou wat twee blanke kinders tydens ’n botsing met die Halaka-stam red en verder versorg. Hierdie bundel bevat verder nog ’n aantal Moloisi-verhale. “"Laaste verhale"” is, soos die titel aandui, die laaste versameling van sy kortverhale wat voorheen in tydskrifte en dagblaaie verskyn het of ongepubliseer was.

Sy ongebundelde kortverhaal, “"Makhwibitsana"”, verskyn aanvanklik in "Die Huisgenoot" en word dan deur Abraham H. de Vries in “"Kort keur"” en “"Die Afrikaanse kortverhaalboek"” opgeneem. Hierdie verhaal is die Sotho-variasie van “"Rooikappie"”, waarin die hoofkarakter ’n seuntjie is, soos vertel deur die wyse ou man Oupa Maleka. Hy kry sy naam omdat sy ma altyd sy kop met rooiklei smeer en hy word gestuur om mieliekoppe vir sy ouma Koko te neem. Die wolf verlei hom en nadat die jagter vir Makhwibitsana en Koko red, vra Koko vir Makhwibitsana om die swart bok na die toordokter te vat, sodat hy die stat kan veilig maak teen die gevare van die bose. Van sy kortverhale word ook in ander versamelbundels opgeneem, waaronder “"Moderne Afrikaanse Verhaalkuns"” onder redaksie van F.E.J. Malherbe, “"Kortpad"” onder redaksie van F.V. Lategan, “"Wys my waar is Timboektoe"” onder redaksie van Hennie Aucamp en “"Vlugte"” van Sarel Marais. “"En Abel het ouderling gebly"” word opgeneem in “"Mooi loop"” en ook in “"Halfeeu"”, waarin P.G. du Plessis hoogtepunte uit die kortverhale in die eerste vyftig jaar van "Die Huisgenoot" saambundel. Hierdie verhaal is ’n karakterverhaal en beskryf hoe Abel deur ’n slim set eindelik daarin slaag om teen die gemeente se sin tog weer ouderling te word en dit te bly.

Hy skryf ook romans, met “"Moeder Poulin"” die hoogtepunt in sy oeuvre. Moeder Poulin is ’n ou Basotho-vrou wat vertel van haar lewe op die plaas saam met die blankes, waar sy help kinders grootmaak en ook in wedersydse liefde en respek met hulle verkeer. Die Anglo-Boereoorlog se lyding gryp egter in hierdie vreedsame bestaan in. Gedurende die oorlog toon Moeder Poulin groot integriteit en moed om die blankes se besittings te beskerm en waag sy selfs haar lewe om voortvlugtige Boere te verpleeg en die konsentrasiekamp te besoek om ook daar hulp te verleen. ’n Sterkpunt van die roman is dat handelinge van die karakters goed gemotiveer is in die karakteropenbaring. Die roman gee die wysheid van die Basotho weer in talle spreuke en lewenslesse, terwyl die vertelster-perspektief deurgaans volgehou word, sonder om voor die versoeking te val om ander gedagtes in haar mond te lê of haar as spreekbuis te gebruik. Dit is dan veral die selfopenbaring van die vertelster wat die verhaal ophelder. Hierdie roman verskyn aanvanklik in "Die Huisgenoot" as ’n vervolgverhaal en word ook in Ndonga vertaal. In “"Rabodutu die eensame"” word ’n wit baba deur sy sterwende moeder aan die sorg van ’n swart vrou toevertrou. Hy word alleen op ’n Bosveldplaas groot en sy swart voog en die hele swart gemeenskap voed hom op. Om verbastering te voorkom, help almal om vir Rabodutu ’n wit vrou te soek en die verhaal eindig dan met ’n dubbele huwelik. Hierdie roman ontvang in 1954 die W.A. Hofmeyr-prys. “"Kobus"” verskyn eers as vervolgverhaal in "Die Huisgenoot". Die hoofkarakter is die seun van ’n hoofman wat by blankes op Pietersburg gaan werk om ingelei te word in die leefwyse en gewoontes van die blankes. Hy maak die politieke botsings van die Eerste Wêreldoorlog en die Rebellie mee en ook die botsings tussen blank en swart. In sy inisiasieproses tree Kolom op as begeleier en inisieerder, terwyl Hendrik die enigsins patroniserende wit gesagsfiguur is wat Kobus se belange op die hart dra. “"Dillo"” vertel van ’n sendelingseun se daaglikse omgang met die Basotho, waarin laasgenoemde se geskiedenis, sprokies, liedere en verhale vertel word. Hierdie oordrag van die Basotho se kultuur het ’n groot impak op die seun se ontwikkeling as mens. “"Masilo se oorwinning"” vertel van die stryd tussen twee swart stamme en is in wese ’n avontuurverhaal.

“"Twee wêrelde"” beweeg weg van die wêreld van swart mense en beskryf die verdeeldheid onder Afrikaners tydens die Rebellie van 1914. Willie van der Merwe sluit aan by die regeringstroepe, maar sy suster Alie skaar haar aan die kant van die Rebelle en gaan woon in by oom Giel. Oom Giel se seun Hennie is ook ’n rebel. Fritz Lieb se ouers is Duitsers en hy word nie opgeroep nie, maar sluit ook nie by die Rebellie aan nie, sodat oom Giel se dogter Nellie hom as ’n verraaier beskou. Hierdie verhaal verteenwoordig ’n insinking in Franz se prosa.

Afgesien van sy skeppende werk in Afrikaans skryf hy dramas, prosawerke en leerboeke vir skoolgebruik in Noord-Sotho. Sy dramas, “"Maaberone"” en “"Modjadji"”, word aanvanklik in Noord-Sotho geskryf en word steeds beskou as besonder belangwekkende letterkundige bydraes in hierdie taal.“"Maaberone"” word deur G.M.M. Grobler en professor D.P. Lombard in Afrikaans vertaal. Hierdie drama beeld die konflik uit tussen ’n ouer en jonger generasie, met tema die tradisie dat die ouers die kinders se lewensmaats aanwys. In “"Modjadji"” is die hoofkarakter ’n bekende toordokter en reënkoningin in Noord-Transvaal, in wie die onsterflike gees-van-die-stam geïnkarneer is. Die toneelstuk is onderhoudende vertelling van die gegewe, maar mis die konflik in die handeling wat daarvan ’n werklike drama sou maak. Hy skryf verskeie leesboekies vir beginners in Sotho, insluitende “"Buka ea Bana"”, “"Menate"”, “"Matshelo"” en “"Phulamadibogo"”, en tree as regisseur op vir verskeie Basoetoe-skrywers se boeke. Uit Sotho vertaal hy “"Loflied van die Alskepper"”, wat in Desember 1950 in "Standpunte" verskyn. Verder stel hy vir Afrikaanse beginners ’n handleiding van Noord-Sotho op (“"Thellenyane"”, 1938), terwyl hy in “"Bantoestories uit die Transvaal"” (1930; saam met C.A. Hoffman) en “"Mooi loop"” (1956) verhale van verskeie skrywers saambundel waarin swart mense as motief verskyn.

Die G.H. Franz High School vir swart skoliere in Bochum in die Limpopo word na hom vernoem. In Vanderbijlpark word ’n straat na hom vernoem.




</doc>
<doc id="115106" url="https://af.wikipedia.org/wiki?curid=115106" title="Canon EF 200–400mm lens">
Canon EF 200–400mm lens

Die EF 200–400mm 4L IS USM Extender 1.4× is 'n EF-passing super telefotolens wat deur Canon Inc. vervaardig word. Dit is deel van die professionele L-reeks en funksioneer met die Canon EOS-lyn van kameras. Die EF 200–400mm lens beskik oor 'n ultrasoniese motor, beeldstabilisering en weerverseëling. Dit is die eerste en enigste EF-lens met 'n ingeboude verlenger.

In Februarie 2011 is aangekondig dat die EF 200–400mm 4L in ontwikkeling is, en 'n prototipe is tentoongestel by die 2011 CP+ handelskou. In November 2011 het Canon egter aangekondig dat die beskikbaarheid van die lens uitgestel is tot 'n latere, ongespesifiseerde datum. Die lens is  toe meer as 'n jaar later, in Mei 2013, vrygestel.

Alhoewel dit nie die eerste lens was wat toegerus is met 'n ingeboude tele-omsetter nie, 'n eer wat behoort aan die ouer Canon FD-passing 1200mm 5.6L 1.4× lens, is die EF 200-400 die eerste met die EF-passing, en die eerste om massaproduksie te ondergaan. Die verlenger, wanneer aangeskakel is, vermeerder die lens se fokus met 'n faktor van 1.4x, terwyl dit die lensopening met 'n enkele stop verminder; die verandering maak van die lens effektief 'n 280–560mm 5.6 lens. Die verlenger word geaktiveer en gedeaktiveer deur 'n meganiese skakelaar naby aan die lens se passtuk.


</doc>
<doc id="115107" url="https://af.wikipedia.org/wiki?curid=115107" title="Charles Fourie">
Charles Fourie

Charles J. Fourie is ’n Suid-Afrikaanse dramaturg. 

Charles Johannes Fourie is in 1965 in Potchefstroom gebore as een van drie seuns van ’n mynwerker. Sy broers is André en Pierre. Op Potchefstroom begin hy skoolgaan by die Laerskool Mooirivier. Die gesin verhuis gedurig wanneer die vader van werk verander en hy woon veertien verskillende skole by. Op laerskool wen hy op Potchefstroom op die Laerskool Mooirivier ’n eerste prys vir sy voordrag van “"Mabalêl"” en is hy op Randfontein hoofprefek en krieketkaptein. Hy woon die hoërskool op Beaufort-Wes by en daarna die Hoërskool Jan van Riebeeck in Kaapstad. In standerd nege verlaat hy die skool om op Odendaalsrus en Stilfontein op die myne te gaan werk, maar behaal dan sy matriek deur korrespondensie. Na matriek gaan hy terug na die myne toe, waar hy ’n ingenieurskursus voltooi. In Welkom werk hy ook op die myne en lê verkoelingspype ondergronds en doen isoleringswerk. Hy sit sy studies op Potchefstroom voort, eers aan die Technikon en dan aan die Potchefstroomse Universiteit vir Christelike Hoër Onderwys (tans Noordwes-Universiteit). Hy studeer aanvanklik onderwys, maar skakel gou oor na drama. Reeds as eerstejaarstudent in 1984 skryf en voer hy sy eerste toneelstuk op in die Windybrow-teater in Hillbrow in Johannesburg, naamlik “"Speel-speel"”. Die volgende jaar ontvang hy die Henk Wybenga-beurs vir toneelskryf, waarmee hy sy studie aan die PU vir CHO kan voltooi. In 1987 word sy “"Grot van die kaalkoppe"” met welslae by die Transvaalse Raad vir die Uitvoerende Kunste (TRUK) se Potpourrifees opgevoer. In 1984, aan die einde van sy eerste jaar op universiteit, trou hy met Isabel Mostert. Hulle skei tydens sy destydse verpligte dienspligjare, en in 1990 trou hy met die choreograaf Marlene Blom wat in 1996 in n motorongeluk saam met haar ouers sterf. Hy het ’n gestremde kind uit sy tweede huwelik, en in 2007 word sy seun gebore uit 'n verhouding met die akrtise Christine Truter.

Nadat hy (in 1987) en sy vrou gegradueer het, sluit albei as akteurs aan by die Streeksuitvoerende Raad vir die Kunste van die Oranje-Vrystaat (SUKOVS). Hy word opgeroep vir sy militêre diensplig, waarin hy hoofsaaklik draaiboeke skryf vir opleidingsfilms. Wanneer hy uitpasseer, begin hy heeltyds skryf en spits hom grootliks op die teater toe. In 1989 stig hy Kaap Teater Ensemble, ’n onafhanklike ad-hoc produksiehuis wat toneelaanbiedings opvoer by verskeie teaters in Suid-Afrika asook in die buiteland, veral Brittanje. Later verskuif die klem na aanbiedings by kunstefeeste soos die Klein Karoo Nasionale Kunstefees en Aardklop. Met elke produksie word ’n groep akteurs, ’n verhoogteks en regisseur as ensemble byeengebring om ’n gehalte toneelproduksie op die planke te bring. In 1990 stig hy Agterdeur / Backdoor Produksies en in 1992 word hy saam met Asjraf Jamal en André Roothman stigterslede van die teatergroep Network Theatre in Kaapstad, wat ten doel het om die jeug aan ’n teaterkultuur bloot te stel. Die Stigting vir Skeppende Kunste gee hom in 1992 ’n kwartaallikse bedrag om hom in staat te stel om hom vir ’n tyd heeltyds op sy skryfwerk toe te spits. Ná sy egskeiding in 1993 vestig hy hom teen Hangklipberg op Pringlebaai en hy trou met Marlene Blom, maar sy is in 1996 in ’n motorongeluk oorlede. In 1995 verlaat hy die land en gaan vir ’n ruk na Spanje, nadat hy ontmoedig is deur die teateropset in Suid-Afrika.

Hy is in 1993 in polemiek betrokke wanneer Andrew Nel beweer dat hy sy drama “"Vrygrond"” gebaseer het op ’n gelyknamige stuk van Nel wat uit 1979 dateer. Andries Oliphant vind dat dit op die oog af nie lyk asof die drama oorgeneem is nie, hoewel die dieper dramatiese patrone bykans identies is, terwyl Gerrit Olivier bevind dat daar geen wesenlike ooreenkomste tussen die stukke is nie. Die ooreenkomste wat daar wel is kan as niksseggend beskou word, terwyl Olivier aanvoer dat hy ’n lang lys wesenlike verskille kan noem. Die dramatiese situasie is ook in belangrike opsigte heeltemal verskillend.

Sy eie stukke word onder andere opgevoer tydens toneelfeeste en deur die streekrade en in die Markteater, die Nasionale Teater van Namibië en die Westcoast Ensemble in Los Angeles in die Verenigde State van Amerika. Hy besoek Engeland in 1996 om sy werk daar bekend te stel, waarna dit onder andere by die Soho-teater opgevoer word. Saam met die Britse toneelregisseur Jeremy Bond werk hy vanaf 2001 aan ’n internasionale teaterprojek, “"Stages International"”, waarin Suid-Afrikaanse en Britse teater mekaar ontmoet deur voorlesings uit van die voorste Suid-Afrikaanse dramaturge se werk in die Old Vic-teater in Londen. Gedurende 2001 bied hulle die program “A season in South Africa” in die Old Vic-teater aan, onder beskerming van Janet Suzman en die Suid-Afrikaanse Hoë Kommissaris. Gassprekers by hierdie geleentheid was onder andere Sir Antony Sher en John Kani. Tydens hierdie geleentheid word sy drama “"The lighthouse keeper’s wife"” opgevoer. In 2002 word sy drama “"Big boys"” opgevoer by die Warehouse-teater in Croydon en in 2006 word ’n produksie van “"The parrot woman"” by die Finborough-teater in Earl’s Court en in die Burton Taylor Studio in Oxford opgevoer, waarna dit ook toer na verskeie ander plekke in die Verenigde Koninkryk.

Deur die jare word sy werk deur verskeie instansies geldelik ondersteun, insluitende deur die South African Foundation for Creative Arts, die National Arts Council of South Africa, Business and Arts Africa, Lever Brothers, die Atheneum in Londen, Janet Suzman en die Wes-Kaap Kulturele Kommissie. Hy is ’n gereelde medewerker aan die kunsteblaaie van koerante soos "Mail & Guardian", "Die Burger" en "Sunday Independent" asook vir LitNet.

Hy skryf meer as veertig dramas, waaronder ’n hele aantal komedies asook ernstiger werke. Vir hierdie wyduiteenlopende dramas gebruik hy verskillende teaterstyle. Die individu se strewe na vryheid, selfontdekking, vrede maak met die self en omstandighede en sy voortdurende stryd die toekoms in, ten spyte van persoonlike pyn en verlies, word die spil waarom die dramas draai. Hy maak ook ruim gebruik van postmodernistiese tegnieke, veral deur met intertekstualiteit na ander werke te verwys en deur historiese gebeure nuut te interpreteer en voor te stel. Verskeie werke is klugtig of komedies van aard. Dit is egter sy meer ernstige werke waarmee hy sy grootste sukses behaal, waaronder “"Vrygrond"”, “"Demjanjuk"”, “"Braaivleis"”, “"Eiland"”, “"Vrededorp"”, “"Ella se perde"” en “"Agterplaas"”. Hierdie dramas behandel feitlik deur die bank kardinale sosio-politiese kwessies op vaardige wyse.

Klugtige en komiese werke sluit in “"Die crazer"”, “"Die eend"”, “"Don Gxubane onner die boere"”, “"Skattebol"”, “"Moerkind"” en “"Sonde met die biere"”. “"Die crazer"” sit Hans Christian Andersen se naakte keiser in ’n post-apokaliptiese wêreld, waar ’n dwelmverslaafde keiser en sy nar in die laaste dae van die Vyfde Ryk in ’n bunker wegkruip, soos in die laaste dae van Hitler in die Tweede Wêreldoorlog. Hierdie drama word in 1987 in die Staatsteater in Pretoria en in die Windybrow-teater in Hillbrow opgevoer. “"Die eend"” is ’n tragiese komedie gebaseer op Tsjechof se “"Die seemeeu"” en Tsjechof se drama en temas word in die verhaallyn geïntegreer, maar getransponeer na hedendaagse Suid-Afrika. Dit speel op ’n plaas af waar die aspirant-dramaturg Janneman hom verbeel hy is Anton Tsjechof. Sy meisie van die naburige plaas, Katrien, is bereid om die besoekende televisie-skrywer, Roy Ruiters, toe te laat om haar bed toe te vat in ’n poging om ’n aktrise te word. Roy se minnares, die reklame-aktrise Anna Omo, is egter nie van plan om dit te laat gebeur nie. Intussen moet Misoes, wat in die tyd van die Groot Droogte gebore is, wegkruip want die swart plaaswerker Gert Garries is verlief op haar. Haar ma, Soekie, gaan deur ’n krisis en word bronstig omdat haar lewe vervelig is. Intussen word Oompie dronk, eet mielies en herleef die slagting van Delville-bos terwyl hy rondstrompel. Die verliefde karakters sit eindelik in ’n boom, terwyl Tsjechof op soek is na sy alter ego, ’n jong dramaturg wat dreig om selfmoord te pleeg. Die drama word ’n satire op die Suid-Afrikaanse vermaaklikheidsbedryf en die moderne mens se beheptheid met kitsoplossings en glanspersoonlikhede. Op grond van “"Die eend"” is hy in 1991 ’n finalis vir die Amstel-prys as beste dramaturg en die drama debuteer in 1994 in die Staatsteater in Pretoria.

Die komedie “"Don Gxubane onner die boere"” tree in gesprek met Don Juan (ook Bartho Smit se “"Don Juan onder die boere"”), Don Quijote en die feëverhaal van “"Aspoestertjie"”, alles in ’n Afrika omgewing. Die swart Don Gxubane raadpleeg ’n sangoma om sy ware liefde vir hom uit te wys. Dan betree hy ’n plattelandse dorpie waar die verregse Andreas Halgryn die burgemeester is. Andreas se vrou Annemarie probeer selfmoord pleeg deur van hulle huis se dak af te spring, maar Don vang haar in sy sterk arms, waarna die twee blanke vroue, Annemarie en haar dogter Amour, handgemeen raak vir sy liefde. Don moet met hipnose later die dorp van hulle rassisme genees. Hierdie drama word in 1993 bekroon met die SAKRUK-prys vir beste nuwe toneelwerk en word in 1994 by die Kampustoneelfees en in 1995 by die Staatsteater in Pretoria opgevoer. “"Skattebol"” word in 1996 by die Klein Karoo Nasionale Kunstefees opgevoer. Dit is ’n verwerking van die verhaal van Johannes die Doper en Salomé en hy noem dit ’n spulse parodie gegrond op die gebeure wat tot die dood van Johannes die Doper gelei het. Die stuk bevat naaktonele van Salomé om die oordadige seksualiteit uit te beeld. “"Moerkind"” debuteer in 2001 en is absurde teater waarin ’n Kaapse fopdosser wat Marlene Dietrich naboots uitoorlê word deur ’n vrou. In 2013 debuteer “"Sonde met die biere"” by die KKNK. ’n Plastiese chirurg vra sy prokureursvriend om hom te help bepaal of die nuwe liefde in sy lewe regtig lief is vir hom. Hulle beplan ’n skyndood, met ’n testament waarin die toekomstige bruid niks erf nie. Intussen verdink die prokureur se vrou hom van ’n verhouding met sy buurvrou, waarna dit hoe later hoe kwater gaan.

Die res van sy oeuvre is meer ernstig van aard. Sy eerste drama, “"Speel-speel"”, word in 1984 by die Potchefstroom Universiteitsteater en die Windybrow-teater in Hillbrow opgevoer en is politieke kommentaar op die destydse driekamer-parlement. Hiervoor verwerf hy die Henk Wybenga-beurs vir toneelskryf. “"Grot van die kaalkoppe"” word in 1985 deur TRUK se Potpourri aanvaar vir opvoering en in die Staatsteater in Pretoria en die Windybrow-teater in Hillbrow opgevoer. Dit beeld op bisarre wyse uit hoe jongmense dissipline en gesag ervaar. Die grot is ’n heenkome vir drie adolessente wat ontsnap uit die verwoesting van die werklike wêreld en om die beurt kan nie een van hulle hoor, sien of praat nie. Hulle oorkom hierdie teisteringe deur die Niet, ’n gedissiplineerde aangang van ’n Oosterse mistisisme, wat niks is nie en terselfdertyd alles omvat. Deur die Niet kry hulle die krag van telepatie en ekstra-sensoriese persepsie.

“"Die papegaaivrou"” het sy eerste opvoering in Junie 1988 by die Dalro-teater in die Staatsteater in Pretoria en word ook in die Windybrow-teater in Hillbrow opgevoer. Die stuk speel af in 1900 tydens die Anglo-Boereoorlog in ’n konsentrasiekamp naby Bethulie in die Vrystaat. Hier word ’n Boervrou saam met haar papegaai aangehou. Sy word aangekla van moord nadat sy tussen die lyke van haar man en kinders gevind is. Die Engelse soldate skiet die ontstelde papegaai dood, sodat slegs sy koutjie oorbly. Die agtergrond word onthul in die gesprekke wat die vrou met haar hanskakie bewaarder voer. In haar gedagtes ontsnap die vrou egter saam met haar papegaai, terwyl haar bewaarder steeds gevange gehou word deur sy verlede. Op oorspronklike wyse belig Fourie hier die familiemoorde wat so endemies is in die Afrikaanse gemeenskap. “"Demjanjuk"” is gebaseer op die hofsaak van “Ivan die Verskriklike”, wat in die Tweede Wêreldoorlog die gaskamers in die Treblinka kamp beheer het. Veertig jaar later word hy gevang en verhoor, maar die aangeklaagde beweer dit is ’n geval van identiteitsverwarring. Hierdie drama debuteer in 1992 in die Kleinteater in Kaapstad en word in 2004 by die KKNK op die planke gebring.

“"Vrygrond"” word in 1993 vir die eerste keer in die Markteater in Johannesburg op die planke gebring. Dit speel af in ’n plakkerskamp, waar bruin Afrikaners ’n heenkome gevind het. Hoewel die karakters nie meer gebuk gaan onder apartheid nie, het hulle geen ekonomiese vryheid nie. Die tragedies agter hulle omstandighede, die onvermydelike konflik tussen die karakters, die kameraderie en ten spyte van die haglike omstandighede, die hoop, word skrynend uitgebeeld. Deurgaans speel die leë retoriek van die politici ’n ironiese teenstelling met die werklikheid soos dit in die drama afspeel. In 1992 wen hy die Amstel-prys as beste dramaturg vir “"Vrygrond"”, die eerste Afrikaanse drama waaraan hierdie prys toegeken word. “"Braaivleis"” is spesifiek geskryf vir opvoering by die 1995 Klein Karoo Nasionale Kunstefees op Oudtshoorn. Dit bestaan uit drie kort enkeldramas wat aan mekaar verbind word deur oorgangstonele waarin karakters in ’n koerant van mekaar lees. Die handeling speel telkens rondom die ritueel van vleisbraai af. Die eerste kortdrama vertel van ’n familiegeheim wat tussen ’n ma, haar seuns en die jongste skoondogter op die lappe kom; die tweede het ’n homoseksuele verhouding tussen vriende as tema en die derde vertel van ’n jong Afrikaner se ontnugtering met die eeuwending. Raakpunte tussen die dramas is dat die karakters moeg is vir mekaar en die wêreld waarin hulle is en die dramas word ’n aangrypende uitbeelding van morele verval en geweld en hoe die gesinslewe in die moderne samelewing gedisintegreer het.

“"Jobias"” is ’n moderne verwerking van die verhaal van Job in die Bybel, wat hierdie keer afspeel in ’n plaaswerkersgemeenskap. Oubaas het altyd na Jobias omgesien, maar gee hom dan oor aan Swerwer. Jobias verloor al sy besittings en kom in konflik met sy vrou, sy vriende en God in sy soeke na ’n antwoord. Die stuk is ’n moderne kommentaar op kwessies soos grondeienaarskap en die lot van plaaswerkers. “"Jobias"” debuteer in 1998 by die Kunstekaap in Kaapstad en word in dieselfde jaar by die KKNK opgevoer. “"Stander"” is gebaseer op die verhaal van die berugte André Stander, leier van die bankroofbende wat Suid-Afrika in die laat sewentigerjare op horings geneem het. Die aksie speel af in die laaste paar uur van sy lewe voordat hy deur polisie in Fort Lauderdale in Amerika doodgeskiet word. In hierdie eenmanvertoning word die karakter gedwing om sy storie oor en oor te vertel, terwyl hy simbool word van die bose en Azazel en die hotelkamer waar hy vasgevang is in die hel verander. Die akteur speel ’n groot aantal rolle wat insluit Stander en sy makkers, kollegas in die polisiemag en slagoffers van die Stander-bende. Die drama trek verskeie strominge saam en lewer veral sosiale kommentaar op die invloed van ’n heersende ideologie op individue se vorming. “"Stander"” debuteer in 1999 by die KKNK en beleef ’n lang speelvak in onder andere die Baxter Teater in Kaapstad. Dit word later verfilm, op M-Net uitgesaai en op DVD vrygestel.

“"Cussons se kombuis"” is ’n solostuk wat in 1998 by die KKNK debuteer. Hierin bou hy rondom ’n aantal van Sheila Cussons se gedigte ’n dramatiese struktuur wat haar werk en lewe belig. “"Eiland"” word eers in Engels opgevoer onder die titels “"Sodom"” en “"The lighthouse keeper’s wife"” en beeld verskeie mense se soeke na vryheid en ontvlugting uit. Die drama speel in die 1920’s op ’n eiland af, waar ’n vrou poog om van haar jaloerse man te ontsnap. Die eiland huisves ook ’n inrigting vir melaatses en ’n tronk vir geestelik gestremdes en misdadigers. Sy vind ’n sielsgenoot in die vorm van ’n swart, geestelik versteurde man, wat haar met sy poëtiese woorde aantrek. Die swart man het planne van sy eie om met ’n lendelam boot na die vasteland te ontsnap. Hierdie drama word verfilm en in 2005 gebeeldsend in KykNet se reeks “van die verhoog af”, op M-Net uitgesaai en op DVD vrygestel. Onder die titel “"Sodom"” is dit in 1998 ’n finalis vir die Fleur du Cap-prys vir die beste nuwe toneelstuk van die jaar, terwyl dit as “"The lighthouse keeper’s wife"” in 2008 die Maskew Miller Longman Drama Award verower.

“"Vrededorp"” neem ons terug na die 1994 verkiesing, waar diverse karakters met vrees die toekoms afwag terwyl hulle worstel met hulle eie persoonlike pyn en verlies. Die verlede speel ’n groot rol, soos die spoke van die oorspronklike Moslem-inwoners van hierdie voorstad wat verskuif is om plek te maak vir ’n suiwer wit gemeenskap, die Nazi konsentrasiekampe van die Tweede Wêreldoorlog en die vergrype van apartheid. Hierdie drama gebruik onder andere ook die tegniek van die teater van die absurde, waar die wag op niks uitloop nie. Die hoofkarakter is die werklose Bart Nel, wat duidelik intertekstueel ook van Van Melle se bekende roman betrek. Sy vrou is verwagtend en hy en ’n swart akteur (Zandile) repeteer aan sy weergawe van Beckett se “"Waiting for Godot"”, wat nou die vorm aanneem van twee boemelaars onder ’n boom wat probeer om ’n bierbottel met hulle tande oop te maak. Hierdie interteks word dus herskryf om van groter toepassing te wees op die Suid-Afrikaanse opset. Die verkiesing en die reg om te stem bring geen verandering in die vooruitsigte nie. Die intertekste en assosiasies wat daarmee getref word, is reeds duidelik uit die name van die karakters en die opvoering van Beckett se drama. Bart Nel is hier, soos in Van Melle se roman, ook ’n alleenstryder, “die laaste wit man in Vrededorp”. Die twee akteurs word omring deur ’n diverse groep. Daar is Morrie en Neels (soort Lucky en Pozzo-karakters), ’n Joodse vrou wat die Holocaust oorleef het en van alles foto’s neem, ’n aggressiewe Chinese buurman en Louw Groenewald en sy seuns. Bart Nel se vrou Emma is verwagtend (in aansluiting by die tema van wag op iets om te gebeur), maar die kind is gestremd en beland in ’n inrigting, tiperend van die lewe ná die demokratiese verkiesing. Hierdie drama word in 2004 bekroon met die Nagtegaal-prys vir nuutgeskrewe verhoogtekste en is vir die eerste keer in 2005 by die KKNK opgevoer.

“"Kurtz"” is die verhaal van ’n oud weermag-recce, wat glo hy is die gelyknamige karakter Kurtz van Joseph Conrad se novelle “"Heart of Darkness"”. ’n Jong uitgewer gaan soek na die enigmatiese oud-weermagsoldaat majoor John Milton Coetzee in Angola, nadat hy ’n obskure gedig in die pos vanuit Luanda ontvang. Teen die agtergrond van ’n post-apokaliptiese Suid-Afrika waar Afrikaans as taal gemarginaliseer is, en ’n groep neo-trekkers in die Noord-Kaap skuil, word Coetzee se verlede as soldaat blootgelê, asook sy planne om Suider-Afrika te bevry. “"Kurtz"” is in 2005, waar dit op die Aardklop Kunstefees op Potchefstroom sy buiging maak,  ’n aanspraakmaker op die AngloGold Ashanti Aardklop Smeltkroesprys. “"Ella se perde"” debuteer in 2007 by Hermanus se Kalfiefees. Dit vertel die verhaal van die aktrise Ella Gordon Dove Colston, wat in die 1920’s saam met ’n sirkus uit Skotland in Suid-Afrika aangeland het. Sy boer alleen op die plaas Karweiderskraal naby Caledon en word bekend as die “perdevrou van Overberg” as gevolg van haar liefde vir perde en honde. Weens haar homoseksuele oriëntasie word sy egter deur die gemeenskap uitgestoot. Die konflik in die drama spruit uit haar versoek aan die Morawiese priester om haar testament op te stel. Sy en die priester wissel dan menings oor die rol van diere in die hiernamaals en die sondigheid al dan nie van homoseksuele verhoudings. Die tema van die stuk is of God se liefde wyd genoeg is om honde, perde en lesbiërs in die hemel toe te laat. Die drama word ook by Aardklop opgevoer. Dit word later vir die radio verwerk en in 2014 oor Radiosondergrense uitgesaai. “"Agterplaas"” is in 2009 ’n finalis vir die Nagtegaalprys vir beste nuwe drama en is in 2010 op die kortlys vir die toekenning van die ATKV se prys vir dramatekste. Dit debuteer by die KKNK van 2011. Die drama beeld die lewe in ’n arm Afrikaner-huis uit en die drama word in die buitelug opgevoer, waar die gesin in ’n woonwa in Tannie Klets se agterplaas plak. Pa Frans en Ma Sannie is alkoholiste en werkloos en poog om op te hou drink. Sus Rachel het nie matriek nie en word deur ’n man met geld na die verderf gelok. Alle hoop is op Pietertjie, wat slim is en droom van universiteit. Hierdie drama bring die probleem van wit armoede en die gevolge daarvan in post-demokratiese Suid-Afrika onder algemene aandag. In 2012 word “"Agterplaas"” benoem vir ’n Fiesta-toekenning vir beste aanbieding en ook vir beste nuut geskepte Afrikaanse aanbieding. Die drama word ook tot rolprent verwerk vir KykNet.

Ander Afrikaanse dramas uit sy pen sluit in “"Ek is wat ek is"” (wat in 1985 in die Potchefstroom Universiteitsteater debuteer), “"Langs ’n spoorweg"” (wat by die Grahamstadse Kunstefees van 1985 debuteer), “"Ringe ringe rêrig"” (in 1986 opgevoer by die ATKV Kunsfees in Pretoria), “"Doedelmanse"” (in 1987 in die Blacksun-teater in Pretoria opgevoer), “"Hier’s Vannermerwe"” (wat sy debuut in 1988 maak in die Sand du Plessis-teater in Bloemfontein), “"Die groot vrot"” (in 1993 by die Grahamstadse Kunstefees opgevoer), “"Hier’s Vannermerwe II"” (met sy première by die KKNK in Oudtshoorn in 1996), “"My Verwoerd"” (in 2001 by die KKNK opgevoer), “"Stywe lyne"” (wat in 2003 by die KKNK debuteer), “"Tussen hemel en aarde"” (première in 2004 in die Stadskouburg in Hermanus) en “"Trourock"” (wat in 2005 by die KKNK debuteer).

Verder vertaal hy ook dramas in Afrikaans, insluitende die komedie “"Lawwe geluide"”.  Dit is ’n verwerking van Michael Frayn se klassieke klug “"Noises off"”, wat op sy dag aangewys is as komedie van die jaar in Brittanje. ’n Span akteurs repeteer aan ’n klug. In die eerste bedryf raak hulle regisseur al meer raadop, in die tweede bedryf sien die gehoor die dekor van agter af en beleef van agter die skerms hoe die stuk opgevoer word, terwyl die derde bedryf die slotopvoering van die klug is. Verskeie dinge loop op hoogs vermaaklike wyse skeef. Hierdie drama word in 2007 vir die eerste keer by die KKNK opgevoer. “"Die soet trane van Petrus Pansegrouw"” beleef sy première by die KKNK van 2012 in Oudtshoorn. Dit is ’n vertaling van Rainer Werner Fassbinder se “"Die Bitteren Tränen der Petra von Kant"” en handel oor die bepeinsings van ’n middeljarige man.

Hy skryf ook radiodramas. “"Praatmaar"” word in 2000 deur Radiosondergrense uitgesaai en verower in hierdie jaar die derde plek in die beginnerkategorie van die Sanlam en Radiosondergrense radiodramakompetisie. “"Beseringstyd"” word in 2004 uitgesaai en hierdie radiodrama word opgeneem in die versamelbundel “"Droomskip en ander radiodramas"”. Hierin worstel ’n rugbyspeler met liefdesprobleme wat sy spel beïnvloed en die sielkundiges se hulp word ingeroep. Die radiodrama “"Selfportret"” is nog nie uitgesaai nie. In 2012 is “"Offer"” een van die finaliste in Radiosondergrense en Sanlam se radiodramakompetisie. Die koue word hier regdeur die drama effektief as simbool gebruik, met die lewensverhale van die hoofkarakters wat afspeel in ’n koue tydperk in menseverhoudings in Suid-Afrika. Errol Hendriks is ’n aktivis in die apartheidsera en onder andere verantwoordelik vir die plant van ’n bom wat hom blind laat. Na jare keer hy terug na sy land vir heling en maak toevallig kennis met Japie van Blerk. Japie en sy suster Rachel het in ’n koue, liefdelose huis groot geword en Japie vermoor later vyf swart mense, waarna hy in die tronk op ’n eetstaking gaan. Lourens de Waal is as joernalis die blinde Errol se stok, wat vir Errol deur blootstelling aan die Van Blerk-gesin se situasie lei na insig en versoening, maar vir albei partye gaan dit gepaard met erge verlies en diep opoffering. Hierdie is ’n filosofiese drama oor sinlose geweld en verkragting wat die luisteraar laat dink oor wat was, wat is en wat nooit weer behoort te gebeur nie. Dit is veral die konsepte van wraak en vergifnis wat ondersoek word. “"Offer"” word in 2014 deur die Suid-Afrikaanse Akademie vir Wetenskap en Kuns bekroon met hulle Erepenning vir Radiohoorspele in Afrikaans. Die drama word ook op die verhoog opgevoer en debuteer in 2013 by die KKNK. “"Vergifnis"” wen in 2015 die jaarlikse Sanlam en Radiosondergrense se radiodramakompetisie. ’n Bejaarde vrou in ’n rolstoel lei ’n protesoptog van Touwsrivier na die Parlement in Kaapstad. Sy word gestoot deur ’n jong man wat haar in haar huis beroof het, sodat sy die toenemende misdaad en gebrek aan werksgeleenthede vir jongmense onder die regering se aandag kan bring. Al hoe meer mense sluit op pad by hulle aan.

“"Inferno"” (met ’n titel wat Dante se Goddelike Komedie in die herinnering roep en ’n reis deur die hel suggereer), is ’n radiovervolgverhaal wat in 2010 oor Radiosondergrense uitgesaai word. Hierin is ’n groep uiteenlopende speurders op die spoor van ’n ontwykende reeksmoordenaar. In 2013 word “"Purgatorio"” uitgesaai, ’n vervolg op “"Inferno"”. Verskeie van die karakters keer terug, insluitende die baasspeurder Frans Malan. Malan span saam met die polisiekaptein Marijke Louw om ’n moetie-moordenaar vas te trek.

Sy kortverhaal “"Nelson geniet Zanzibar"” word in die versamelbundel “"Vonkfiksie"” opgeneem en ander Engelse en Afrikaanse kortverhale verskyn in tydskrifte en die elektroniese media.

Hy skryf verskeie belangrike Engelse dramas. “"Big boys"” word tydens apartheid geskryf en is sterk protesteater. Die drama word die eerste keer in 1989 in die Markteater in Johannesburg opgevoer. Solomon, ’n swart plattelandse vegter in die politieke struggle en Solomon, ’n wit joller van Johannesburg wat gevang is vir dronkbestuur, beland in dieselfde sel. Reeds die gedeelde naam suggereer die gelykheid van de karakters, al is daar ’n groot verskil tussen hulle omstandighede en agtergronde. Hulle gesamentlike gevangeneming veroorsaak dat hulle ook op die persoonlike vlak met mekaar kontak moet maak. Die jong bruin polisieman wat hulle bewaak, worstel met sy teenstrydige gevoelens oor die aard van sy werk, wat hy tog ten alle koste wil behou. Benewens die politieke saambindingsfaktor probeer die karakters ook kulturele bande smee, maar daar is nie gemeenskaplike grond nie. In 1988 wen Fourie die Amstel-prys as beste dramaturg vir “"Big boys"” en hierdie drama kry ook twee AA Lewens / Vita-toekennings in 1989, vir beste nuwe drama en vir beste produksie van ’n nuwe drama. Hierdie drama word onder andere opgevoer in die Markteater in Johannesburg, die Nasionale Teater van Namibië, die Westcoast Ensemble-teater in Los Angeles in Amerika en die Warehouse-teater in Londen. In “"The parrot woman"” (Engelse vertaling van “"Die papegaaivrou"”), word ’n Afrikanervrou gevange gehou gedurende die Anglo-Boereoorlog. Sy raak verlief op haar Britse wag en die paartjie probeer ontsnap na ’n wêreld wat nie deur die afgryse van oorlog aangeraak word nie. In 1990 word “"The parrot woman"” aangewys as die beste produksie op die Grahamstadse Randfees en met die Standard Bank Kunsfeestoekenning vereer, terwyl dit in 1993 die Salpetersbekerkompetisie in Port Elizabeth wen vir beste opvoering, beste akteur en beste aktrise. Hierdie drama word ook opgevoer in die Markteater in Johannesburg, die Finborough-teater in Londen, die Burton Taylor Studio in Oxford en verskeie ander plekke in die Verenigde Koninkryk. Die dramaskets “"Cut ups"” debuteer in 1993 in die Riverside-teater in Kaapstad. Dit behandel die interaksie van broer en suster wat mekaar vir die eerste keer in agt jaar sien op die vooraand van haar troue. Hulle verlede word genadeloos oopgevlek. “"Crime babies"” debuteer in 1997 by die Markteater in Johannesburg. Dit is ’n verhaal uit die misdaadhel van die nuwe Suid-Afrika, met ’n blanke man wat wil wraak neem op die swart man wat deur regstellende aksie sy pos in ’n versekeringsmaatskappy oorgeneem het. “"Goddess of song"” vertel die verhaal van die swakste Amerikaanse opera diva ooit, Florence Foster Jenkins. Vanaf hierdie platform word die vrae rondom wat ware kuns is en ons persepsie van kunstenaars ontgin en speel die persoonlike ervaring af teenoor die kritici se menings. Hierdie drama debuteer in 1999 in die Kunstekaap in Kaapstad. “"Sodom"” of “"The lighthouse keeper’s wife"” is die Engelse verwerking van “"Eiland"”. Hierdie drama wen in 2007 die Maskew Miller Longman-toekenning Award vir die beste jeugdrama in Engels, nadat dit in 1999 in die Baxter-teater in Kaapstad vir die eerste keer opgevoer word en in 2001 voorgelees word in die Old Vic-teater in Londen.

In 2013 skryf Fourie die drama “"Happy"”, oor die lewe van Happy Sindane, wat in 2003 landswyd beroering veroorsaak wanneer hy beweer hy is ’n wit seun wat deur ’n swart gesin ontvoer is en toe moes groot word in ’n swart township. DNS-toetse bewys later hy is die seun van ’n Duitse man en sy huiswerker. In April 2013 word Happy se lewe beëindig wanneer hy in die nedersetting Tweefontein in Mpumalanga met klippe dood gegooi word. In die drama word Happy se soeke na identiteit, sy ouers en liefde uit sy perspektief uitgebeeld. Die drama speel af in ’n mengsel van Engels, Afrikaans, isiNdebele (Happy se huistaal) en ’n paar van die ander amptelike landstale, wat op sigself simbolies is van die soeke na identiteit. “"Wound"” debuteer by die Grahamstad Nasionale Kunstefees van 2014. Dit is die verhaal van twee gewonde mense wat op ’n speelse sadomasochistiese manier na heling soek, waarby die persoonlike sowel as die politieke landskap betrek word. Ander Engelse dramas uit sy pen sluit in “"Diesel and Dust"” (wat in 1990 op die Grahamstadse Kunstefees debuteer en later ook in die Kleinteater in Kaapstad opgevoer word), “"Rainbow Electric Roadhouse"” (in 1991 opgevoer by die Grahamstadse Kunstefees), “"Smiling Iona"” (wat in 1992 in die Rockspider-teater in Kaapstad debuteer), “"Mouthpieces"” (in 1994 in die Langstraat-teater in Kaapstad opgevoer), “"Here’s Vannermerwe"” en die Engelse weergawe van “"Stander"”, wat in 2004 in die Baxter-teater in Kaapstad debuteer.

Hy versorg in 2006 die versamelbundel “"New South African Plays"” (met dramas van Rehane Abrahams, Sibusiso Mamba, Ashwin Singh, Beverley Naidoo, James Whyle en Mike van Graan) wat in Brittanje gepubliseer word. Sy eie dramas, soos “"Big boys"” en “"The Parrot Woman"”, word ook gereeld in Brittanje opgevoer.

Verder vervaardig hy die kortfilms, “"A report after apartheid"” (in 1993 gebaseer op Kafka se “"Report to an Academy"”), “"The sandbox"” (in 1994 gebaseer op Edward Albee se “"The sandbox"”), wat nie uitgesaai word nie, en “"Desire"”, wat in 1996 by die Sithengi filmfees uitgesaai word. Vir televisie lewer hy ook werk. “"A reel life"” is ’n dokumentêre film oor Jana Cilliers se lewe en werk wat in 1997 oor SABC3 gebeeldsend word. Die televisiereekse “"Binnelanders"”, “"Unicity"” en “"Rubicon"” word ook deur hom geskryf. Hy skryf die draaiboek vir die Afrikaanse situasiekomedie “"Deeltitel Dames"”, wat in 2010 oor KykNet gebeeldsend word.





</doc>
<doc id="115108" url="https://af.wikipedia.org/wiki?curid=115108" title="Fort Napier">
Fort Napier

Fort Napier is 'n hospitaal in Napierville, Pietermaritzburg. Dit word gehuisves in 'n ou Britse fort geleë aan die suidwestekant van die middestad.

Die fort is op 31 Augustus 1843 gestig en was tot die uitbreek van die Eerste Wêreldoorlog die militêre hoofkwartier van die Britse troepe in Natal. Veral tydens die Anglo-Zoeloeoorlog, die Eerste Vryheidsoorlog en die Tweede Vryheidsoorlog was dit 'n belangrike militêre basis. 'n Militêre begraafplaas is gelyktydig met die fort se bou aangelê. In die 1890's is die St. George-kerk gebou ter herinnering aan die gesneuwelde Britse soldate. Tydens die Tweede Vrydheidsoorlog is die fort as militêre hospitaal gebruik. Met die jare is allerlei veranderinge aan die gebou aangebring. Die watertoring is egter deel van die oorspronklike gebou. Vanaf 1914 tot 1918 was die fort 'n interneringskamp vir Duitsers. Sedertdien word dit gebruik as 'n psigiatriese hospitaal.

Die fort is genoem van George Thomas Napier, die Kaapse goewerneur. In 1951 is die fort en die kerk tot gedenkwaardighede verklaar. In die Killie Campbell-biblioteek is 'n foto uit 1879 van die fort.



</doc>
<doc id="115109" url="https://af.wikipedia.org/wiki?curid=115109" title="Arthur Fula">
Arthur Fula

Arthur Fula (*16 Mei 1908, Oos-Londen – †17 Mei 1966, Johannesburg) was die eerste swart man wat ’n roman in Afrikaans publiseer. Fula was agt tale magtig en was ’n tolk in die magistraatshof. Sy werk word in onder andere Duits en Russies vertaal.

Arthur Nuthall Fula is op 16 Mei 1908 in Oos-Londen gebore as kind van Xhosa-ouers. In 1910 kom hy saam met sy gesin na die Witwatersrand, waar hulle in George Goch, naby Germiston, gaan woon. In hierdie hoofsaaklik Kleurling woongebied kom hy in aanraking met Afrikaans en leer dit vlot praat. Hy gaan skool by die Engelstalige "Siemert School for Coloureds" in Doornfontein waar hy die Vorm IV-eksamen slaag.

Later studeer hy by die Eurafrican Normal College, maar moet na drie jaar sy onderwysstudies staak weens finansiële probleme. In 1925 begin hy op die Wolhuter Goudmyn werk as hospitaalklerk en later as mynarbeider en vanaf 1930 is hy ’n mynarbeider op die New Pioneer Goudmyn. Na twee jaar ambagsopleiding werk hy vir sowat vyftien jaar as ’n meubelmaker by ’n meubelfabriek en wanneer hierdie besigheid tot niet gaan, bedryf hy sy eie kabinetmakery, wat ook onsuksesvol is. Intussen studeer hy Frans aan die Alliance Française. Hy neem ook aandklasse by die Priory of St. Johns en verwerf verskeie diplomas in eerstehulp, tuisverpleging en die voorkoming van ongelukke.

Sy laaste ongeveer twintig werksjare spandeer hy as tolk in die Johannesburg Magistraatshof. Benewens Xhosa as moedertaal is hy ook Afrikaans, Engels, Frans, Pedi, Sotho, Tswana en Zoeloe magtig en hy het ook ’n leeskennis van Nederlands.

Hy is getroud met Melita Mabel (nooiensvan onbekend) en die egpaar het sewe kinders. Op 17 Mei 1966 is hy in Johannesburg oorlede na ’n hartaanval.

Sy eerste skryfpoging is ’n novelle in Engels in 1947, maar hy slaag nie daarin om ’n uitgewer te vind nie. ’n Troosprys wat hy in ’n Afrikaanse essay kompetisie verwerf bemoedig hom om aan te hou en hy besluit om voortaan in Afrikaans te skryf. Hy is die eerste swart man wat ’n boek in Afrikaans publiseer en hy ondersoek veral die verderflike invloed van die stad op swart mense. Interessant genoeg gee nie een van sy Afrikaanse romans noemenswaardige uitdrukking aan die politieke werklikhede van apartheid en die rassespanning van sy tyd nie. Dit is natuurlik ’n ope vraag of ’n kritiese werklikheidsbeelding in sy romans nie in sy geval publikasie sou verhoed het nie. In hoe ’n mate sulke oorwegings die skrywer beïnvloed het is onbekend.

"Jôhannie giet die beeld" vertel die verhaal van twee swart mans van die Tshangaan-stam, Maringo en Karlos,  wat na Johannesburg (Jôhannie) kom om in die myne te werk. Hier ontmoet hulle verskeie belangrike karakters, wat verskillende aspekte van die stadslewe en moraliteit verteenwoordig. Khaifasi is simbool van die behoudende invloed van die ouer persoon wat geestelike leiding verskaf, Herculano is ’n misdadiger betrokke by diefstal en dranksmokkelary en Mronga is eienaar van ’n danssaal, simbool van die oorsprong van alle kwaad. Beide Maringo en Karlos swig aanvanklik onder die aantrekkingskrag van die “suksesvolle” rampokkers wat drank smokkel en danssale bedryf. Maringo besef egter die gevaar en bekeer hom, terwyl Karlos eindelik deur die polisie gevang word en in die tronk beland. Deur middel van hierdie roman wil die skrywer ’n duidelike boodskap gee om eerder die stad te vermy, waar bose invloede wag, en eerder te hou by die Christelike leefwyse en die stamtradisies. Rob Antonissen beskou die eenvoud van sy aanbieding as sy grootste verdienste, maar betreur dit dat die stad as die groot verleier nie werklik lewe verkry nie, terwyl die feit dat blankes skuld vryspring vir die verderf van die swart mense nie die totale werklikheid weerspieël nie. "Jôhannie giet die beeld" word in Duits ("Im goldenen Labyrinth" in 1956), Engels ("The golden magnet" in 1984) en Fins ("Kultaa ja kurjuutta" in 1960) vertaal. Volgens die "Zonk" tydskrif is dit ook in Sesotho en Zoeloe vertaal, maar dit kon nog nie bevestig word nie.

"Met erbarming, o Here!" beeld die lewe in ’n swart township naby Johannesburg uit en die stryd van die mense om erkenning en teen hulle tradisionele invloede. Die rol van godsdiens as behoudende faktor en die voogdyskap van blankes oor anderskleuriges is belangrike newe-temas in hierdie roman. Veral verdienstelik is die openbaring van die verhaal deur die karakters self en die beskrywing van die volksgebruike en taaluitdrukkings van die swart mense.

Verskeie van sy ander werke verskyn ook in Duits en Russies. Dit sluit kortverhale en gedigte in. Dr. Peter Sulzer vertaal vyf van sy gedigte en sluit dit in die versameling "Südafrikaner erzählen" (1963) in. Eugène Witkowski vertaal hierna die Duitse tekste in Russies. Sy kortverhaal "Dominee Kalashe" ("Pharrer Kalashe der Xhosa Lehrer") word in 1958 in Sulzer se versameling "Christ erscheint am Konge" en later in nog drie ander Duitse publikasies opgeneem. Sowat twee en twintig gedigte bestaan in Duits in Sulzer se ongepubliseerde studie "Südafrika im Spiegel der Afrikaans-Literatur". In hierdie werk staan hy sestien getikte velle papier aan Fula af en noem en bespreek ander werke van Fula wat slegs in manuskripvorm bestaan, soos die roman "Dogter van die Zoeloe" en twee kortverhale "Matsiliso van Phomolong" en "Ulindipisi" ("Die runderpes"). In 1957 bestaan volgens oorlewering twee verdere werke van Fula, naamlik "Die lotgevalle van ’n Naturelle-skrywer" en in Xhosa die verhaal "Lahliwe". Dr. Sulzer verklaar dat hy die manuskripte aan Fula terug gestuur het, maar geeneen van bogenoemde het ooit in Afrikaans verskyn nie.

Die Nasionale Afrikaanse Letterkundige Navorsingsentrum vereer hom postuum in 1998 deur ’n gedenkuitstalling en deur ’n borsbeeld van hom te maak en in die tuin van die sentrum op te rig.

Werke wat uit sy pen verskyn sluit in:






</doc>
<doc id="115110" url="https://af.wikipedia.org/wiki?curid=115110" title="Joha Fourie">
Joha Fourie

Joha Fourie (*1925, Bultfontein –) is ’n Afrikaanse dramaturg wat verskeie eenbedrywe en geleentheidsgedigte skryf. Sy is ook aktief in haar gemeenskap betrokke.

Joha Fourie is in 1925 op Bultfontein gebore en vestig haar later op Roodepoort. Sy is betrokke by verskeie organisasies en is onder andere ’n stigterslid en eerste sekretaresse van die Afrikaanse Randse Toneelorganisasie, asook stigter en voorsitster van die Roodepoort Uitvoerende Kunste Organisasie. Sy is ook bedrywig in die gemeenskapslewe en is onder meer medestigter van die Suiderkruisfonds.

As skryfster skryf sy talle geleentheidsgedigte en eenbedrywe. Haar eenbedryf "Die ‘E’ sonder die strepie" word deur P.J. du Toit en Temple Hauptfleisch opgeneem in die versamelbundel "Voetlig I". Lede van die blommerangskikkingsklub vergader en die onderliggende verhoudings en wedywering tussen hulle word geskets. "Mevrou die hoof se vrou" word deur Dalro gepubliseer.

Sy skryf ook die vollengte drama "Kruidjie-roer-my-nie", die ongepubliseerde eenbedrywe "Die ma-fias," "Constance Lingerie" en "Misdade van die vaders" en die operette "Die abnormale familie Retief".




</doc>
<doc id="115112" url="https://af.wikipedia.org/wiki?curid=115112" title="S.D. Fourie">
S.D. Fourie

S.D. Fourie is ’n Afrikaanse skrywer van romans en radiodramas, wat al die jaarlikse Radiosondergrense radiodramakompetisie gewen het. Die skrywer Jan Fourie is haar man.

Sophie Dorethea Lourens is in die Overberg gebore. Sy bly in Gansbaai en is getroud met Jan Fourie, skrywer van onder meer “"Wisselstrale oor die Sandveld"” oor die kus rondom Dangerpoint. Die egpaar het twee seuns en ’n dogter. Gesamentlik bedryf hulle die private Strandveld Museum op die hange van die see by Franskraal, waar onder andere die grootste versameling artefakte van die legendariese skip HMS Birkenhead aangetref kan word. Hierdie is een van die interessantste Suid-Afrikaanse skeepswrakke en is wêreldwyd bekend omdat die stranding daarvan in 1862 die reël neergelê het van “vrouens en kinders eerste”. Sy is ’n gekwalifiseerde toergids en saam met haar man bied hulle toere van die omgewing aan.

In 2004 debuteer sy as skrywer van radiodramas toe haar “"Roep van die potjieriet"” die derde plek in die kategorie vir beginners behaal in die RSG-Sanlam Radiodramakompetisie. Sy verower in 2008 die eerste prys in die kategorie vir gevestigde skrywers in hierdie kompetisie met “"Droomskip"”. Hierdie radiodrama word opgeneem in die versamelbundel “"Droomskip en ander radiodramas"”. Dit behandel ’n groep mense op ’n afgeleë ghwano-eiland wat deur ’n ongeluk gekonfronteer word, waardeur hulle onderlinge verhoudings en drome in die kalklig geplaas word. Op die eiland is elkeen so op hulleself aangewese dat hulle figuurlik eilande word, met die hoop dat die droomskip hulle sal kom haal en na hulle drome toe vat. Die hoofman Elias en sy vrou Annie dryf in hierdie verlatenheid uitmekaar. Hulle dogter Sophie is verlief op die werker Daantjie, wat saans sit en gedigte skryf om sy verlange te probeer verwerk. Kat is heldersiende en in sy nagmerries sien hy die spookskip, die Vlieënde Hollander. Coen droom van die Birkenhead wat meer as honderd jaar gelede gestrand het se goud, wat hy glo op die eiland begrawe is. Een stormnag is die vistreiler Gelderland by die eiland in die moeilikheid en almal probeer help. Kat glo dit is die spookskip wat hom kom haal en hy verdrink saam met die drie vissers op die Gelderland. Voor hy sterf sê hy vir Coen dat hy daardie nag sy goud sal kry en Coen oorleef die storm, met die lewe wat sy goud is. Elias en Annie besef weer wat hulle in mekaar het en Daantjie skraap eindelik genoeg moed bymekaar om vir Sophie te sê dat hy verlief is op haar. “"Helderfontein"” word in 2011 uitgesaai. Die storie gaan rond dat op Helderfontein ’n ongetroude meisie is wat meer as dertig jaar gelede in die kontrei oorlede is, waarna gerugte van ’n singende spookvrou die rondte doen. Die skrywer Jehan en sy neef Koos gaan in die nag op soek na hierdie meisie met die stem van ’n engel. Jehan pluk jasmyn en kanferfoelie vir haar hare en sy nooi hom om heelnag met haar te dans, maar dan word Jehan op geheimsinnige wyse geskiet deur ’n antieke voorlaaier. Die geskiedkundige radiodrama “"John Birkenhead"” wen in 2012 die derde prys in die RSG-Sanlam Radiodramakompetisie. Die troepeskip HMT Birkenhead vertrek vroeg in 1852 vanaf Cork na Algoabaai. Aan boord is tien regimente, vroue, kinders en agt trommels goud, wat as soldy vir die soldate bedoel is. Op 26 Februarie 1852 strand die skip by Danger Point, maar daar word vandag nog gewonder oor wat van die goud geword het.

Haar eerste roman is “"Die lanternswaaier"”, ’n historiese liefdesverhaal wat in die laat negentiende eeu in die Strandveld afspeel. Die Noorweegse bark Galera strand op ’n stormnag op die riwwe tussen Dyer-eiland en Geraamtebaai nadat hulle ligte op die strand gesien het. Dit was ’n lantern wat geswaai is deur Sophie Lourens in opdrag van haar pa. Die lantern laat die skepe veilig voel, maar as hulle nader kom strand hulle teen die doodsgevaarlike riwwe, waarna die strandjutters die goedere en hout van die gestrande skepe buit. Die erg beseerde Robert MacFarlane, kaptein van die Galera, beland dan by Sophie aan huis en word versorg deur haar en tant Sefietjie, die plaaslike vroedvrou en natuurgeneser. Die verhaalgegewe is gegrond op ’n ware verhaal en munt uit in sy deeglike navorsing van die geskiedenis en die mense van die tyd met hulle gebruike en bygelowe. Hierdie boek word in Nederlands vertaal en op Radiosondergrense voorgelees.“"Die dooies leef"” is ’n vervolg van “"Die lanternswaaier"” en neem Sophie Lourens se verhaal verder, maar hierdie keer maak die leser ook kennis met haar agterkleindogter, Hanna Bagiano. Hanna is ’n navorser en skrywer wat die kultuurhistoriese geskiedenis van die Strandveld navors en so onverwags by haar eie familie se geskiedenis betrek word. Drie vroue uit verskillende generasies vertel dan die verhaal, naamlik Sophie en haar dogter Maryna primêr deur middel van hulle dagboeke en Hanna in die hede. Dit is drie uiteenlopende karakters wat aan die woord kom en hulle eiesoortigheid gee dan ook ’n wye perspektief op die familiesage en die tragedies, romanses, legendes en klaarblyklike vloek wat op die familie rus. Deur die verweefdheid van hulle verhale word die dooies inderdaad figuurlik weer lewend, in aansluiting by die titel. Dit is ’n meesleurende verhaal met ’n onverwagte kinkel.

Saam met haar man skryf sy ’n aantal streeksboeke, insluitende “"Duskant die duine"” (met ’n aantal stories rondom die mense en gebeure van hierdie kontrei, waaronder haar man se ooggetuieverslag as kind van die herwinning van die gestrande skip “City of Lincoln” in 1946), “"Kare Nawa, Namibië"” en “"Kersklokkies oor Branderbaai"”. Gesamentlik gee hulle ook die “"Laerskool Gansbaai gedenkblad 1906–2006"” uit. Haar kortverhaal “"Luitjie se vloek"” word deur Abraham H. de Vries in die versamelbundel “"Uit die kontreie vandaan"” opgeneem.




</doc>
<doc id="115113" url="https://af.wikipedia.org/wiki?curid=115113" title="Calman Lion Cachet">
Calman Lion Cachet

Kmdt. Calman Efraim Lion Cachet (Philipstown, Kaapkolonie, 24 Mei 1878 – plaas Ruiterskraal, distrik Steynsburg, Kaapkolonie, 13 Augustus 1901) was ’n belowende teologiese student van sy vader, prof. Jan Lion Cachet, aan die Teologiese Skool Burgersdorp ten tyde van sy dood in die ouderdom 23 jaar tydens die Tweede Vryheidsoorlog. 

Prof. Cachet was drie keer getroud. Sy eerste huwelik was in 1868 op Burgersdorp met Zwaantje Postma (oorlede 1875), oudste dogter uit ds. Dirk Postma se derde huwelik, op 11 Februarie 1850 met Ida Sijpkens (†30 Maart 1857). Die twee kinders uit hierdie huwelik is jonk oorlede. In 1877 trou prof. Lion Cachet met Catharina Viljoen (oorlede 1885), dogter van sy kollega ds. P.J. Viljoen, emeritus-predikant van Colesberg. Twee seuns en 'n dogter is uit dié huwelik gebore, van wie Calman die oudste was. Die ander twee kinders was Petrus en Anna Mirjam (getroude van Van der Walt). In 1889 trou prof. Lion Cachet op Venterstad met Martha Sophia Viljoen (oorlede 1939), 'n niggie van sy tweede vrou en dogter van Francois Jacobus Viljoen. Uit dié huwelik is 'n seun, Francois Nicolaas, en 'n dogter gebore. Dié dogter, Rachel Aletta, is later getroud met prof. J.C. van Rooy van Potchefstroom.

Genl. P.H. Kritzinger, onder wie Calman Lion Cachet geveg het, is op 13 Augustus 1901 beslis verslaan op die plaas Ruiterskraal tussen Steynsburg en Venterstad. Die generaal het ternouernood ontsnap, maar Lion Cachet, bevelvoerder van Kritzinger se verkennerskorps, en nog ’n kommandant het gesneuwel. Kmdt. J.L.P. Erasmus, 'n Transvaalse prokureur, is gevange geneem en na Indië verban en kapt. D. Scheepers is ernstig gewond. 'n Groot getal burgers is gewond of gevange geneem.

Die voorval het plaasgevind toe Engelse vliegkolonnes besig was om Kritzinger met 'n groot dryfbeweging noordwaarts uit die Suurberge te verdryf. Nadat kol. E. Crabbe dae lank op Kritzinger se spoor was, het Kritzinger laer opgeslaan op Ruiterskraal. Die middag teen tweeuur het 'n vars vliegkolonne onder kol. G.F. Gorringe onverhoeds op Kritzinger se laer met grofgeskut toegeslaan. Ná 'n hewige geveg het die kommando op die vlug geslaan en is tot laataand agtervolg. Kritzinger, kmdt. Louis Wessels en 'n klompie burgers het in die donker ontsnap. Twee dae later het hulle die Oranjerivier oorgesteek nadat hulle 48 uur in die saal was.

Toe kmdt. Erasmus in 1903 uit ballingskap terugkeer, het hy 'n brief aan prof. Lion Cachet geskryf om hom te vertel hoe sy seun gesterf het. Die brief met 'n skets van die slagveld het in besit gekom van Miriam Coetzee van Potchefstroom, prof. Lion Cachet se laaste oorlewende kleindogter. Daarin skryf Erasmus dat hy Calman “die dag tydens die geveg in diepe bepeinsing sien sit het, iets wat by hom geheel ongewoon was in sulke omstandighede”. Twintig minute later het hulle oor 'n leegte gevlug terwyl die vyand nog buite sig agter 'n rantjie in 'n geveg met hul agterhoede betrokke was. Hy en 'n paar burgers het 'n doringdraadheining genader toe Calman links in sy saal omdraai om agtertoe te kyk. 'n Koeël het hom bokant die linkeroog getref terwyl hulle nie eens naby die geveg was nie. Hy het uit sy saal geval, sowat 10 tree van Erasmus af. Erasmus het na Calman gery en sy kop opgetel. Dit het gelyk asof hy dood was. Dit was 'n “flou koeël” wat hom getref het en moes van 'n groot afstand geskiet gewees het, want dit het net die skedel binnegedring. Omdat die Engelse op hulle was, kon Erasmus net Calman se saal oor hom gooi en sy beursie, sakboekie en rewolwer neem voor hulle verder gevlug het. 'n Halfuur later is Erasmus gevange geneem toe die Engelse hulle omring het. Hulle is langs dieselfde weg terug as wat hulle gevlug het en het stilgehou op die plek waar Calman geval het. Hy was nie dood nie, maar bewusteloos. Die Engelse aanvoerder, sers.maj. A. Young, het hom op versoek van Erasmus na 'n opstal gestuur om verpleeg te word terwyl 'n paar burgers stapels klippe gepak het op die plek waar hy gelê het. In die brief het Erasmus onder meer geskryf: "Omtrent zijne populariteit wensch ik slechts dit te zeggen dat hy algemeen deur ons bemind werd. Ter eere van hem moet gezegd worden dat hij een buitengewoon dapper en verstandige krijgsman was.”

Maria Strydom het Calman in die plaashuis op Ruiterskraal verpleeg is. Hy is kort daarna oorlede en op Ruiterskraal begrawe. Ná die oorlog is sy stoflike oorskot op Steynsburg herbegrawe. 

Die uitwissing van Kritzinger se kommando op Ruiterskraal het 'n einde gebring aan sy aandeel aan die oorlog in die Kolonie. Ná 'n mislukte poging om die Kolonie weer in September 1901 saam met genl. J.C. Smuts binne te val, het Kritzinger die Kolonie weer in Desember binnegeval, maar hy is naby Hanoverweg ernstig gewond en gevange geneem toe hy 'n blokhuislinie probeer oorsteek het.

Erasmus het ná die oorlog sers.maj. Young versoek om kmdt. Lion Cachet se persoonlike besittings en rewolwer aan die familie as aandenking terug te besorg. Tydens die Simboliese Ossewatrek van 1938 is die stapel klippe wat die burgers gepak het, hernu. Op 15 Augustus 1967 is 'n gedenkteken van klip en 'n gedenkplaat op dieselfde plek opgerig. Die monument is onthul deur Lettie van Rooy, die enigste oorlewende suster van kmdt. Lion Cachet. Sy was die eggenote van prof. Joon van Rooy, in lewe rektor en kanselier van die Potchefstroomse Universiteit.

Nadat die Teologiese Skool begin 1905 na Potchefstroom verskuif het, is die Studentemonument daar opgerig ter nagedagtenis aan die studente en oudstudente van die Teologiese Skool wat in die oorlog gesneuwel het. Buiten Lion Cachet was dit Karel David Coetsee, Jacob Philippus Maré (sy halfsuster was Sarie Maré oor wie die liedjie Sarie Marais handel), Johannes Abraham Venter en Jan Christoffel Kruger, ook almal met die rang kommandant. By die onthulling daarvan het prof. Ferdinand Postma gesê dit sal 'n talisman wees wat vloek of seën sal uitspreek as die volk dié gestorwenes ooit vergeet.



</doc>
<doc id="115114" url="https://af.wikipedia.org/wiki?curid=115114" title="Marius Gie">
Marius Gie

Marius Gie ( 25 Oktober 1915 – 27 November 1972) was die skrywersnaam van Martha Gieseke, ’n Afrikaanse skrywer van romans en kortverhale.

Martha Charlotte Vorster is op 25 Oktober 1915 in Boksburg in Transvaal gebore as een van vier kinders, twee seuns (Johannes Petrus en Jacobus Albertus) en twee dogters (sy en haar suster, Veronica). Haar pa was Johannes Petrus Vorster en haar ma Charlotte Elizabeth van der Wath. Haar eerste onderwys ontvang sy op Breyten en Ermelo, maar keer dan in 1925 saam met haar gesin terug na die Witwatersrand, waar sy in 1932 aan die Hoërskool Helpmekaar matrikuleer. Hier oefen Eitemal as onderwyser ’n groot invloed op haar uit. Van kleinsaf het sy ’n groot belangstelling in musiek en ná skool bekom sy in 1933 haar musiekonderwysdiploma. Sy speel die klavier en stig saam met haar broer Johannes, wat die tjello speel, en haar suster Veronica, ’n violiste, ’n musiektrio wat gereeld in die openbaar optree. Haar broer Johannes vertrek na Londen in Engeland om daar as persfotograaf te werk en sy en haar suster volg hom in 1936 daarheen sodat hulle verder in die Koninklike Akademie in die musiek opgelei kan word. Hiervandaan onderneem sy op haar eie ’n reis na Duitsland waar sy veral die suide van die land verken en met die Swartwoud, Beethoven se Bonn, Heidelberg en Baden kennis maak. Haar 21e verjaarsdag vier sy in Skotland en keer dan in Januarie 1937 terug na Suid-Afrika. Vroeg in 1938 trou sy met die argitek Frederick Wilhelm Herbert Gieseke en ’n dogter, Martha, word uit die huwelik gebore. Met die koms van die Tweede Wêreldoorlog sluit haar man by die weermag aan en word dan in Europa vasgevang, vanwaar dit onmoontlik is om terug te kom. In hierdie tyd verhuis sy saam met haar ouers na ’n plaas in die Carolina-distrik, waar sy die stilte en tyd benut om haar eerste kortverhale te skryf. Eers in 1948 keer haar man terug uit Europa, dieselfde jaar waarin haar dogter polio opdoen in die destydse epidemie. Sy moet hierna noodgedwonge baie skryf om te poog om so geld in te samel om die mediese onkoste te dek en weer opnuut saam met haar man ’n bestaan uit te kerf. Nadat haar dogter universiteit agter die rug het, word haar man ernstig siek en is sy die enigste broodwinner. Sy is op 27 November 1972 oorlede.

Van haar agste jaar maak sy rympies en skryf feëverhale. Reeds op vyftienjarige ouderdom skryf sy ’n riller en daarna ook etlike gedigte, wat sy op ryper ouderdom vernietig. Sy skryf onder die skuilnaam Marius Gie.

In 1941 verskyn haar eerste kortverhale in "Die Brandwag" en "Die Huisgenoot". "Sannie se ontdekking" verskyn in 1944 in "Die Huisgenoot" en word deur Daniel Hugo in die versamelbundel "Tydskrif 2" opgeneem. Dit is die verhaal van ’n jong vrou se gehegtheid aan haar motorkar en haar vindingryke pogings om dit te behou.

In 1945 volg haar eerste roman, "Haar genooides", waarin die rasseprobleem behandel word.

In Julie 1947 wen sy "Die Huisgenoot" se prys vir die beste kortverhaal van die maand vir haar verhaal "Die brand". Terselfdertyd verskyn die vervolgverhaal "Almeloo" van haar ook in hierdie tydskrif. Hierdie verhaal is die enigste vervolgverhaal in die geskiedenis van "Die Huisgenoot" wat op versoek van lesers ’n tweede keer geplaas is. Hennie Aucamp beskou hierdie verhaal as een van die beste voorbeelde van Neo-Gotiek (die oorvloedige gebruik van geheimsinnige, spookagtige en bonatuurlike elemente soos vampiere, spoke en spiritisme) in ons letterkunde. Die roman speel op ’n afgeleë plaas af waar ’n pas getroude jong vrou se lewe versuur word deur ’n gemene skoonmoeder. Kobie du Plessis trou met Nathan Riemstra, maar wanneer sy op die plaas Almeloo aankom, vind sy dat haar man te bang was om sy ma van die troue te verwittig. Nou is hulle beide niks meer as bediendes op die plaas nie. Dan is daar ook nog die swaksinnige kind wat in ’n buitegebou weggesteek word. Hierdie verhaal word later in boekvorm gepubliseer.

In "Die geheimsinnige mnr. Smit" ontferm die welsynwerkster Yvonne Meyer haar oor die verwaarloosde mnr. Smit en dit het verrassende gevolge.






</doc>
<doc id="115119" url="https://af.wikipedia.org/wiki?curid=115119" title="Pierre Fourie">
Pierre Fourie

Pierre J. Fourie (* 23 Junie 1917, Dordrecht - † 28 November 1982, Randfontein) was ’n Afrikaanse skrywer en onderwyser. Fourie debuteer aanvanklik as 'n kortverhaalskrywer vir tydskrifte, maar begin mettertyd ontspanningslektuurromas skryf. Sy romans is meestal histories van aard en hy skryf onder meer oor die ou Kaapse tyd, die goudstormloop van die 1800's en die kultuur en leefwyse van die swart bevolking van Suid-Afrika. Hy publiseer ook die "Kavalier"-reeks wat oor die Anglo-Boereoorlog handel vir die jeug. Hy skryf onder sy eie naam, sowel as die skuilname Louis Joubert, Engela Karstens en Suzanne Pienaar.

Pierre Johann Fourie was op 23 Junie 1917 op Dordrecht gebore en word groot in Oos-Kaapland. Hy ontvang sy skoolopleiding op Elliot en George. Hierna studeer hy verder aan die Universiteit van Stellenbosch, waar hy uitblink as hokkiespeler en provinsiale kleure verwerf en in 1945 die Maties se Intervarsity-dirigent is. Later is hy skeidsregter en keurder vir drie rugbybonde op skoolvlak. Hy behaal in 1946 die M.Ed.-graad met ’n verhandeling oor "Tikskrifonderwys in Suid-Afrika" en in 1950 die D.Ed.-graad met ’n proefskrif oor "Die onderwys van snelskrif in Suid-Afrika: ’n kritiese studie" aan die Universiteit van Stellenbosch.

Op verskeie plekke in die Kaapprovinsie en die Oranje-Vrystaat gee hy onderwys en op ’n jeugdige ouderdom word hy aangestel as hoof van die Middellande Hoër Handelskool op Cradock. Daarna word hy aangestel as departementshoof vir die opleiding van onderwysers aan die Kaapse Tegniese Kollege. Later is hy verbonde aan die Hoër Handelskool in Krugersdorp, maar hy bedank uit die onderwys in 1959 om hom toe te spits op sy vrugteboerdery buite Krugersdorp.

In 1963 begin hy egter weer skoolhou by die Tegniese Hoërskool Jan Viljoen in Randfontein, waar hy aan die einde van Oktober 1977 aftree. Hy speel ’n groot rol in die Afrikaanse kultuurlewe en staan bekend as die vader van die volkspele in Kaapland, terwyl hy ook as koor- en orkesleier baie welslae behaal. As stigterslid is hy medeverantwoordelik vir die Middellandse Kunswedstrydvereniging en hy dien ook op een van die komitees van die Publikasieraad.

In 1945 trou hy met Catharina Engelbrecht van Cradock en uit hierdie huwelik word twee seuns gebore, Pierre en Elbré.

Vir die laaste tien jaar van sy lewe is hy getroud met Toetsie en hulle woon in hulle aftreehuis in Greenhills in Randfontein.

Hy is op 28 November 1982 aan ’n hartaanval oorlede.

Aanvanklik skryf hy verhale vir tydskrifte, maar na 1960 begin hy meer ernstig skryf aan ontspanningslektuur. Twee van sy boeke, "Die Kavaliers" en "Die Kruger miljoene", word ook verfilm. Verskeie van sy werke is romans teen ’n historiese agtergrond.

"’n Lelie van die Laeveld" (1966) speel in die 1890’s in die Laeveld af, in die tyd van die goudstormloop. Daar is vele karakters, onder andere die geneesheer Daan Roos, besiel met ’n ideaal vir hierdie land, en die minsame natuurkind Bokwa Scholtz, wat sal veg tot die bitter einde as gevaar sy lelie bedreig.

"Die nagwind ween" is ’n verhaal oor die verskrikking van die St. Bartolomeusnag in Frankryk, toe die Protestante op groot skaal uitgemoor is.

Die Ou-Kaap is die tema van etlike romans. "Die goue sleutel" (1967) is ’n ou Kaapse verhaal. Danie Rossouw kan nie glo dat hy die markies se dogter Mariette in die Kaap sou aantref nie, na hulle mekaar in Frankryk een keer as jong kinders raak geloop het. In die Kaap word sy gevange gehou en Danie vind uit dat die revolusionêre bewind in Frankryk die goue sleutel om haar nek wil bekom, ongeag die koste. Wat hy nie weet nie, is dat haar vader in Frankryk in die martelkamer lê, omdat die bewindhebbers wil weet waar die goue sleutel en sy dogter is. "Uur van vergelding" (1970) is ’n ou Kaapse verhaal. Henri du Plessis keer van Europa na die Kaap terug wanneer hy hoor dat sy vader deur die jong Willem du Bruyn in ’n swaardgeveg gewond is. Familie-eer bepaal dat hy op sy beurt vir Willem tot ’n tweegeveg moet uitdaag. Hierdie tweegeveg vind egter nie plaas nie en daar is verskeie aanslae op die lewens van Henri en sy vader. Om sake te bemoeilik is Henri se jong sussie Anne-Marie verlief op een van die Du Bruyn-broers, Dirk. Hy raak self verlief op Rita, wat ook in die Du Bruyn-kamp is. Eindelik besluit Henri dat die uur van vergelding aangebreek het. Hy skryf ook speur- en spioenasieverhale.

"Nag bring die onheil" (1976) is ’n spioenasieverhaal in die Klub 707-reeks. Daan Uys tref vir Alice Whittaker dood in haar woonstel aan. Dit is duidelik dat sy kort tevore gesterf het en hy kom gou agter dat hy nie die enigste lewende persoon in die woonstel is nie. "Die raaisel van Rooikrans" (1976) speel in 1838 af. Herhaalde strooptogte word op Rooikrans in die Worcester distrik uitgevoer en Petra Marais is seker dit is die werk van iemand wat hulle finansieel wil verwoes, maar sy weet nie waarom nie. Haar pa, André Marais, kan weens ’n beenbesering nie sake op die plaas hanteer nie en Petra moet hierdie taak op haar neem. Eindelik kry sy ’n vreemdeling om haar te kom help, waarna die poppe begin dans.

Die kultuur en leefwyse van die swart mense word in etlike romans uitgebeeld en hierdie boeke word gereeld deur die Departement vir Bantoe-onderwys voorgeskryf. Hierdie verhale sluit in "Chilembe en die slawehandelaars", "Mkhono", "Die avonture van Matembe", "Dayama" en "Duma" .

Onder sy jeugverhale is dit veral die reeks oor die Kavaliers wat tydens die Anglo-Boereoorlog afspeel wat bekend word. "Die kavaliers: Die verhaal van ’n honderd ruiters" word in Engels vertaal as "The cavaliers". Ander verhale in hierdie reeks is "Die kanonne", "Die kartetse" en "Die kolonel".

Verskeie vervolgverhale van hom verskyn in koerante en tydskrifte, insluitende "Sabotasie" in "Die Brandwag", "Skimme oor La Rochelle" in "Pronk", "Lanzerac se baas" in "Uitspan", "Die goue nimf van Batavië" in "Pronk", "U swaard asseblief Mademoiselle" in "Uitspan", "Die goue swaard" in "Rapport", "Nag bring die onrus" in "Brandwag" en "Jagstories" in "Trompie". Sommige hiervan word later in boekvorm uitgegee.

Hy skryf ’n groot aantal verhale saam met sy lewenslange vriend, Carlos Pienaar, ’n neef van Sangiro. Hierdie boeke verskyn onder die skuilname Louis Joubert, Suzanne Pienaar en Engela Karstens.

"Gewaagde wraak" verskyn onder die naam Suzanne Pienaar. ’n Geselskap soek na juwele wat na bewering deur ’n seerower in ’n grot aan die Weskus versteek is. Die diepseeduiker Karel van Graan sterf tydens die soektog en sy verloofde, Cynthia Marais, vermoed dat dit nie ’n blote ongeluk was nie. Sy is die sekretaresse van Allan Hammond, een van die soektog se finansiers wat ook op haar verlief is. Allan se optrede is vir haar verdag. Cynthia besluit om Karel se dood te wreek en sy vertel speursersant Pieterse in ’n brief van haar vermoedens. So begin die polisie se ondersoek en Cynthia se onafhanklike ondersoek. Nog ’n moord word gepleeg en iemand probeer ook om vir Cynthia te vermoor.



</doc>
<doc id="115120" url="https://af.wikipedia.org/wiki?curid=115120" title="Canon EF 100–400mm lens">
Canon EF 100–400mm lens

Die EF 100–400mm f/4.5–5.6 L IS USM is 'n professionele EF-passing tele zoemlens wat deur Canon Inc. vervaardig word. Die eerste weergawe van hierdie lens is in September 1998 aangekondig, en 'n opgedateerde weergawe in November 2014. Dit is 'n hoëprestasie telefotolens wat meestal vir sport- en wild/natuurfotografie gebruik word.

Wanneer dit gebruik word met 'n Canon APS-C (1.6x krimp) DSLR kamera of APS-H (1.3x krimp), is die sigveld van hierdie lens gelykstaande aan 'n 160–640mm op 'n APS-C sensor, of 130–520mm op 'n APS-H sensor. Dit is as gevolg van die krimpfaktor inherent met APS-C of APS-H sensor digitale SLR kameras.

Ondanks die feit dat die oorspronklike weergawe uitstekende optiese prestasie gelewer het, was die ontwerp sy tyd vooruit omrede die beskikbaarheid van digitale enkellensreflekskameras eers later ontplof het. Die teleskopiese aard van die oorspronklike ontwerp beteken dat die lens vinnig kon zoem, alhoewel nie alle gebruikers van hierdie ontwerp hou nie. 

Die teleskopiese ontwerp beteken dat die lens lug insuig wanneer gezoem word van korter na langer fokuspunte. Ongelukkig, met die gebrek van iets om dit te voorkom, suig die lens ook enige stof in die lug in. Hoewel dit nie 'n probleem oplewer wanneer dit gebruik word met kameras wat fotografiese film gebruik nie, kan die stof op die sensor van digitale kameras vestig, wat dan 'n permanente merk laat op elke daaropvolgende foto totdat dit skoongemaak word. Nuwer kameras met stofverwyderingstelsels het hierdie probleem ietwat versag.

Die nuwe Canon EF 100-400 4.5-5.6L IS II is op 11 November 2014 aangekondig, met beskikbaarheid teen die volgende maand verwag. Onder die veranderinge van die Merk I weergawe is:


</doc>
<doc id="115123" url="https://af.wikipedia.org/wiki?curid=115123" title="Karl May">
Karl May

Karl Friedrich Mei (* 25 Februarie 1842 in Ernstthal; † 30 Maart 1912 in Radebeul; eintlik "Carl Friedrich Mei") was 'n Duitse skrywer. Karl May was een van die mees produktiewe skrywers van avontuurromans. Hy is een van die mees gelese skrywers in Duits en volgens Unesco een van die mees vertaalde Duitse skrywers. Die globale sirkulasie van sy werk is op 200 miljoen kopieë beraam, waarvan 100 miljoen in Duitsland.



</doc>
<doc id="115124" url="https://af.wikipedia.org/wiki?curid=115124" title="Woordspeling">
Woordspeling

'n Woordspeling (in Engels "pun"), wat ook paronomasia genoem word, is 'n soort spel met woorde wat op twee of meer betekenisse dui deur veelvuldige betekenisse van woorde te benut, of van woorde wat dieselfde klink, vir 'n bedoelde humoristiese or retoriese effek. Hierdie meerduidigheid kan voortspruit uit die doelbewuste gebruik van homofone, homografiese, metonimiese of beeldende taalgebruik. 'n Woordspeling verskil van 'n malapropisme ('n taalflater) deurdat 'n malapropisme 'n verkeerde variasie van 'n korrekte uitdrukking is, terwyl 'n woordspeling uitdrukkings met verskeie korrekte interpretasies behels. Woordspelings kan beskou word as in-grappe of idiomatiese konstruksies, aangesien hulle gebruik en betekenis net tot 'n bepaalde taal en sy kultuur behoort.

Woordspelings het 'n lang geskiedenis in menslike geskryf. Sumeriaanse wigskrif en Egiptiese hirogliewe is aanvanklik op woordspelingstelsels gegrond, en die Romeinse dramaturg Plautus was beroemd vir sy woordspelings en woordspeletjies. Woordspelings is al die lof toegeswaai as die grondliggende konsep agter alfabette, geskryf en selfs die menslike beskawing.

Woordspelings kan op verskillende maniere geklassifiseer word:

Die homofone woordspeling, 'n algemene soort, gebruik woordpare wat dieselfde klink (homofone) maar nie sinonieme is nie. Walter Redfern het hierdie soort toegelig met hierdie stelling: "Om 'n woordspeling te maak is om homonome as sinonieme te behandel." Byvoorbeeld, in George Carlin se frase, "Atheism is a non-prophet institution", word die woord "prophet" in die plek geplaas van sy homofoon "profit", wat die algemene frase "non-profit institution" verander. Net so berus die grappie, "Question: Why do we still have troops in Germany? Answer: To keep the Russians in Czech" op die gehoordubbelsinnigheid van die homofone "check" en "Czech". Woordspelings is dikwels nie strenggesproke homofonies nie, maar 'n spel met woorde van eenderse, maar nie identiese nie, klanke soos in die voorbeeld van die "Pinky and the Brain-"strokiesprentreeks":" "I think so, Brain, but if we give peas a chance, won't the lima beans feel left out?" wat speel met die eenderse – maar nie identiese – klank van "peas" en "peace" in die anti-oorlogslagspreuk "Give Peace a Chance".

'n Homografiese woordspeling gebruik woorde wat dieselfde gespel word (homograwe), maar verskillende betekenisse en klanke het. Vanweë hul aard berus hulle meer op sig as gehoor, in teenstelling met homofone woordspelings. Hulle staan ook bekend as "heteronomiese woordspelings". Voorbeelde waar die woordspelingwoorde gewoonlik in twee verskillende dele van 'n paragraaf voorkom, berus dikwels op 'n ongewone sinskonstruksie, soos in die grappie: "When asked to explain his large number of children, the pig answered simply: 'The wild oats of my sow gave us many piglets.' " 'n Voorbeeld wat homofone en homografiese woordspelings kombineer, is Douglas Adams se sin: "You can tune a guitar, but you can't tuna fish. Unless of course, you play bass." Die sin gebruik die homofone eienskappe van "tune a" en "tuna", asook die homografiese woordspeling op "bass", waar die dubbelsinnigheid verkry word deur die identiese spelling van /ˈbeɪs/ ('n snaarinstrument), en /ˈbæs/ ('n soort vis).

Homonieme woorspelings, nog 'n algemene soort, ontstaan uit die benutting van woorde wat sowel homograwe en homofone is. Die stelling "Being in politics is just like playing golf: you are trapped in one bad lie after another" is 'n woordspeling met die twee betekenisse van die woord "lie" as " 'n doelbewuste onwaarheid" en as "die posisie waarin iets rus". 'n Verwerking van 'n grappie wat Isaac Asimov oorvertel het, is "Did you hear about the little moron who strained himself while running into the screen door?" wat speel op "strained" as "om jou uiterste bes te doen" en "te filtreer". 'n Homonimiese woordspeling kan ook polisemies wees, waar die woord homonimies moet wees en ook verwante betekenisse het, iets wat dikwels subjektief is. Leksikograwe omskryf poliseme as 'n inskrywing onder 'n enkele woordeboek-lemma ('n uniek genommerde betekenis) terwyl homonieme in aparte lemmas behandel word.

'n Saamgestelde woordspeling is 'n stelling wat twee of meer woordspelings bevat. 'n Ingewikkelde stelling van Richard Whately sluit byvoorbeeld vier woordspelings in: "Why can a man never starve in the Great Desert? Because he can eat the sand which is there. But what brought the sandwiches there? Why, Noah sent Ham, and his descendants mustered and bred." Hierdie woordspeling gebruik "sand which is there/sandwiches there", "Ham/ham", "mustered/mustard" en "bred/bread". Net so koppel die frase "piano is not my forte" twee betekenisse van die woorde "forte" en "piano", een vir die dinamiek-tekens in musiek en die tweede vir die letterlike betekenis van die sin. Saamgestelde woordspelings kan ook twee frases wat 'n woord deel saamvoeg. Byvoorbeeld, "Where do mathematicians go on weekends? To a Möbius strip club!" maak 'n woordspeling op "Möbius strip" en "strip club".

'n Rekursiewe woordspeling is een waar die tweede aspek van 'n woordspeling berus op die begrip van 'n element in die eerste een. Byvoorbeeld, die stelling "π is only half a pie." (π-boë is 180 grade, of 'n halwe sirkel, en 'n "pie" is 'n volledige sirkel). Nog 'n voorbeeld is "Infinity is not in finity", wat beteken "infinity" is nie in 'n "finite"-reeks. Nog 'n voorbeeld is "a Freudian slip is when you say one thing but mean your mother." Laastens is daar "Immanuel doesn't pun, he Kant" deur Oscar Wilde.

Visuele woordspelings word soms gebruik in logos, embleme, insignia en ander grafiese simbole, waarin een of meer van die aspoekte van die woordspeling vervang word in die prent. In Europese heraldiek word hierdie tegniek "canting arms" genoem. Visuele en ander woordspelings kom ook algemeen voor in Nederlandse gewelstene, asook in party spotprente, soos in "Lost Consonants" en "The Far Side". Nog 'n soort visuele woordspeling kom voor in tale wat nie-fonetiese skrif gebruik. In Chinees kan 'n woordspeling gegrond wees op geskrewe karakters met 'n eenderse vorm, al is daar geen fonetiese ooreenkoms tussen die woorde waarmee die woordspeling gemaak word nie.  Mark Elvin beskryf hoe hierdie "eienaardige Chinese vorm van visuele woordspeling behels dat geskrewe karakters met objekte vergelyk word".

Richard J. Alexander wys op nog twee vorme wat woordspelings kan aanneem: grafologiese woordspelings (wat soms visuele woordspelings genoem word), soos in concrete poetry; en morfologiese woordspelings, soos portmanteaux.

Woordspelings is 'n algemene bron van humor in grappe en komedievertonings. Hulle word dikwels in die trefreël van 'n grappie gebruik, waar hulle gewoonlik 'n humoristiese betekenis gee aan 'n taamlik verwarrende storie. Dit staan ook bekend as 'n storiegrappie (feghoot). Die volgende voorbeeld kom uit die fliek "Master and Commander: The Far Side of the World", hoewel die trefreël 'n veel ouer Vaudeville-oorsprong het. Die uiteindelike trefreëf is 'n woordspeling met "the lesser of two evils".
Woordspelings word dikwels gebruik in die titels van komiese parodieë. 'n Parodie van 'n populêre liedjie, fliek, ens, kan 'n titel kry wat skimp op die titel van die werk waarvan die parodie gemaak word, deur van die woorde te vervang met ander wat eenders lyk of klink. Universiteite se a cappella-groepe kry dikwels hul name na aanleiding van musikale woordspelings om aanhangers te lok met pogings tot humor. So 'n titel kan onmiddellik kommunikeer dat dit wat volg 'n parodie is en ook wat die werk is waarvan die parodie gemaak is, wat 'n inleidende verduideliking oorbodig maak.

In 2014 is die eerste Britse Woordspelingkampioenskap gehou by die Leicester-komediefees, aangebied deur Lee Nelson. Die wenner was Darren Walsh. Die kompetisie het die reël "My computer's got a Miley Virus. It's stopped twerking" ingesluit. Walsh het daarna deelgeneem aan die O. Henry-Woordspelingkampioenskap in Austin, Texas. In 2015 was Leo Kearse die Britse woordspelingkampioen.

Nie-humoristiese woordspelings was en is 'n standaard- poëtiese instrument in die letterkunde. Woordspelings en ander vorme van speel met woorde is gebruik deur baie bekende skrywers, soos Alexander Pope, James Joyce, Vladimir Nabokov, Robert Bloch, Lewis Carroll, John Donne en William Shakespeare, wat na raming meer as 3 000 woordspelings in sy dramas gebruik het.

Hier is 'n voorbeeld uit Shakespeare se "Richard III":
Shakespeare was ook bekend vir sy gereelde spel met minder ernstige woordspelings, die soort "spitsvondighede" wat Samuel Johnson laat kla het: " 'n Spitsvondigheid is vir Shakespeare wat glimmende mis vir die reisiger is! Hy volg dit na alle avonture; dit gaan hom vir seker uit sy pad neem, gaan hom vir seker in die modder laat verswelg. Dit het 'n soort kwaadaardige mag oor sy verstand en die bekoring daarvan is onweerstaanbaar." Elders verwys Johnson neerhalend na woordspeling as die laagste vorm van humor.

In die gedig "A Hymn to God the Father," het John Donne, wat getroud was met Anne More, woordspelings herhaaldelik gebruik: "Son/sun" in die tweede aangehaalde reël, en twee saamgestelde woordspelings op "Donne/done" en "More/more". Al drie is homofonies, met die woordspeling op "more" wat sowel homografies as kapitonimies is. Die dubbelsinnigheid help om verskeie moontlike betekenisse aan die strofes te gee.
Alfred Hitchcock het gesê: "Woordspeling is die hoogste vorm van letterkunde."

Woordspelings kan dien as 'n retoriese instrument, waar die woordspeling dien as 'n oorredingsmiddel vir 'n skrywer of spreker. Hoewel woordspelings dikwels as clichés gesien word, "kan dit 'n doeltreffende hulpmiddel wees in 'n verskeidenheid situasies en vorme". 'n Groot probleem om woordspelings op dié manier te gebruik, is dat die betekenis heel verskillend geïnterpreteer kan word na aanleiding van die gehoor se agtergrond en kan 'n boodskap aansienlik afwater.

Soos ander vorme van woordspeling word paronomasia soms gebruik vir sy eienskappe om aandag te trek of vir sy mnemoniese (geheue-) kwaliteite. Dit kom dus dikwels voor in titels en die name van plekke, karakters en organisasies, en in reklame en slagspreuke.

Baie restaurant- en winkelname gebruik woordspelings: Cane & Able Mobility Healthcare, Sam & Ella's Chicken Palace, Tiecoon Tie Shop, Planet of the Grapes Wine and Spirits, Curl Up and Dye Hair Salon, asook vir boeke soos "Pies and Prejudice", strokiesboeke ("YU+ME: dream") en flieks ("Good Will Hunting"). Die Japanse anime "Speed Racer" se oorspronklike titel, "Mach GoGoGo!" verwys na die Engelse woord self, die Japannese woord vir vyf (die Mach 5 se motornommer), en die naam van die program se hoofkarakter, Go Mifune. DIt is ook 'n voorbeeld van 'n veeltalige woordspeling, waarvoor die volle begrip 'n kennis van meer as een taal van die kyker vereis.

Die name van fiksiekarakters bevat ook dikwels woordspelings, soos Ash Ketchum en Goku ("Kakarrot"), die protagoniste van onderskeidelik die videospeletjiereeks "Pokémon" en die manga-reeks "Dragon Ball", waarvan albei franchises daarvoor bekend is dat die name van baie van hul karakters 'n tweede betekenis het. 'n Herhalende motief in die "Austin Powers-"flieks is dat baie van die name woordspelings is wat na manlike geslagsdele verwys. In die wetenskapfiksietelevisiereeks "Star Trek" word "B-4" gebruik as een van vier androïd-modelle wat "voor" die androïde Data, 'n hoofkarakter, gemaak is.

Die paralelle vervolg "The Lion King 1½" is bemark met die uitdrukking: "You haven't seen the 1/2 of it!". Wyborowa Vodka gebruik die slagspreuk "Enjoyed for centuries straight", terwyl Northern Telecom "Technology the world calls on" gebruik.

Op 1 Junie 2015 het die BBC Radio 4-program "You and Yours" 'n insetsel gehad met die titel "Puntastic Shop Titles". Die inskrywings het 'n Chinese wegneemeteplek in die dorpie Ayr gehad met die naam  "Ayr’s Wok", 'n kebabwinkel in Ierland genaamd "Abra Kebabra" en 'n boomkundige in Dudley met die naam "Special Branch." Die weninskrywing van die kompetisie, wat deur Lee Nelson gekies is, was 'n droogskoonmaker in Fulham en Chelsea met die naam "Starchy and Starchy".

Paronomasia het 'n stewige vastrapplek in die media gekry. William Safire van die "New York Times" sê dat die "die oorsprong van hierdie vinnig toenemende [gebruik van paranomasia] is dikwels die behoefte wat 'n kopskrywer het om 'n leser se aandag vinnig te trek, en het gelei tot 'n nuwe verdraagsaamheid vir 'n vorm van humor wat lank verag is". 'n Mens kan die punt maak dat paronomasia algemeen in die media voorkom, veral in koppe, om die leser se belangstelling te prikkel. Die retoriek is belangrik omdat dit mense met die onderwerp verbind. 'n Goeie voorbeeld is 'n opskrif in die New York Post, "Headless Body in Topless Bar". 

Paronomasia kom ook mondelings algemeen voor. Salvatore Attardo meen dat woordspelings verbale humor is. Hy praat oor Pepicello en Weisberg se linguïstiese humor en meen die enigste vorm van liguïstiese humor is beperk tot woordspelings. Dit is omdat 'n woordspeling 'n spel met die woord self is. Attardo glo dat net woordspelings humor kan volhou en dat hierdie humor betekenisvol is. Dit is in staat om 'n situasie ligter te laat voel en dit minder ernstig te maak, dit kan help om iets meer onvergeetlik te maak, en die gebruik van 'n woordspelings kan die spreker gevat laat voorkom.

Paronomasia staan sterk in gedrukte media en mondelingse gesprekke, so 'n mens kan aanvaar dat dit ook heelwat in die uitsaaimedia sal voorkom. Voorbeelde van paranomasia in media is klankgrepe. Hulle kan onvergeetlik wees vanweë die humor en retoriek wat met paronomasia vereenselwig word, wat die veelseggendheid van die klankgreep sterker maak.

Daar is subtiele verskille tussen paronomasia en ander letterkundige tegnieke, soos dubbelsinnigheid ("double entendre"). Terwyl woordspelings dikwels 'n eenvoudige spel met woorde is vir humoristiese of retoriese effek, sinspeel dubbelsinnigheid op 'n tweede betekenis wat nie in die stelling of die frase self voorkom nie, maar een is wat doelbewus die tweede betekenis verdoesel. Aangesien albei die doelbewuste gebruik van dubbele betekenis benut, kan woordspelings soms dubbelsinnighede wees, en omgekeerd. Woordspelings toon ook ooreenkomste met paraprosdokian ('n Griekse woord wat "onverwagte betekenis" beteken), sillepsis en "eggcorns "('n woord wat verkeerd gehoor word)"." Daarby word homografiese woordspelings soms vergelyk met die stilistiese middel antanaclasis, en homofoniese woordspelings met polyptoton. Woordspelings kan gebruik word as 'n soort mnemoniese hulpmiddel om begrip in 'n opvoedkundige omgewing te versterk. As dit oordeelkundig gebruik word, kan woordspelings inhoud doeltreffend versterk en help dat studiemateriaal beter onthou word. Sommige linguïste moedig die skep van neologismes aan om die gevalle van verwarring deur die gebruik van woordspelings te verminder.

Woordspelings het in antieke Egipte voorgekom, waar hulle baie gebruik is in die ontwikkeling van mites en die interpretasie van drome.

In China het Shen Dao (om en by 300 v.C.) die woorde "shi", wat "mag" beteken, en "shi", wat "posisie" beteken, gebruik om te sê dat 'n koning mag het vanweë sy posisie as koning.

In antieke Irak, om en by 2500 v.C., is woordspelings deur skribas gebruik om woorde in spykerskrif weer te gee.

Die Maja is bekend daarvoor dat hul woordspelings in hul hiëroglifiese skrif gebruik het, asook in hul moderne tale.

In Japan was "graphomania" 'n soort woordspeling.

In Tamil is "Sledai" die woord wat woordspeling beteken waar 'n woord twee verskillende betekenisse het. Dit word ook as 'n poësiestyl in antieke Tamil-letterkunde geklassifiseer. Net so is "Sleva" die ooreenstemmende woord in die Teloegoe-taal, en is een van talle poësiestyle in die Teloegoe-letterkunde.




</doc>
<doc id="115130" url="https://af.wikipedia.org/wiki?curid=115130" title="Tele-omsetter">
Tele-omsetter

'n Tele-omsetter (soms genoem televerlengstuk) is 'n sekondêre lens wat tussen die kamera en 'n fotografiese lens gemonteer word. Die doel is die vergroting van die sentrale deel van 'n beeld wat verkry is deur die objektiewe lens. Byvoorbeeld, 'n 2× tele vir 'n 35 mm kamera vergroot die sentrale 12–18 mm deel van 'n beeld tot die grootte van 24–36 mm in die standaard 35 mm filmformaat. Tele-omsetters word tipies vervaardig in 1.4×, 1.7×, 2× 3× modelle, waarvan 1.4× en 2× die mees algemene is.

Die gebruik van 'n 2× tele-omsetter gee die effek van 'n lens met twee keer die brandpunt. Dit verminder ook die intensiteit van die lig wat die film of sensor bereik met 'n faktor van 4 ('n ekwivalent van die verdubbeling van die brandpuntverhouding) sowel as die resolusie (met 'n faktor van 2).


</doc>
<doc id="115132" url="https://af.wikipedia.org/wiki?curid=115132" title="Canon EOS">
Canon EOS

Canon EOS (Elektro-Optiese Stelsel) is 'n outofokus enkellensrefleks (SLR)-kamerareeks wat deur Canon Inc. vervaardig word. Sedert die Canon EOS 650, se vrystelling in 1987, gebruik alle EOS-kameras 135-film tot en met Oktober 1996 toe die EOS IX vrygestel is met die van-korte-duur APS-film. In die jaar 2000 is die D30 aangekondig as die eerste digitale SLR ontwerp en ten volle deur Canon geproduseer in Japan. Sedert 2005 gebruik al die nuwe EOS-kameras digitale beeldsensors instede van film. Die EOS lyn is steeds in produksie, met Canon se huidige digitale SLR (DSLR)-reeks, en met die 2012 bekendstelling van die Canon EOS M, Canon se spieëllose verwisselbare lens-kamerastelsel (MILC).

Die naam "EOS" sinspeel op Eos, die Titaangodin van die daeraad/dagbreek in die Griekse mitologie.

Dit kompeteer in die eerste plek met die Nikon F-reeks en sy opvolgers, sowel as die outofokus-SLR-stelsels van Olympus, Pentax, Sony/Minolta, en Panasonic/Leica. In 2010 het Canon 'n markaandeel van 44.5% in DSLR's gehou.

Die hart van die stelsel is die Canon EF-lenspassing, wat die vorige FD-lenspassing vervang het, wat hoofsaaklik handfokuslense ondersteun het.

Die bajonet-styl EF lenspassing is die middelpunt van die EOS-kamerastelsel. Na verenigbaarheid met die vroeëre FD-passing verbreek is, is dit ontwerp met geen meganiese skakeling tussen die bewegende dele in die lens en die kamera nie. Die diafragma en fokusbeheer is via elektriese kontakte, met motortjies in die lens self. Dit is soortgelyk in 'n paar vroeër pogings van Canon met die T80. Ander vervaardigers, insluitend Contax (met sy G-reeks van verwisselbare lens 35 mm afstandmeterkameras), Nikon se F3AF in 1983 en Olympus (met sy vierderdes-stelsel) het sedertdien hierdie direkte dryfstelsel begin inspan. Dit is 'n groot lenspassing in vergelyking met die meeste van die kompetisie, sodat groter diafragmalense gebruik kan word.

Die flitsstelsel in die EOS-kameras het sedert sy eerste implementering 'n aantal evolusies ondergaan. Die basiese EOS-flitsstelsel was eintlik nie ontwikkel vir die eerste EOS kamera's nie, maar vir die laaste hoë-vlak FD-passinghandfokuskamera, die T90, van stapel gestuur in 1986. Dit was die eerste Canonkamera met deur-die-lens (TTL) flitsmeting, hoewel ander handelsmerke dit al vir 'n geruime tyd kon doen. Dit het ook die A-TTL (Gevorderde TTL) stelsel vir 'n beter flitsblootstelling in die programmodus, met behulp van infrarooi-voorafflitse om die afstand na die onderwerp te bepaal.

Teen 2007 het Canon reeds meer as 40 EOS SLR- en DSLR-kameramodelle vrygestel, wat begin het met die bekendstelling van die EOS 650 in 1987. In die 1990's het Canon met Kodak saamgewerk om digitale kameraliggame te vervaardig, wat afgeskop het met die EOS DCS 3 in 1995. Die eerste digitale EOS SLR-kamera geheel en al ontwerp en vervaardig deur Canon was die EOS D30, vrygestel in 2000.
Die meeste "prosumer" en professionele vlak EOS-kameras beskik oor 'n groot snelbeheerknop op die kamera se agterkant. Die eerste verbruiker-vlak EOS-kamera met hierdie funksie, was die EOS 760D/Rebel T6s, wat in Februarie 2015 aangekondig is. Hierdie funksie is behulpsaam met die maklike aanpassing van sekere parameters met behulp van die duim. Dit word gebruik vir vinnige toegang tot gereeldgebruikte funksies wat andersins 'n meer ingewikkelde proses van knoppies druk en skakelaar-klikke sou benodig.


</doc>
<doc id="115136" url="https://af.wikipedia.org/wiki?curid=115136" title="Gerrit Geertsema">
Gerrit Geertsema

Gerrit Geertsema (1945–2012) was ’n akteur, hoofdirekteur van TRUK, die eerste feesdirekteur van die Klein Karoo Nasionale Kunstefees op Oudtshoorn en Afrikaanse dramaturg.

Gerrit Lukas Geertsema was op 2 Maart 1945 gebore. Hy maak aanvanklik naam as akteur en tree op in produksies soos “"Kringloop van die liefde"” (1968), “"Die terroriste"” (1969) en “"Die nag van Legio"” (1972) en in die rolprente “"Kruger Miljoene"” (1967) en “"Kwikstertjie"” (1974). Hy is ook dramaregisseur van opvoerings soos SUKOVS se produksie van “"Die rebellie van Lafras Verwey"” (1972) en “"Die houtjie van die galg"”. Later word hy hoof van die Departement Drama aan die Universiteit van die Oranje-Vrystaat in Bloemfontein. Daarna is hy eers betrokke by die Streeks Uitvoerende Kunsteraad van die Oranje Vrystaat (SUKOVS) en word dan in 1983 hoofdirekteur van die Transvaalse Raad vir die Uitvoerende Kunste (TRUK), ’n pos wat hy tot met sy aftrede in 1990 beklee. In sy tyd by die streeksrade maak hy ’n enorme bydrae tot die Suid-Afrikaanse toneel en is onder andere verantwoordelik vir die eerste opvoerings van Adam Small se “"Kanna hy kô hystoe"” en Bartho Smit se “"Putsonderwater"”. Na aftrede vestig hy hom op Oudtshoorn. In 1994 is hy vir ’n kort tydjie tot Julie 1994 die eerste feesdirekteur van die Klein Karoo Nasionale Kunstefees op Oudtshoorn. Hy is getroud met Marina en hulle het drie seuns, Luka en Peter, terwyl ’n groot tragedie die egpaar tref wanneer hulle in die sewentigerjare op besoek aan André P. Brink en sy vrou by Kleinmonde naby Grahamstad vakansie hou en hulle babaseuntjie (Gerrit) in hierdie tyd dood is. Na aftrede vestig hy hom op Stilbaai. Hy is op 27 Desember 2012 aan ’n beroerte in ’n hospitaal in Mosselbaai oorlede.

Sy eenbedryf, “"Hoofstuk II"”, word opgeneem in Gerhard J. Beukes se versamelbundel “"Iewers langs die pad"” en ook deur P.J. du Toit in die versamelbundel “"Fasette"”. Dit is ’n satire waarin die hedendaagse mens wat sy sin vir waardes verloor het onder skoot kom. Drie boewe word voorgestel as persoonlikheidlose buiksprekerpoppe wat op soek is na hulle maker, ’n knolskrywer. Elkeen is doelbewus eendimensioneel en karikatuuragtig, wat op voorafbepaalde wyse op situasies en impulse reageer. Dit is soortgelyk aan die moderne prulroman, waar daar geen motivering vir optrede is nie en handelinge nie verband hou met die werklikheid nie. Die skrywers wat sulke werke by die massas aflewer asook die lesersmassas wat hierdie werke koop en lees word in hierdie drama gesatiriseer. Sy drama “"Die agt-dertig na Mafeking"” is een van die finalisdramas in 2002 se Nagtegaal-KKNK-kompetisie vir nuutgeskrewe verhoogtekste en word uiteindelik vierde geplaas. Hy vertaal Eugene O’Neill se eenbedryf “"The rope"” as “"Die tou"” in Afrikaans.





</doc>
<doc id="115137" url="https://af.wikipedia.org/wiki?curid=115137" title="Richard Geldenhuys">
Richard Geldenhuys

Richard Geldenhuys is ’n Afrikaanse digter.

Richard John Gabriel Geldenhuys is op 12 Februarie 1966 op Kleinmond gebore as een van ses kinders. Aan die einde van 1970 verhuis die gesin na Barrydale naby Swellendam, waar sy vader ’n pos as prinsipaal by die laerskool aanvaar en in 1973 begin hy by hierdie skool met sy skoolopleiding. Aan die einde van 1977 verhuis hulle na Caledon, waar sy pa ’n pos aanvaar en hy sy laerskoolopleiding voltooi. Sy hoërskooljare bring hy deur aan die Senior Sekondêre Skool Swartberg op Caledon waar hy in 1984 matrikuleer. Vanaf 1985 studeer hy verder aan die Universiteit van Wes-Kaapland waar hy in 1987 die B.Sc.-graad verwerf met Wiskunde en Fisika as hoofvakke en in 1988 verwerf hy die Hoër Onderwysdiploma. Tussen 1989 en Junie 2000 gee hy Wiskunde en Wetenskap aan die Senior Sekondêre Skool Grassy Park, waarna swak gesondheid hom dwing om te bedank. Hy vestig hom dan weer op Caledon.

Vanaf standerd vier skryf hy gedigte, aanvanklik veral oor sy eerste liefdes en die natuur. Van sy gedigte verskyn reeds in 1986 in "Standpunte" en later ook in die tydskrif "Akuut". In 1989 debuteer hy met die bundel “"Tussenvuur"”. Die bundel word in twee afdelings verdeel. “"Dagboek"” het weer twee sub-afdelings, “"kersligkantates"”, waarin grepe uit ’n jong liefdesverhouding beskryf word, en “"glaskokon"”, wat soos die titel suggereer gedigte oor die stad bevat. Die afdeling “"Muurskrif"” het eweneens sub-afdelings. “"Stilvlug"” bevat gedronge gedigte waarin die essensie van die gevoel kortliks saamgevat word, terwyl “"dum spiro, spero"” (solank ek asemhaal, hoop ek) ’n blik bied op die politieke onreg en geweld. Hoewel daar heelwat gedigte is wat sterk onderafdelings het, slaag slegs enkeles in die geheel. Na hierdie bundel publiseer hy nog periodiek gedigte op die webwerf LitNet. Van sy gedigte word in versamelbundels soos “"Die Afrikaanse poësie in ’n duisend en enkele gedigte"” en “"Die dye trek die dye aan"” opgeneem.





</doc>
<doc id="115138" url="https://af.wikipedia.org/wiki?curid=115138" title="Sarah Goldblatt">
Sarah Goldblatt

Sarah Goldblatt (1889–1975) was 'n joernalis, onderwyser en letterkundiger redakteur van C.J. Langenhoven se skryfwerk. Sy publiseer self Afrikaanse kinderverse.

Sarah Eva Goldblatt is op 25 Desember 1889 in Londen gebore as die oudste van vier kinders van David Nathan Goldblatt en Fanny Esther Smith. Haar ouers was Duitse Jode uit Pole wat kort voor haar geboorte na Engeland emigreer. Sarah het twee broers (onder wie die advokaat Israel) en ’n suster (Rebecca). As kind leer sy reeds om Duits en Engels vlot te praat. Die gesin emigreer in 1897 na Kaapstad, waar sy skoolgaan aan die St. Martini Schule in Koningin Victoriastraat. Nadat sy standerd vier slaag begin sy werk in haar vader se klein drukkery in Kaapstad. Deur private onderrig in Nederlands by mnr. C.J. van Rhijn en deur selfstudie verwerf sy later die skooleindsertifikaat (standerd agt), waarna sy haar in 1911 aan die Cape Town Training College as primêre onderwyseres bekwaam deur die T3-sertifikaat vir primêre onderwys te verwerf. Sy werk hierna vir ’n jaar by die Cape Town Commercial College en in 1912 begin sy onderwys gee by die Commercial Evening School op Oudtshoorn. As daar ’n vakature by die koerant "Het Zuid-Westen" met C.J. Langenhoven as redakteur kom, tree sy in September 1912 toe tot die redaksie en hulle behartig tot aan die begin van 1915 saam hierdie koerant. Dit is in hierdie tyd wat die baie hegte vriendskap tussen hulle gesmee word. By haar aanstelling was sy nog nie Afrikaans magtig nie, maar sy leer die taal aan en deel gou Langenhoven se passie daarvoor. Die ineenstorting van die volstruisveremarkte en die uitbreek van die Eerste Wêreldoorlog knou die koerant en weens finansiële probleme word dit aan die begin van 1915 gestaak. Sy gee dan weer tydelik klas by die Commercial Evening School op Oudtshoorn en op Wynandsrivier in die Oudtshoorn distrik, terwyl sy dikwels naweke dorp toe moet kom om vir Langenhoven tikwerk te doen. In Januarie 1916 kry sy haar eerste pos by die Kaapse Onderwysdepartement as onderwyseres van die plaasskool op Leeublad in die distrik George. Dan keer sy in die middel van 1917 terug na Kaapstad en vestig haar later in Mowbray in ’n huis wat sy Loeloeraai noem. Vanaf 1 Oktober 1917 tot 31 Mei 1918 is sy die eerste vroulike redaksielid van "Die Burger". Hier begin sy haar taak met die versorging van C.J. Langenhoven se manuskripte by "Die Burger" en Nasionale Pers. "Die Burger" moet in 1918 personeel inkort om geld te bespaar en sy is een van diegene wat afgelê word, hoewel sy ’n goeie getuigskrif kry by die redakteur, dr. D.F. Malan. Na haar termyn by "Die Burger" is sy betrokke by die stigting van Sanlam en hou dan in 1919 vir kort tye skool in Afrikaans aan die Laerskool Simonstad en Laerskool East Park en is daarna vir drie kwartale by Tokai Public School, wat later die Laerskool Simon van der Stel word. Agtereenvolgens gee sy hierna onderwys in Afrikaans op Retreat en dan vanaf Januarie 1922 aan die Cape Town Training College. Later gee sy skool aan die Central Girls High School in Roelandstraat in Kaapstad en dit is terwyl sy by hierdie skool werk dat sy die tyding ontvang van Langenhoven se dood op 15 Julie 1932. In 1924 slaag sy in die matrikulasie-eksamen en behaal daarna ook met onderskeiding die Hoër Primêre Onderwysdiploma en slaag in die hoogste Taalbondeksamen. Terselfdertyd voltooi sy ook kursusse in Sielkunde, Biologie en Soölogie en sy studeer ook verder in Duits en Nederlands. Vanaf 1940 tot 1944 is sy verbonde aan die Laerskool Brooklyn in Kaapstad en gee na haar amptelike aftrede op pensioen aan die einde van 1944 nog onderwys by die Herschel Meisieskool, die Christian Brothers in Seepunt en die Opleidingskollege vir Kleuteronderwysers in Claremont. Sy gee ook deurlopend in haar loopbaan private klasse in Afrikaans vir studente, hoërskoolleerlinge, immigrante, diplomate en Parlementslede aan haar huis. As onderwyser is sy ’n verbete kampvegter vir Afrikaans en voer Afrikaans as voertaal vir al haar klasse in, ongeag die teenstand. Sy dien as lid van die Suid-Afrikaanse Onderwysunie en is voorsitter van die Kaapse tak van hierdie vereniging en is ook een van die stigters van die Kaapse Skoolradiodiens. In later jare spits sy haar toe op verplegingsonderwys.Ná Langenhoven se dood in Julie 1932 tree sy op as letterkundige eksekutrise van sy nalatenskap en spandeer meeste van haar tyd daaraan om sy nalatenskap te bemark. Haar eerste groot taak was om sy “"Versamelde Werke"” byeen te bring en uit te gee, waarna sy ook die bewaring van Langenhoven se huis Arbeidsgenot inisieer. Reeds in 1935 lewer sy radiopraatjies vir die Suid-Afrikaanse Uitsaaikorporasie oor Langenhoven en sy werk en dwarsdeur haar lewe hou sy by herhaling geleentheidstoesprake en skryf artikels in koerante en tydskrifte oor Langenhoven. In 1943 is sy ook in adviserende hoedanigheid betrokke by die verfilming van Langenhoven se “"Donker spore"”, al was hierdie rolprent ’n mislukking. In 1973 organiseer sy ook die groot Langenhoven eeufees op Oudtshoorn. Haar sig gee hierna feitlik heeltemal in en sy bring die laaste maande van haar lewe in die Stikland inrigting deur, waar sy op 22 Mei 1975 oorlede is. Haar oorskot word op die terrein van Arbeidsgenot, Langenhoven se huis in Oudtshoorn, begrawe.

Hoewel Elisabeth Eybers allerweë as Afrikaans se eerste gepubliseerde digteres beskryf word, verskyn Sarah se bundel “"Liefdes kransie"” reeds sestien jaar voor Eybers se debuut. Hierdie bundel is egter eerder kinderverse, geskik vir leerlinge op die laerskool asook vir ouer leerlinge. Vir laasgenoemde groep is daar onder andere haar vertaling van Shelley se “"The cloud"”, wat hoog deur Langenhoven aangeskryf word. Die verse word egter oor die algemeen afwysend beoordeel en met twee “"Wolf en jakhals"” versebundels kom haar digterlike loopbaan tot ’n einde. Sommige van haar versies word opgeneem in die versamelbundels “"Nuwe klein verseboek"” en Gerrit Komrij se bloemlesing “"Die Afrikaanse poësie in ’n duisend en enkele gedigte"”.

As redakteur versorg sy C.J. Langenhoven se “"Versamelde werke"” in 1933 en alle hersienings daarvan daarna, tot met die eeufees-uitgawe van 1973. Saam met Louis Herrman is sy redakteur van “"Janus: A bilingual anthology / ’n Tweetalige bloemlesing"” waarin werke van bekende Suid-Afrikaanse Engelse en Afrikaanse skrywers opgeneem word.

Sy kry in 1964 ’n toekenning van die Drie Eeue-Stigting uit erkentlikheid vir haar werk as eksekutrise van Langenhoven se letterkundige nalatenskap. In 2003 behaal Leonie van Zyl ’n M.A.-graad aan die Universiteit van Stellenbosch met ’n verhandeling oor haar lewe en werk, getiteld “"Sarah Goldblatt: letterkundige administratrise van C.J. Langenhoven"”.






</doc>
<doc id="115139" url="https://af.wikipedia.org/wiki?curid=115139" title="Jan Fourie">
Jan Fourie

Jan Fourie is skrywer van verskeie boeke oor die omgewing van Gansbaai en Dangerpoint. Hy is getroud met die skrywer en dramaturg S.D. Fourie.

Jan Fourie is vir meer as dertig jaar onderwyser op Gansbaai en woon op Omaheke op Franskraal. Hy is getroud met S.D. Fourie, wat as dramaturg verskeie pryse vir haar hoorspele wen, onder andere die jaarlikse Radio Sonder Grense radiodramakompetisie in 2008. Die egpaar het twee seuns en ’n dogter. Gesamentlik stig en bedryf hulle die private Strandveld Museum op die hange van die see by Franskraal, waar onder andere die grootste versameling artefakte van die legendariese skip HMS Birkenhead aangetref kan word. Hierdie is een van die interessantste Suid-Afrikaanse skeepswrakke en is wêreldwyd bekend omdat die stranding daarvan in 1862 die reël neergelê het van “vrouens en kinders eerste”. Saam met sy vrou bied hulle ook toere van die omgewing aan.

“"Wisselstrale oor die Strandveld"” se tema is die kus rondom Dangerpoint, met die titel wat verwys na die vuurtoring se flitsende ligte. Die boek word uitgegee met die honderdjarige bestaan van die vuurtoring en bevat agtien vertellings van die seedramas, die natuurfratse en die mense van die kontrei. Hierdie vertellings het voorheen oor ’n lang tydperk in "Die Burger" verskyn. “"Dagbreek oor Dyerseiland"” is ’n boek wat hy self uitgee. Hy is een van die min mense wat nog die voorreg kon smaak om die eiland te besoek en het deeglik en oor baie jare navorsing gedoen oor die eiland, sy mense, sy natuurlewe en sy seediere. Die boek maak die eiland en sy geheimenisse vir die eerste keer toeganklik vir die publiek en word deur talle foto’s geïllustreer. Die boek word ook in Engels vertaal as “"Dawn at Dyer"”. Hy skryf saam met sy vrou verskeie streeksboeke. In “"Duskant die duine"” bundel hulle nog ’n aantal stories rondom die mense en gebeure van hierdie kontrei, waaronder sy ooggetuieverslag as kind van die herwinning van die gestrande skip City of Lincoln in 1946. Ander gesamentlike streeksboeke is “"Kare Nawa, Namibië"” en “"Kersklokkies oor Branderbaai"”. Hy en sy vrou gee ook die “"Laerskool Gansbaai gedenkblad 1906–2006"” uit.




</doc>
<doc id="115140" url="https://af.wikipedia.org/wiki?curid=115140" title="J.G. Gauche">
J.G. Gauche

J.G. Gauché is ’n Afrikaanse skrywer.

Hy skryf kindertoneelstukkies wat hy saambundel in “"Die sleutel en vier ander toneelstukkies"”, met die subtitel “veral geskik vir skoolkonserte”. Hierin verskyn stukke vir kleiner kinders (“"In droomland"”, “"Kabouterkoning"”) en vir groter kinders (“"Haar deeltjie bygedra"”, “"Die sleutel"” en “"Japie"”). “"Haar deeltjie bygedra"” word geskryf na aanleiding van die gedig “"The two church-builders"” deur J.G. Saxe. Die element van fantasie kom reeds in hierdie kinderdramas voor, maar die stukke vir groter kinders oortuig nie in hulle uitbeelding van uiterlike handeling nie, soos byvoorbeeld die oordrewe voorstelling van kwajongstreke in “"Japie"”. “"Pioniers"” is ’n drama oor die Groot Trek en Voortrekkerleiers soos Hans van Rensburg, Louis Trichardt en Hendrik Potgieter. Saam met J.G. Prinsloo skryf hy “"In die woeste Weste"”, die verhaal van die Dorslandtrek soos oorvertel deur een van die trekkers, wat ook insluit die stigting van Humpata en Grootfontein deur die pioniers van Angola en Suidwes-Afrika.



</doc>
<doc id="115141" url="https://af.wikipedia.org/wiki?curid=115141" title="Gilbert Gibson">
Gilbert Gibson

Gilbert Gibson is ’n internis en Afrikaanse digter, wat verskeie pryse verower met sy poësie.

Gilbert John Gibson is op 27 November 1963 op ’n plaas naby Marquard in die Oos-Vrystaat gebore, waar hy ook groot word. Sy ouers is William Francis Parker (Willie) Gibson en Catharina Maria (Rina) Thalwitzer en hy het drie susters wat baie ouer is as hy. Sy pa doen moeite om sy seun te stimuleer. Wanneer hy uitvind dat die jong Gilbert van gedigte hou, bestel hy vir hom per pos digbundels van Marlene van Niekerk en Antjie Krog terwyl hy nog op laerskool in standerd vier is. Hy word baie godsdienstig groot en sing en hou huisgodsdiens elke aand saam met sy ouers. So ontwikkel hy ’n ingebore sin vir die religie. Hy studeer verder in die mediese wetenskap aan die Universiteit van die Oranje-Vrystaat, waar hy in 1988 die MB;Ch.B -graad verwerf. In 1989 is hy mediese offisier (tweede luitenant) by die Suid-Afrikaanse Weermag in Pretoria. Tussen 1990 en 1994 is hy kliniese assistent by die Universiteit van die Vrystaat in Bloemfontein. Na sy eerste kwalifikasie spesialiseer hy in die interne geneeskunde en verwerf die M.Med.-graad in 1994. As internis het hy ’n spreekkamer in Bloemfontein.

Hy neem gereeld deel aan openbare lesings van sy gedigte by geleenthede soos die "Volksblad"-Kunstefees in Bloemfontein en Versindaba in Stellenbosch. By geleentheid is hy ook inwonende skrywer vir Sanlam/LitNet se aanlynskryfskole, waar gevestigde skrywers ander in die kuns van skryf begelei en oplei.

Sy eerste verse word reeds as skoolkind in "Standpunte" en "Tydskrif vir Letterkunde" opgeneem, waarna sy gedigte in “"Nuwe stemme 2"” gepubliseer word en hom so aan ’n breër publiek voorstel. Hierna debuteer hy met “"Boomplaats"”. Die plaas by Marquard en die Vrystaatse slagvelde van die twee Vryheidsoorloë, asook veral die Slag van Boomplaats van 1848 (waar die Voortrekkers teen sir Harry Smith geveg het vir die onafhanklikheid van die gebied waarheen hulle getrek het), is metafore wat hy inspan in sy eerste bundel. Boomplaats is ook “die plek van bome” en in die Bybel was Golgota die plek van bome – die ou Engelse Bybel praat van die kruis as ’n boom. Tematies bestryk die bundel vele temas, waaronder die natuur, die liefde, die geweld van oorlog en die mens en sy liggaam. Sy digtersvernuf blyk uit onder andere sy nuwe woordskeppinge, verskillende rymtegnieke, spaarsamige maar sinvolle gebruik van terme uit die mediese wêreld (wat hy in ’n woordelys agterin die bundel verklaar) en vernuftige woordspel. “"Boomplaats"” verower in 2006 die Protea-prys vir poësie. Sy tweede bundel is “"Kaplyn"”. ’n Kaplyn is ’n weermagterm wat ’n oopgeskraapte stuk grond aan die gevegsfront tussen twee strydende magte beskryf, waar spoorsnyers kyk vir spore wat die kaplyn kruis. Metafories is dit dan ’n plek waar jy na spore soek en ’n spoor is ’n teken van iets wat verby is, ’n verdwene objek en ’n afwesigheid. In hierdie bundel is woorde sulke spore, wat tekens is van lewe, ’n vroeëre teenwoordigheid, maar ook van afwesigheid, onheil en die dood. Temas uit sy eerste bundel word weer behandel, soos die oorlog, medisyne, liefde, die Bybel en letterkunde, maar die fokus is veral, deur die gebruik van die sentrale metafoor van die kaplyn, op die wese van die poësie self. “"Oogensiklopedie"” se titel open die veelduidige betekenis van sig en visie, verder in ag nemend dat die oog in party kulture met die woord verbind word, gekoppel met die ensiklopediese vermoë om dit alles te begryp, te verklaar en op te teken. In kombinasie oorbrug hierdie twee woorde dus die gaping tussen kennis en wysheid en tussen weet en verstaan. In die struktuur van die bundel word die gedigte dan ook soos in ’n ensiklopedie alfabeties georden, eerder as per tema soos die normale gebruik is. Soos in ’n ensiklopedie spreek die gedigte ’n wye verskeidenheid onderwerpe aan, waaronder die landskap, die liggaam, liefde, filosofiese konsepte, digters en digvorme, maar die eintlike onderwerp is groot lewensvrae soos die aard en sin van lewe, dood en God. Die Bybel en godsdiens neem dan ook weer ’n sentrale plek in. In die bundel tree hy ook in gesprek met ander skrywers en digters en sluit verskeie verwysings na die Suid-Afrikaanse geskiedenis in. Hierdie bundel verower in 2010 die ATKV se prys vir poësie."“(vii)"” se titel, die Romeinse sewe, fokus die aandag op numeriese ritmes en volgorde eerder as op woorde. Die getal sewe word ook beskou as die volmaakte getal. In die bundel maak die digter op puik wyse gebruik van die kuns van suggestie en weglating, wat ’n heenwysing is na iets anders wat soms verborge bly. Die digter skep spanning deur die sleutelgedig, gedig 7, weg te laat en dit aan die einde te herwin in gedig 85. Hierdie weglating, asook woordweglatings en onvoltooide sinstrukture beklemtoon die spanning tussen syfers en woorde, terwyl dit ook die mite van volmaaktheid wat deur die getal gesimboliseer word, ondermyn. Die woordweglatings nooi die leser verder om self die gedig te voltooi, soos in 6, waar die slotwoorde “daar sal niks jou” die leser uitnooi om die weggelate “ontbreek nie” in te vul, met die ironie dat die blote weglating reeds verklaar dat dit wel ontbreek. Gibson ondersoek weereens die spanning tussen afstand en intimiteit, besit en verlies, onthou en vergeet in hierdie eiesoortige bundel. Hierdie spanning skep dan ook vertroebeling in belangrike verhoudings, insluitende die verhoudings tussen man en vrou, pa en kind en mens en natuur. Plek-plek weef hy verwysings na ander Afrikaanse digters in sy verse in om die intertekstuele betekenislae te ontgin. Voorbeelde hiervan is Boerneef “"(24)"”, Elisabeth Eybers “"(30)"”, N.P. van Wyk Louw “"(35)"”, Ingrid Jonker “"(38)"” en Jan F.E. Celliers “"(39)"”. Die inhoud van die gedigte spruit meermale uit diep persoonlike ervarings, insluitende die liefdeslewe, voorstedelike bestaan en veral militêre herinnerings. Hierdie bundel is getuigskrif van Gibson se vermoë om digte poësie te skryf, met verskillende betekenislae wat terselfdertyd die leser vra om aktief saam te speel aan betekenisvorming. “"Vry-"“ sit die digter se spel met die taal en grammatikale eksperimente voort, soos die gebruik van aandagstrepe, verbrokkelde reël en gedronge sintaksis, wat aan die gedigte ’n halfklaar voorkoms gee wat deur die leser voltooi moet word. Betekenis-inhoud is egter nie maklik om te verkry nie en soms oorheers die grammatikale eksperimente die inhoud. Die titel is die voorsetsel vry, wat met ander lettergrepe verbind kan word om Vrystaat, vry-wees, vryval, vry versvorm en vele ander vorme aan te neem, elke keer met ’n nuwe betekenisnuanse. Die slotgedig, “"ek droom van jou ’n laaste keer"”, tree in gesprek met die digter se bundel “"Kaplyn"”, wat die soeke na spore en die betekenis van die aanwesigheid of afwesigheid daarvan vooropstel. “"In my slaap is ek ’n bibliotekaris"” roep verder die wêreld van die biblioteek op, waar inligting oor alle onderwerpe beskikbaar is en dus op mekaar inspeel. Ook in “"die vry-"“ speel assosiasie ’n groot rol, met een assosiasie wat lei tot die volgende, dikwels nie regtig verwant nie – dit kan vergelyk word met ’n lang gesprek tussen vriende, waar allerhande nie-verwante onderwerpe soomloos in ’n lang gesprek aan die bod kom, met vrye assosiasie wat lei van die een onderwerp na ’n ander. Die bundel behandel veral die manier waarop die mens geskep, gevorm en verander word, eerstens deur die jeug en die verlede, maar ook deur ander digters. Temas wat belig word sluit in die digkuns en die onmag van woorde om betekenis en herinnering korrek weer te gee, die impak van ’n godsdienstige jeug (met vuur as belangrike simbool in hierdie verband) en ’n gesprek met die werk van ander digters. Veral interessant is die intertekstuele gesprek met eie werk, met die “oog” en die vorms van dinge wat (soos veral in “"Oogensikopledie"”) ’n sentrale simbool is.Van sy gedigte word in “"Groot verseboek"” opgeneem, asook verskeie ander versamelbundels, soos die geleentheidbundels wat na Versindaba uitgegee word. Die NG Kerk se “"Woordwyser"” Bybelleesprogram bevat ook van sy gedigte met illustrasies van skilderye deur Portchie, terwyl sommige gedigte van hom in Engels in oorsese bloemlesings gepubliseer word.




</doc>
<doc id="115142" url="https://af.wikipedia.org/wiki?curid=115142" title="P.G. Gouws">
P.G. Gouws

Piet G. Gouws (?-2003) was ’n Afrikaanse joernalis en skrywer.

Piet Gouws begin sy loopbaan in die joernalistiek as korrespondent vir "Die Volksblad" terwyl hy nog op skool is. Nadat hy in 1958 matrikuleer begin hy werk by die advertensie-afdeling van "Die Volksblad". Van 1964 tot 1970 is hy lid van die nagsubkantoor van "Die Transvaler", waar Johann Botha, skrywer van “"Die groot vyf"”, een van sy kollegas is. Hierna maak hy ’n kortstondige draai by "Dagbreek" en hierdie Sondagkoerant se opvolger, "Rapport". In 1971 begin hy saam met twee vennote "Vista", gemeenskapskoerant vir die Goudveld en sy mense in die Vrystaat. Teen die einde van 1980 sluit hy by die redaksie van "Die Vaderland" aan en toe hierdie koerant sluit, gaan hy oor na "Die Transvaler". Met die sluiting van hierdie koerant keer hy terug na "Vista", waar hy in 2001 aftree. Hy is getroud met Bets en hulle het drie kinders, Andries, Anke en Demps. Hulle woon in Welkom in die Vrystaat, waar hy en sy vrou die eerste huisouers is vir ’n huis van die Goudveldse Jeugsorgsentrum. Hierdie sentrum sorg vir kinders uit die Winburg-kinderhuis wat hier in die gemeenskap terug geplaas is. Kort voor sy dood verhuis hy en sy vrou na Bloemfontein sodat hy nader aan die hospitaal kan wees. Hy is op Saterdag 25 Januarie 2003 in Bloemfontein aan kanker oorlede.

Hy bundel sy eksperimentele kortprosa in “"Wes van Wes"”, wat die novelles “"Straat"” en “"Wes van Wes"” bevat. Hierna volg die roman “"Die skarlaken affêre"”. Dirk Beytel is hierin die skoolhoof en burgemeester op Bitterveld en ’n gesiene man in die samelewing. Hy probeer hard om sy aansien te behou en nie by skandale betrokke te raak nie, maar dinge verander wanneer Alet Ferreira uit die stad terugkom na die dorp. Hy publiseer ook gedigte en kortverhale in "Standpunte" en "Tydskrif vir Letterkunde". Sy kortverhaal “"Voertsek"” word in die versamelbundel “"Drif"” onder redaksie van Lindeque de Beer opgeneem.

In 2001 word hy vereer met ’n Sanlam-toekenning vir gemeenskapsdiens in erkenning vir die belangrike bydrae wat hy tot die joernalistiek gelewer het.




</doc>
<doc id="115143" url="https://af.wikipedia.org/wiki?curid=115143" title="J.M. Friedenthal">
J.M. Friedenthal

J.M. Friedenthal (* Julius Neumann Friedenthal op 19 Oktober 1887, Potchefstroom – †1 September 1959, Johannesburg) was ’n vroeë Afrikaanse skrywer van avontuurverhale. Om onduidelike redes word sy boeke gepubliseer as J.M. Friedenthal, hoewel sy voorletters J.N. is

Julius Neumann Friedenthal was op 19 Oktober 1887 op Gatsrant in die distrik Potchefstroom gebore. In 1894 verhuis die gesin na Edenburg waar hy sy skoolopleiding begin. In 1899 trek hulle weer, hierdie keer na Barkly-Oos, maar weens die Anglo-Boereoorlog gaan hy vir twee jaar nie skool nie. Later sit hy sy skoolopleiding voort op Burgersdorp, Dewetsdorp, Worcester en Kaapstad. Hy beplan om predikant te word, maar staak sy studies wanneer sy vader te sterwe kom.

Vanaf 1908 tot 1910 gee hy onderwys op Doornkloof in die distrik Bedford. Daarna hou hy skool op Rustenburg, Bloemhof, Piet Retief en vanaf 1933 op die Queens Junior Hoërskool in Johannesburg. Hy hou skool tot met sy dood.

Sy liefde vir jag neem hom op vele jagtogte tot in Midde-Afrika waartydens hy ’n goeie kennis van die natuurlewe en die inboorlinge opdoen, wat in sy werke weerklank vind. Hy is getroud en die egpaar het drie dogters.

Op 1 September 1959 is hy in Johannesburg oorlede.

Die verdienstelike "Tissamoe" verskyn in 1926 as vervolgverhaal in "Die Huisgenoot". Hy skryf vele avontuurverhale vir die jeug, wat in sy tyd ook deur baie volwassenes gelees is, met slegs een van sy boeke, "Die ysbaan van Haasburg", wat op die jonger kinderleser gemik is. "Ondank is die wêreld se loon" en "Nukkebol Reinard", twee boeke wat op mekaar volg, vertel dierverhale in Afrikaans met die slim vos Arnolus en later sy seun Reinard wat al die diere om die bos lei. ’n Derde boek met avonture van Reinard verskyn later onder die titel "’n Ridder in oneer". "Op die Spoor van die Gorilla" speel af teen die agtergrond van grootwildjag in Midde-Afrika en die soektog na ’n kind wat deur ’n gorilla-wyfie ontvoer word. Die moederliefde by mens en dier word met oortuiging geteken. Realistiese dierverhale is "Oerwoudbure" en "Langs gapende rotswande". "Uilskuiken die slaaf" het ’n slaaf uit Oos-Afrika as hoofkarakter. Hy word in die Kaap verkoop, eers aan ’n hardvogtige en wrede man en dan aan ’n simpatieke boer, by wie hy later sy vryheid verwerf. As sendeling keer hy later na sy geboorteland terug.

In van sy werke beeld hy die mites, legendes en lewensbeskouing van die Swazi’s uit."Die" w"agter van die koning se beeste" is die eerste hiervan en verteenwoordig ’n groot verbetering op sy vorige werk. Die omslagtige styl wat baie van sy vroeër werk kenmerk, is hier afwesig en word vervang deur ’n vlot verteltrant met spannende aksie. Oemswaas, koning van die Swazi’s, is deur sy bygeloof oorgelewer aan die genade van sy toordokter, Segwana, wat saam met ’n Portugees planne beraam om hom van sy goudskatte te beroof. Segwana word egter ontmasker deur die koning se beeswagter, Hlopek, wat in die laaste hoofstuk ook vir Dingaan doodsteek en in triomf terugkeer. "Noncoba" en "Die Inzinyanga" het ook die Swazi’s en hulle kultuur as boustof. ’n Aantal verhale het vir Ras Sjoema, lid van ’n wit inboorlingstam in Sentraal-Afrika, as die held. Dit is tipiese avontuurverhale in die trant van "Tarzan" en "Rooi Jan". In "Die avonture van Ras Sjoema" is die hoofkarakter ’n jong kaptein wat verlief raak op die opperhoof se dogter. Na die uitvoering van ’n besonder moeilike opdrag kry hy haar as bruid. Ander verhale van hom is "Die verlore prins" en "Onder die kannibale".

Historiese verhale sluit in "Lottie McGlyn", "Doodsengel op die waspoor" (oor die lotgevalle van die Dorslandtrek) en "Van Riet – verkenner". "Die Hoek se nuwe hoof" is ’n roman oor die skoollewe, terwyl "Die baas van Vergelegen" ’n pionierboer is wat in opstand kom teen nuwerwetse idees. "Die voorbode en ander spookverhale" is ’n bundel spookstories. Van sy verhale word in versamelbundels opgeneem, soos "Izinyanga" in "Mooi loop" onder redaksie van G.H. Franz.

Werke wat uit sy pen verskyn sluit in:




</doc>
<doc id="115145" url="https://af.wikipedia.org/wiki?curid=115145" title="J.D.U. Geldenhuys">
J.D.U. Geldenhuys

Johan Geldenhuys is ’n digter en taalpraktisyn, wat onder andere vele sakewoordeboeke saamstel.

Johan Diederik Ungerer Geldenhuys is op 6 Augustus 1947 in Johannesburg gebore. Hy matrikuleer met sewe onderskeidings aan die Hoër Seunskool Helpmekaar. Hierna verwerf hy in 1971 ’n M.A.-graad in Engels aan die Randse Afrikaanse Universiteit met ’n verhandeling oor “"The development of W.B. Yeats towards 'intellectual synthesis: a study of his use of symbols and sources"”. As onderwyser gee hy klas in Engels, Latyn en Afrikaans en sedert 1979 is hy Hoof van Taaldienste vir die Nedcor-Groep. Hy is ’n lid van die Suid-Afrikaanse Akademie vir Wetenskap en Kuns. In 1973 is hy met Sonnette Cecilia Briel getroud en hulle het twee kinders, ’n seun en ’n dogter.

By geleentheid skryf hy Afrikaanse gedigte wat onder andere in "Standpunte" gepubliseer word. In Afrikaans vertaal en verwerk hy “"Sonnette van Shakespeare"” in Afrikaans. Hierdie uiters moeilike taak verrig hy met bedrewenheid, veral aangesien hy die gedigte in Afrikaans vertolk eerder as letterlik vertaal en daardeur ’n eie stempel en ’n plaaslike idioom en gees daarop afdruk. Vertalings van Shakespeare laat onvermydelik van die inhoud en seggingskrag van die oorspronklike verlore gaan, maar die verwerkings is nogtans ’n aanwins vir die Afrikaanse poësie en taal. “"Taal en twak"” is ’n digbundel met kwatryne waarin die draak gesteek word met taalteoretici. Sy kreatiewe werk is egter hoofsaaklik gedigte in Engels, wat aanvanklik in tydskrifte soos "Standpunte" en "Contrast" verskyn en daarna in talle digbundels gepubliseer word. Hierdie bundels sluit in “"A Crossing of Gods"”, “"Pellucid Paradigm"”, “"Structured space"”, “"Son of the Sun"” en “"The Third Way"”. “"Psyspy"” is ’n spioenasieriller in versvorm, terwyl “"The Easter Visitor"” en “"Gospel 2000"” epiese gedigte is. In samewerking met H.B. Falkena skryf hy die satiriese roman “"Fool’s enterprise"”, waarin die draak gesteek word met die mediese professie en veral die perverse inisiatiewe wat deur hulle besigheidsmodel geskep word. Dit is finansieel veel voordeliger wanneer mense siek is en siek bly, as wat dit is om hulle te genees.Hy skryf ook verskeie taalkundige handleidings, onder andere “"Finansiële Teksvertaling"” saam met E.E. Viljoen en F.W. Wolff, en versorg verskeie woordeboeke, waaronder die “"Finansiële Woordeboek"”. As vertaler is hy verantwoordelik vir die  vertaling van “"Die apokriewe evangelies"”.



</doc>
<doc id="115146" url="https://af.wikipedia.org/wiki?curid=115146" title="Gilliland Barnard">
Gilliland Barnard

Barnard Gilliland (1938–1962) was ’n Afrikaanse digter en dramaturg.

Christoffel Johannes Gilliland (wat onder die naam Barnard Gilliland skryf) is in 1938 was in Pietersburg gebore as een van drie kinders en hy het ’n broer en ’n suster. Sy suster, Wilna, gee later onder haar getroude naam Wilna Meyer die digbundel “"Verskillende vensters"” uit. Albei sy ouers is oorlede terwyl hy nog jonk is. Sy peetpa is mnr. Bags Cilliers, wat ’n bekende figuur in Noord-Transvaalse rugbykringe was en getroud was met die kunstenares Bettie Cilliers-Barnard. Hy studeer aan die Universiteit van Pretoria en behaal in 1961 sy B.A.-graad. Hierna word hy in 1962 deeltydse dosent aan die Universiteit van Suid-Afrika, terwyl hy sy studies voortsit. Ten spyte van sy jeug het hy ’n goeie kennis van die geskiedenis en godsdienste van verskeie volkere uit die Midde-Oosterse oudheid en is hy goed op hoogte van die moderne Wes-Europese letterkundes. Hierdie kennis vind uiting in sy werk, waarin hy telkens soek na die lewenskern, ’n soeke na die essensie van die mensebestaan. Hy is op 24 Augustus 1962 op pad tussen Pretoria en Johannesburg in ’n motorongeluk oorlede toe sy motor se voorwiel bars.

Sy digbundel “"Veelhoek"” bevat belowende werk wat Kannemeyer meen verstegnies en tematies “iets nuuts” in die Afrikaanse poësie bring Hoewel die gedigte merendeels slegs in onderdele deurgekomponeer is, ondersoek hy (ook in vorm) uitdagende temas. Hy skryf hoofsaaklik ’n tipe praatvers waarin hy die verderf van die lewe uitbeeld. “"Skipbreukelinge"” (geïnspireer deur die Gilgamesj-epos) beeld die wanhopige rondtas na ’n houvas om geestelike ekwilibrium te probeer herwin uit, met eindelik die herkenning van angs en pyn as die enigste sekerheid in die lewe. Na sy dood word die nagelate gedigte “"Brief"” en “"Nege persone"” in "Tydskrif vir Letterkunde" gepubliseer. ’n Aantal van sy nagelate gedigte word ook in "60" van Februarie 1963 gepubliseer. Die gedig “"Pelgrim se reis na die Inferno"” word in Gerrit Komrij se bloemlesing “"Die Afrikaanse poësie in ’n duisend en enkele gedigte"” opgeneem. “"Godeskemering"” is ’n moderne moraliteitspel wat soek na sin in hierdie siek eeu. Die hooffiguur Balloki Duringhämer is ’n geleerde wat die menslike wete verken en op aandrang van sy verloofde Frigga Siegel ’n aantal vriende uitnooi na sy jongste promosie. Sy hoop dat hy hierna tot rus sal kom sodat hulle ’n gevestigde bestaan kan voer. Die vriende verteenwoordig almal loopbaan- of bestaansrigtings in die wêreld. Balloki begin egter nou eers in alle erns soek na die sin van menswees en die insig in ’n hoër orde waar daar ’n verband bestaan tussen mens en God. Sy drang word om homself af te sonder om ook tot ander mense se voordeel die eensame ontdekkingstog te onderneem. So gebruik hy dan na die viering kokaïen om die grense te probeer oorskry, wat slegs vir homself en sy geliefde die gryse ryk van die dood verwerf. Die paradoks is dat hy wat wil uitstyg bo die siek eeu, self dodelik siek is en nie in staat is tot redding van homself nie, laat staan nog die mensdom. Gilliland bied die drama aan in opeenvolgende “moontlikhede”, “transformasies” en “werklikhede”, waardeur hy die ironie van die gebeure illustreer. Die drama is ryk aan idees, maar bevat te veel teenstrydighede om werklik suksesvol te wees. In 1978 behaal die bekende digter Lucas Malan ’n M.A.-graad aan die Universiteit van die Witwatersrand met ’n verhandeling oor Gilliland se bydrae tot die Afrikaanse letterkunde.






</doc>
<doc id="115149" url="https://af.wikipedia.org/wiki?curid=115149" title="Jan Greshoff">
Jan Greshoff

Jan Greshoff (*15 Desember 1888, Nieuw-Helvoet – †20 Maart 1971, Kaapstad) was ’n Nederlandse digter wat hom in Suid-Afrika vestig, waar hy groot invloed op die letterkundige wêreld het en onder andere vir lank in die redaksie van die literêre tydskrif "Standpunte" dien.

Jan Greshoff was op 15 Desember 1888 in Nieuw-Helvoet in Nederland gebore. Sy ouers is Jan Hendrik Greshoff, ’n masjinis en stoomwerktuigkunde dosent, en Petronella Jacoba Maria Buys. Sy skoolopleiding ontvang hy aan verskeie skole, maar sy vernaamste vorming geskied deur die uitgebreide lees van lektuur.

Na skool wend hy hom tot die joernalistiek, waar hy veral in die kunste spesialiseer. Van 1908 tot 1914 werk hy by verskeie Haagse koerante, naamlik die "Dagblad van Zuid-Holland en ‘s-Gravenhage", die weekblad "De Hofstad", die "Haagsche Courant", "De Nieuwe Courante" en "De Avondpost". Tussendeur gaan hy op verskeie reise na Europa en Noord-Afrika, waar sy kontak met kunstenaars, skrywers en uitgewers sy artistieke ontwikkeling beïnvloed. Sy Nederlandse vriendekring sluit in hierdie tyd onder andere in J.C. Bloem, A. Roland Holst, Dirk Coster en die skilder Jan Boon.

Greshoff stig in 1912 en redigeer tot 1915 die letterkundige tydskrif "De Witte Mier", wat beskryf word as "een klein maandschrift voor de vrienden van het boeken", terwyl hy saamwerk met Jan van Nijlen en sy swaer J. van Krimpen aan die totstandkoming van die reeks "Palladium". In 1916 sluit hy aan by die kunsredaksie van "De Telegraaf" en hy beklee hierdie posisie vier jaar lank.

In die najaar van 1918 word hy deur die Franse regering genooi om die geallieerde offensief tydens die Eerste Wêreldoorlog te dek en hy is net betyds om ook die vredesonderhandelinge in Versailles mee te maak.

In Januarie 1920 word hy hoofredakteur van die "Nieuwe Arnhemsche Courant", waar hy bly tot April 1923 wanneer hy op beginselgronde bedank omdat die direksie inmeng in die redaksionele inhoud van die koerant. In hierdie tyd lei sy vriendskap met die uitgewer A.A.M. Stols, wat hy in 1922 ontmoet, tot sy redigering van die reeks "De schatkamer" (1924–1926), ’n nuwe reeks van "De Witte Mier" (1924–1926) en die "Palladium"-reeks (1920–1925). In 1925 sluit hy aan by die redaksie van "Den Gulden Winckel" waar hy tot die begin van 1928 redakteur is en vir baie jare daarna steeds medewerker aan hierdie blad is.

In 1927 vertrek hy uit Arnhem na Brussel in België as kulturele korrespondent van "Het Vaderland" en die "Nieuwe Rotterdamsche Courant" en hy bly daar tot 1939. Vanaf 1934 is hy hoofredakteur van "Het Hollandsche Weekblad". Sy jare in België word van sy vrugbaarste jare in terme van letterkundige produksie, terwyl sy invloed op die literatuur van sy tyd ook grootliks toeneem.

Hy het noue kontak met Nederlandse letterkundiges en skrywers, insluitende M. Roelants, Jan van Nijlen, Karel van de Woestijne, Menno ter Braak, Simon Vestdijk, Hendrik Marsman en Jan Slauerhoff. Saam met van hierdie skrywers is hy stigterslid van die tydskrif "Forum" (1932–1935) en hy lewer gereelde bydraes daartoe, al dien hy nie op die redaksie nie.

In 1932 word hy redakteur van "Groot Nederland" en hierdie blad is na die ondergang van "Forum" die mondstuk waartoe die meeste "Forum"-bydraers hulle wend. Greshoff is besonder doeltreffend in sy posisie as redakteur van literêre tydskrifte en spoor vele skrywers en digters aan om bydraes te lewer, insluitende Willem Elsschot wat na ’n lang periode van stilswye weer begin skryf. Hy is aktief betrokke by die oprigting van die tydskrif "Werk" in 1939, waaruit later die tydskrif "Criterium" voortspruit.

Met die spanning in Europa wat deurgaans oplaai voor die uitbreek van die Tweede Wêreldoorlog, besluit hy in 1939 om ter wille van sy gesin Europa te verlaat en hy emigreer na Suid-Afrika, waar hy op 12 Julie 1939 in Kaapstad aan wal stap. Hy vestig hom in Kaapstad, waar hy die nuus ontvang van die Duitse besetting van Nederland en die dood van sy vriende Menno ter Braak, Hendrik Marsman en E. du Perron.

Saam met W.E.G. Louw en D.B. Bosman versorg hy die samestelling van die bloemlesing "Tussen die engtes", die opbrengs van die verkope waarvan aangewend word tot voordeel van die Nederlandse skrywers. Hy spandeer in 1940 geruime tyd op Java en in Oktober 1942 vertrek hy in diens van die Nederlandse regering-in-ballingskap na die Ooste en daarna na New York, waar hy die res van die oorlog deurbring in diens van die Nederlandse Inligtingsdiens. Na die vredesluiting keer hy permanent terug na Suid-Afrika, waar hy help met die stigting van "Standpunte" en vir baie jare op die redaksie dien. Vanaf 1947 tot enkele jare voor sy dood behartig hy ook ’n weeklikse literêre kroniek vir die Haagse dagblad "Het Vaderland". Tydens sy verblyf in Suid-Afrika maak hy elke twee jaar ’n maandelange reis na Europa en Amerika.
Greshoff is op 14 Februarie 1917 getroud met Agatha Christina Brunt en uit die huwelik word twee seuns, Kees en Jan, gebore. Sy vrou is ook ’n skrywer, wat onder haar eie naam (Aty Greshoff) en die skuilname Nini Brunt en Aline van Alphen skryf. Onder laasgenoemde naam publiseer sy die Afrikaanse roman "Die swaar pad terug".

Hy is na ’n lang siekte op Saterdag 20 Maart 1971 in sy huis in Tamboerskloof in Kaapstad oorlede.

Hy skryf (en Fred le Roux vertaal in Afrikaans) die eerste van die hekelgeskrifte oor oorskatte skrywers en boeke onder die naam Kees Konyn, wat tussen 1940 en 1944 in die tydskrif "Trek" verskyn. Na sy vertrek na New York sit Fred le Roux die werksaamhede van Kees Konyn voort. J.C. Kannemeyer maak later ’n keur van hierdie geskrifte en voorsien dit van ’n inleiding, waarna dit gepubliseer word as "Die koléperas van Kees Konyn".

Van sy Nederlandse gedigte word in "Standpunte" gepubliseer. Hy is ook instrumenteel daarin om Etienne Leroux se werk te bevorder en is verantwoordelik vir die eerste opname van Leroux se werk in "Standpunte".

Sy vernaamste werk is sy Nederlandse gedigte, wat hy in meer as twintig bundels versamel. Na ’n nie-merkwaardige begin met "Aan den verlaten vijver" slaag hy daarin om met sy suiwere segging en pratende verteltrant ’n reputasie as een van die leidende digters van sy tyd te verwerf. Sy statuur as digter word bevestig wanneer hy in 1967 die gesogte Constantijn Huygens-prys vir sy hele oeuvre verower.

Hy skryf ook prosa en gee in "In alle ernst" (1938) en "Steenen voor brood" (1939) sy misnoeë met die politieke situasie in Europa weer, terwyl hy in "Afscheid van Europa" (1969) sy outobiografiese herinneringe boekstaaf

Met sy sestigste verjaarsdag vereer die tydskrif "Standpunte" hom deur hulle uitgawe van Januarie 1949 aan hom te wy.

Werke wat uit sy pen verskyn sluit in:




</doc>
<doc id="115150" url="https://af.wikipedia.org/wiki?curid=115150" title="Adele Gie">
Adele Gie

Adèle Gie (*17 Julie 1914, Worcester – 25 November 2012, Somerset-Wes) was ’n skryfster van Afrikaanse musiekdramas en liedjies. Haar getroude naam is Adèle Jooste, en sy skryf onder beide Gie en Jooste.

Hermina Adèle Gie was op 17 Julie 1914 op Worcester gebore as een van drie dogters van Coenraad Johannes Carolus Gie en Louisa B.C. van Rensburg. Sy gaan skool op haar geboortedorp en behaal in 1931 die Senior Sertifikaat. In 1933 slaag sy die onderwyserslisensiaat in klavier onder leiding van mev. M. Fismer van Stellenbosch. Daarna gee sy klavierles op Worcester en gaan aan met haar studies in harmonie, sang en orrel.

In 1937 besoek sy Duitsland, waar sy etlike maande by haar oom, dr. S.F.N. Gie, deurbring. Hy is op daardie tydstip Suid-Afrika se ambassadeur in Duitsland. 

Sy neem ’n leidende aandeel in ’n skouspelagtige opelug-lentemusiekfees op Worcester in 1938 en neem in 1939 deel aan die historiese optogte op Franschhoek.

In Junie 1942 trou sy met mnr. J.G. Jooste, hoof van die Hoërskool Murraysburg.

Sy is op 25 November 2012 in Somerset-Wes oorlede.

Sy skryf die drama "Kersfees om die kampvuur". Dit is ’n toneelstuk vir kinders, waarin sy liedere en legendes versamel en verwerk en vierstemmig harmoniseer en saam met die musiek en verhoogaanduidings publiseer.

"Loelie se liedjies" is volkswysies met oorspronklike woorde en harmoniserings.

"Hollander en Hugenoot" is ’n musiekdrama wat sy onder haar getroude naam publiseer.



</doc>
<doc id="115151" url="https://af.wikipedia.org/wiki?curid=115151" title="Dorothea Gosen">
Dorothea Gosen

Dorothea Gosen was ’n Voortrekker wat godsdienstige gedigte skryf, wat later gepubliseer is.

Dorothea Magdalena Goosen was op 16 Desember 1774 gebore, waarskynlik in die distrik Graaff-Reinet. Sy is die jongste van nege kinders van Willem Johannes Goosen en Sara Gous. Reeds op nege maande ouderdom is haar vader oorlede, wat die gesin in groot armoede dompel. In hierdie omstandighede ondergaan sy geen formele skoling nie. Sy het egter ’n groot begeerte om te leer en ten einde raad huur haar moeder op veertienjarige ouderdom ’n ou skoolmeester wat self swak gekwalifiseer was om haar te leer lees en skryf. By hom kry sy vir ongeveer drie maande klas en begin onder sy leiding om die Bybel van voor deur te lees. Op agtienjarige leeftyd word sy in die kerk op Graaff-Reinet aangeneem en sewe jaar later kom sy in aanraking met die predikant en skrywer M.C. Vos, wat ’n heilsame invloed op haar het. Sy trou op 25-jarige leeftyd op 2 Oktober 1800 op Stellenbosch met Theunis Christoffel Botha en is sy derde vrou. Hulle het vier dogters, naamlik Cornelia Margaretha, Dorothea Magdalena Josina, Sibella Elizabeth en Anna Johanna. Sy neem deel aan die Groot Trek. Dit is onbekend waar en wanneer sy oorlede is.

Sy skryf godsdienstige gedigte in ’n fyn handskrif en dit word in ’n leergebonde boek in die Voortrekkermuseum in Pietermaritzburg bewaar, vanwaar dit later uitgegee is. Die tema van haar verse is uitsluitlik godsdienstig. Haar gedig “"Een gebed"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”.




</doc>
<doc id="115155" url="https://af.wikipedia.org/wiki?curid=115155" title="Pieter Retief Gauché">
Pieter Retief Gauché

Pieter Retief Gauché was ’n Afrikaanse dramaturg en skrywer.

Hy skryf die blyspel “"In die weegskaal"” in vyf kort bedrywe vir sewe here en drie dames. Dit is egter veral op die gebied van die jeugdrama dat hy ’n waardevolle bydrae tot die Afrikaanse letterkunde maak. Daar is weinig kinderdramas beskikbaar wanneer hy begin skryf en sy dramas ontstaan dan hoofsaaklik uit ’n behoefte wat in die onderwys van die tyd gevoel word. As resultaat is sy dramas ten nouste verbonde aan die sosio-maatskaplike, politieke, ekonomiese en opvoedkundige agtergrond van die Afrikaner. “"Twaalf samesprake"” sluit in “"Hoe Koos aansluit by die debatsvereniging"”, waarin eietydse kwessies vir jongmense aangespreek word, en die stereotipering van ’n Joodse spekulant “"Chefnawanskie op die platteland"”. Die bundel bevat ook die stuk “"Wie die skuldige is"”, spesifiek geskryf vir opvoering deur skoolkinders by die afskeid van ’n onderwyser. Ander samesprake in hierdie bundel is “"Gesukkel op die telefoon"”, “"Kritiek op ’n preek"”, “"’n Misverstand"”, “"’n Moeilike buurman"”, “"Die prokureur en sy hond"”, “"Riem-telegramme"”, “"Sij kan nie verstaan nie"”, “"Taal-gebrouw"” en “"Vrywillig vir land en volk"”. Hierdie samesprake is meestal steeds geskoei op die voorbeeld van Melt Brink, waar die grappige insident voorrang geniet en daar van karakteruitbeelding en sielkundige motivering geen sprake is nie. “"Samesprake vir skoolkinders"” bevat kindertoneelstukke, meestal met die skoollewe as agtergrond. 

Op prosagebied skryf hy die liefdesverhaal “"Die drie dogters"” wat teen die agtergrond van ’n idilliese plaaslewe afspeel. Dit is die verhaal van hoe die drie dogters van oom Dirk Joubert verloof en getroud geraak het. Die agterbakse planne van Anton Ferreira veroorsaak dat die vryerige Sannie haar verlowing met die voorbeeldige Jan Opperman verbreek. Nadat Jan in die Rebellie van 1914 gewond word, kom die twee egter weer bymekaar. Die ander vryende paartjies se flukse vordering en liefdesintriges word ook op aanskoulike wyse verhaal. Oom Dirk en twee van sy skoonseuns het almal modelplase; hulle is flukse boere met ’n sterk kredietrekening in die bank, terwyl die derde, ’n landmeter-argitek, ook vooruitstrewend is. Teen die gelukkige einde van die verhaal word al die paartjies voorsien met woonhuise en skattige kinders. Die taalgebruik is tegnies goed versorg, maar sonder veel verbeeldingskrag. Die verhaal gaan hoofsaaklik om uiterlike gebeure en nie oor innerlike groei en ontwikkeling nie. Hierdie verhaal is in 1915 ingeskryf vir die eerste toekenning van die Hertzogprys, wat deur “"Trekkerswee"” van Totius verower is. Op vakkundige gebied skryf hy saam met F.E. Geldenhuys “"Gesellige natuurstudie of Eerste lesse in Landboukunde"”.




</doc>
<doc id="115156" url="https://af.wikipedia.org/wiki?curid=115156" title="U.M. Gerryts">
U.M. Gerryts

Ulrich Gerryts (*9 Oktober 1907, Noordhoek – † 22 Julie 1994, Stellenbosch) was ’n Afrikaanse skrywer van kinder- en jeugverhale. Hy publiseer ook 'n groot aantal kinderversies gedurende sy loopbaan en skryf ook handboeke vir laerskool kinders.

Ulrich Melanchton Gerryts is op 9 Oktober 1907 in Noordhoek in die Kaap gebore as die jongste van sestien kinders van ’n groenteboer. Sy vader is Egbert Daniël Johannes Gerryts en sy moeder is Maria Aletta Fredrika Lötter. Wanneer hy nege jaar oud is, verhuis die gesin na Kuilsrivier, waar hulle die groenteboerdery voortsit. Wanneer hy in standerd ses op die Laerskool Kuilsrivier is, word Nederlands as voertaal met Afrikaans vervang en begin hy dit makliker vind om te skryf. Hy matrikuleer aan Stellenbosch Boys High (wat later die Paul Roos Gimnasium word) en studeer dan verder aan die Universiteit van Stellenbosch, waar hy in 1932 ’n B.A.-graad en in 1933 ’n Senior Onderwysdiploma verwerf.

In die depressietyd is werk skaars en hy aanvaar noodgedwonge ’n onderwyspos in die Transvaal, waar hy vir die res van sy loopbaan in die onderwys staan. In 1946 behaal hy met lof sy M.A.-graad aan die Potchefstroomse Universiteitskollege met ’n verhandeling oor "Die poësie van Elisabeth Eybers: ’n voorbeeld van die vroulike in die poësie". Die laaste vyftien jaar van sy werkslewe is hy dosent aan die Heidelbergse Onderwyskollege.

Hy is eers met Gezina Susanna Human getroud en hulle het drie dogters, Gerita Johanna, Ulreen Hester en Idel Maria. Wanneer sy hom ontval trou hy in 1976 met Rita Elferink. Na sy aftrede boer hy op ’n wingerdplasie buite Stellenbosch en skryf veral jeugboeke.

Hy is op 14 Julie 1994 in ’n ernstige motorongeluk buite Stellenbosch betrokke en sterf dan op 22 Julie 1994 aan die kopbeserings wat hy opgedoen het.

Van sy kinderverse word in die versamelbundel "Nuwe klein verseboek" opgeneem.

In "Versepret" neem hy benewens sy eie versies die werk van sewe ander digters op en publiseer dan sy eie bundel kinderversies "Dassie se jassie en ander rympies vir kleuters".

Sy gedigte verskyn in "Tydskrif vir Letterkunde" en word in verskeie versamelbundels opgeneem, insluitende “"Kleuterverseboek"”, “"Nuwe Kleuterverseboek"” en "Nuwe Kleinverseboek".

Kurt Baumann se gedigte verwerk hy in Afrikaans as "Woudkonsert".

As onderwyser skryf hy verskeie handboeke vir gebruik op skool, soos "Onderrig van poësie op laerskool" en "Skone klanke: Standerds 1-4, Herbewerking Bloemlesing-reeks".

Hy skryf die drama "Na vyftig jaar" spesifiek vir die Voortrekkerbeweging en sluit ook ander toneelstukkies in die bundel in.

Hy vertaal "Maria Stuart" van Friedrich Schiller van Duits na Afrikaans en saam met Rita Elferink vertaal hy ook die drama "Die marionette" van Hans-Ulrich Nichau vanuit die Duits na Afrikaans.

Die jeugverhaal "Die Dassiebergspan" vertel van vier seuns (twee wit en twee swart) wat ’n plan prakseer om vlermuismis uit die grot wat verbode terrein vir kinders is, te haal. Daarmee wil hulle geld insamel sodat die wit seuns elk ’n perd kan kry en die swart seuns ’n wa met bokke en kitaar.

Werke wat uit sy pen verskyn sluit in:
In HAUM. "Stellenbosse Galery." HAUM-Uitgewers Kaapstad en Pretoria 1974, word Gerryts se geboortedatum aangegee as 9 Oktober 1907, maar die Geni-webwerf (https://www.geni.com/people/Ulrich-Gerryts/6000000037997375299) gee dit aan as 29 Oktober 1907. Dit is nie duidelik watter een korrek is nie.




</doc>
<doc id="115158" url="https://af.wikipedia.org/wiki?curid=115158" title="Stephanus Johannes du Toit">
Stephanus Johannes du Toit

Dr. S.J. du Toit (* 18 Junie 1891, Boshof - † 10 Julie 1972, Johannesburg) was hoofinspekteur van onderwys in die Vrystaat en ’n Afrikaanse digter en skrywer. Die digter Elizabeth C.M. du Toit is sy dogter.

Stephanus Johannes du Toit is op 18 Junie 1891 in die distrik Boshof gebore. Tydens die Anglo-Boereoorlog is hy as baie jong seun saam met sy vader op kommando. Op twaalfjarige ouderdom gaan hy vir die eerste keer skool toe en hy matrikuleer dan in 1910 aan die Grey Kollege in Bloemfontein. Hierna studeer hy verder aan die Grey Universiteitskollege, waar hy in 1913 die B.A.-graad behaal. Later slaag hy ook die tweede- en eersteklas onderwyseksamens en verwerf hy die M.A.-graad in Nederlands en Engels. In 1920 is hy na Amsterdam in Nederland, waar hy in 1923 die doktorale eksamen in die Nederlandse taal en lettere cum laude aflê en in 1924 sy doktorsgraad behaal met ’n studie oor "Suid-Afrikaanse volkspoësie". In 1922 trou hy met Miemie de Wet en uit die huwelik word twee kinders gebore, waaronder die digter Elizabeth C.M. du Toit.

Ná sy terugkeer na Suid-Afrika gee hy vir ’n tyd lank onderwys, onder andere as hoof van die skool op Dealesville. In 1927 word hy aangestel as inspekteur van onderwys in die Vrystaat, met Frankfort as hoofkwartier, en vanaf 1945 is hy hoofinspekteur van onderwys in die Vrystaat. Na sy aftrede in 1951 aanvaar hy ’n betrekking by die Woordeboek van die Afrikaanse Taal op Stellenbosch wat hy vir tien jaar beklee. By die Suid-Afrikaanse Akademie vir Wetenskap en Kuns speel hy ’n belangrike rol. In 1947 word hy lid van die Akademie en die jaar daarop word hy lid van die Taalkommissie, waar hy vir ’n ruk sekretaris is. Hy dien ook op die Akademieraad. In 1952 word hy ook verkies as lid van die Maatschappij der Nederlandse Letterkunde te Leiden. Hy is op 10 Julie 1972 in Johannesburg oorlede.

Sy digbundel "Uit vreemde boord" is Afrikaanse vertalings van groot gedigte uit die wêreldletterkunde. Benewens vertalings bundel hy ook oorspronklike gedigte in "Tussen die dae", wat deur A.P. Grové beskryf word as ’n bundel wat niks nuuts toevoeg tot die Afrikaanse digkuns nie en net sowel twintig jaar vantevore kon verskyn het. Sy gedigte word in verskeie versamelbundels opgeneem, insluitende "Die Afrikaanse poësie in ’n duisend en enkele gedigte", "Afrikaanse ballades", "Digters en digsoorte", "Digters en digkuns" en "Die junior digbundel".

"Kinders van die daeraad" en "Gode en helde van Achaje" is bundels met verhale uit die Griekse mitologie, terwyl "Kinders van die Noorderlig", "Mense van die newels" en "As die gode fluister" verhale bevat uit die Germaanse mitologie. "Feaciese nagte" is grepe uit die "Odusseia" van Homeros. In "Land van Mañana" doen hy insiggewend verslag van ’n reis deur Spanje. Hy is ook medewerker aan die "Handboek van die Afrikaanse Taal" (HAT) en publiseer talle artikels in vakkundige en ander tydskrifte oor taalkunde, volkskunde en letterkunde. Vir skole is hy verantwoordelik vir die samestelling van "Die Springbok"-reeks van leesboeke vir die laer grade, die bloemlesing "Afrikaanse poësie vir sekondêre skole" asook "Land en zee: Nederlandse verhale vir Afrikaanse skole".

Die Suid-Afrikaanse Akademie vir Wetenskap en Kuns vereer hom met erelidmaatskap in 1970.





</doc>
<doc id="115162" url="https://af.wikipedia.org/wiki?curid=115162" title="J.M. Gilfillan">
J.M. Gilfillan

Jacoba Margaritha Gilfillan (gebore Eksteen op 29 April 1941 in Ermelo, Suid-Afrika) is ’n bekroonde Afrikaanse skrywer van kortverhale en was ’n lektrise in Afrikaans aan die Universiteit van Durban-Westville. Tans woon sy in Stellenbosch.

Jacoba Margaritha (Rita) Eksteen is op 29 April 1941 op Ermelo gebore as enigste dogter en die oudste van drie kinders van Hendrik Eksteen en Lena Taljaard. Sy het twee jonger broers, Hendrik en Pieter. Haar ouers boer op die plaas Swartwater in die Ermelo-distrik. In 1946 is haar ma op 28-jarige ouderdom aan hartversaking oorlede. Haar jongste broer Pieter, toe slegs ’n baba, is onmiddellik na sy pa se oudste suster toe, waar hy groot word. Rita en Hendrik bly by haar wewenaarpa, maar swerf weens die omstandighede gereeld rond in die uitgebreide familie. Sy begin skoolgaan in die plaasskool op Rooiwal in die Ermelo-distrik, waar sy in die koshuis tuisgaan. Wanneer haar pa weer trou, verkoop hy die plaas en verhuis na Piet Retief. Hier gaan sy na die plaaslike laerskool. Na ’n ruk gaan sy egter saam met haar nuwe ma na Springs, waar hulle by haar ma se ouer suster se gesin bly en sy vir ’n ruk na ’n laerskool op Springs gaan. Hierna gaan sy na ’n ander plaasskool, Transvalia, en wanneer hierdie skool sluit gaan sy na die Van der Merweskool op Ermelo. Weens al die omswerwinge vind sy dit moeilik om aan te pas en spandeer standerds vier en vyf in die spesiale klas (destyds die Aanpassingsklas genoem), waar sy onder die simpatieke leiding van meneer Hechter weer haar voete begin vind. Terwyl sy in hierdie klas is, wen haar ontwerp vir ’n skoolwapen die kompetisie.

Haar hoërskoolopleiding ondergaan sy aan die Hoërskool Ermelo, waar sy in die skoolkoshuis Adriani tuisgaan en in 1959 matrikuleer. Na skool gaan sy na Pretoria, waar sy in die Staatsbiblioteek werk en bevriend raak met mevrou Schoeman, ’n kollega en suster van haar Duits onderwyser op hoërskool. Intussen studeer sy buitemuurs in Biblioteekkunde aan die Universiteit van Pretoria, waar sy aan die einde van 1963 die B.Bibl.-graad verwerf. Terwyl sy nog studeer gaan werk sy by Merensky, die universiteitsbiblioteek op die kampus. Sy ontvang ’n beurs vir verdere studie en gaan dan in 1964 na Amsterdam in Nederland, waar sy as bibliotekaresse in die Zuid-Afrikaanse Instituut op Keizersgracht werk en in Utrecht studeer vir ’n diploma in biblioteekwese. In hierdie tyd leer sy vir professor Roy Pheiffer goed ken, wat indertyd die leerstoel in Afrikaans aan die Universiteit van Amsterdam beklee het en wie se kantoor in die Instituut geleë was. Nadat sy die diploma verwerf het, werk sy in 1965 in die Amsterdamse Stadsbiblioteek, waarna sy na Suid-Afrika terugkeer om haar pa by te staan tydens sy terminale siekte. Na haar pa se dood kry sy in 1966 ’n aanstelling in die munisipale biblioteek in Germiston. Tydens ’n besoek aan mevrou Schoeman by die Staatsbiblioteek van Mtunzini in KwaZulu-Natal ontmoet sy die literator Rouston Gilfillan, indertyd dosent in Afrikaans en Nederlands aan die Universiteit van Zoeloeland, met wie sy in 1967 trou. Na haar troue gaan werk sy by die universiteitsbiblioteek van die Universiteit van Zoeloeland. Wanneer Rouston in die sewentigerjare ’n aanstelling aan die Universiteit van Kaapstad kry, werk sy by die biblioteek van Barckleyhuis, ’n onderwyskollege in Claremont in die suidelike voorstede van Kaapstad. Later aanvaar Rouston ’n pos by die Universiteit van Stellenbosch en word sy sekretaresse en doen ook sekretariële werk by die Universiteit van Wes-Kaapland. Aan die Universiteit van Stellenbosch verwerf sy ’n B.A. Honneurs-graad en in 1984 ’n M.A.-graad met ’n verhandeling oor “"Tristia-interpretasies, met toespitsing op ‘Groot ode’"”. Sedert 1987 bevind sy haar in die akademie en wanneer Rouston ’n professoraat in Afrikaans aan die Universiteit van Natal aanvaar, is sy lektrise in Afrikaans aan die Universiteit van Durban-Westville. In hierdie tyd bly sy in Durban, maar vestig haar na aftrede teen die einde van die eeu weer op Stellenbosch. Sy en Rouston het drie kinders, twee dogters en ’n seun.

Sy wen in die sewentigerjare ’n prys in ’n kortverhaalwedstryd van "Sarie" en van haar verhale verskyn ook in "Standpunte" (onder die voorletters J.M.G.), maar sy publiseer haar eerste kortverhaalbundel, “Van stiltes en stemme”, eers in 1989. In 1990 ontvang sy die Ou Mutual-prys en die FAK se Helpmekaar-prys vir hierdie bundel en dit word ook eervol vermeld tydens die toekenning van die W.A. Hofmeyr-prys. Die verhale “"Taalles"” en “"Reën"” ondersoek die individu se belewenis van die politiek en die kommunikasiegaping tussen wit leermeester en swart student. Temas soos persoonlike isolasie en pyn, verdriet, geweld teenoor onskuld en die invloed van negatiewe kinderervarings op persoonlike ontwikkeling word ook ontgin. In “"Sprokie"” word die vroulike hoofkarakter deur die dag blootgestel aan geweld op televisie en binne die sprokie. Aan die einde van die dag verlang sy, in reaksie op die wreedhede, na ’n man se wrede lyf wat sal kneus en kasty. Die bundel se verhale hou inhoudelik en tegnies met mekaar verband, alhoewel dit ook drie ouer verhale bevat wat so lank as tien jaar vroeër ontstaan het, naamlik “"Agtermiddag van ’n kind"”, “"Die troudag"” en “"My liefste poppie"”. Laasgenoemde is besonder ontstellend in sy beskrywing van die mishandeling van ’n weerlose kind. Hendrik Taljaard se vrou Pop verlaat hom en sy dogtertjie, Pop se stiefkind. In Pop se afwesigheid kom Hendrik agter dat sy kind erg mishandel is, met hale wat oor haar hele rug loop. Hendrik wonder of dit die swart vrou Maria is wat na haar omsien of dalk Pop, voor sy weg is. Pop laat hom weet dat sy terug is op die dorp en sy wil hom sien en hy vergewe alles en laat haar terugkom huis toe. Nadat hulle seks gehad het en dit duidelik is dat Hendrik volkome onder haar bekoring vasgevang is, gaan hy uit om te gaan kyk na ’n siek skaap. By die skaap hoor hy dan die sambokslae uit die huis soos Pop sy kind afransel, maar hy loop weg sodat hy dit nie moet hoor nie. Hierdie verhaal word opgeneem in “"Die Afrikaanse Kortverhaalboek"”. Ook “"Die troudag"” het as tema die huwelik van ’n pa met ’n onsimpatieke nuwe vrou, vanuit die kind se perspektief gesien. In “"Die droomhuis"” sien Celeste die toekoms voor dit gebeur. Dan droom sy van die nuwe huis waarheen die gesin  binnekort sal trek. Sy sien die onbewoonde kamers en word oorval deur ’n groot droefheid oor die eensaamheid wat haar bestemming is. Dan beraam sy planne om dit teen te werk.Haar tweede kortverhaalbundel, “Die vrank smaak van frambose”,bevat tien kortverhale wat oor verskillende aspekte van menswees handel, veral die pyn en droefnis wat tog ’n intense vorm van skoonheid en menslike ervaring kan wees. Die titel word afgelei van die verhaal “"Ariadne spin ’n yarn vir Sheheradze"”, waarin die verteller in die “vrankerige smaak van vars frambose” die smaak van die lewe self herken. Hierdie verhaal is dan ook ’n hoogtepunt in die bundel. Die ouderdom, gestremdhede (liggaamlik of geestelik), gesinsverhoudings, obsessies en die politieke situasie kom almal aan die beurt in die bundel. In “"Rosita se verhaal"” is die verteller ’n Suid-Afrikaanse besoeker aan Amsterdam. Haar gesprek met Rosita, ’n bruin vrou wat die land verlaat het, lei tot ’n opgawe van redes waarom Rosita uitgewyk het. Die politieke situasie en diskriminasie met sy verskil in stand en kleur is natuurlik grotendeels ’n rede. Die persoonlike vernedering wat Rosita moes verduur aan die hand van Frans, haar ryk wit jeugvriend, is egter deurslaggewend. Jare later kry Rosita met ’n herontmoeting die kans om wraak te neem. Haar gesprek met Frans se patetiese maar tog opregte vrou laat haar egter hierdie geleentheid verbygaan. Die skrywer besin ook oor die grens tussen waarheid en fiksie en die essensie van geslagtelikheid en seksualiteit. “"Lelies van die veld"” kontrasteer twee susters. Die verteller het tuis gebly, getrou en ’n “normale” lewe gelei. Haar suster Alie het gaan toneelspeel, baie minnaars gehad en haar geld en gesondheid verkwis. Nou kom Alie soos die verlore seun terug, nog steeds met swerwersbloed in haar are. Die verteller vind haarself, ten spyte van die aanskoue van haar vernielde suster, jaloers op die plekke wat Alie gesien het en die ervarings wat sy gehad het, wat so onbereikbaar is in die kleinburgerlike lewe wat sy lei.“Glas” keer terug na kortverhale waarin subtiel gekyk word na verskillende verhoudings, wat of aanmekaar gehou word of uitmekaar dryf. Hierdie verhoudings is soos glas, wat vele fasette het en maklik kan versplinter, maar tog ’n veranderende glans het afhangende vanuit watter hoek ’n mens dit bekyk. Dit is kosbaar en breekbaar. Daar is twintig kortverhale wat meestal uit die perspektief van ’n vrou of dogter vertel word. Die karakters bevind hulle merendeels in oomblikke van krisis soos siekte, maar veral mislukte verhoudings met liefde, onvervuldheid en verraad. Dit gaan dan meer oor breekbaarheid van verhoudings en die weerloosheid van mense, eerder as geluk of vervulling. In “"Kaktus"” lees Juliet van die jong prinses wat met die sultan getroud is, maar daarna wegkwyn wanneer haar man op een van sy vele reise gaan. Daarenteen floreer die tuinier se vrou en die sultan vra later aan hom wat die geheim is. Die tuinier sê dat hy die sultana tongvleis moet gee. Die sultana kry beestong en verskeie ander diere se tongvleis, maar dit help nie. Raadop stuur die sultan sy vrou na die tuinier se huis, en neem die tuinier se vrou in sy huis. Die sultana begin gou floreer, maar die tuinier se vrou begin nou kwyn. Die sultan vra weer die tuinier vir sy geheim en weer sê die tuinier sy moet tongvleis kry, wat beteken die sultan moet met haar praat. Juliet vind dat hierdie verhaal in haar eie lewe resoneer, wanneer haar man op een van sy vele sakereise gaan en ’n verwer in sy afwesigheid die huis begin restoureer. Die geselskap van die verwer laat haar ook ontdooi en hy vertel hoe hy in die nagskuiling werk om iets van die lewe terug te gee. Wanneer die verwer met sy werk klaar is, gee hy vir Juliet ’n kaktus present. Dit is eers baie lank daarna, kort voor Kersfees, wat sy merk hoe die kaktus ’n uitsonderlike blom vorm en onthou sy: ’n mens moet altyd iets teruggee. Van Gilfillan se kortverhale word opgeneem in versamelbundels soos “"Die Afrikaanse kortverhaalboek"”, “"Vertellers 2"”, “"Vrou: mens"”, “"Soort soek soort"”, “"Borde borde boordevol"”, “"Vuurslag"”, “"Uit die kontreie vandaan"” en “"Vrouevertellers 1843–1993"”, terwyl sy ook ’n bydrae oor jeugherinneringe lewer in Riana Scheepers en Leti Kleyn se versamelbundel “"Spoorvat"”. Sy skryf ook verskeie artikels en resensies wat in letterkundige tydskrifte en koerante verskyn.Die novelle “Die verhaal van ’n vrou, ’n leeu en ’n hoenderhen” is ’n moderne sprokie met ’n lighartige aanslag en is ’n viering van vryheid, goeie kos, goeie wyn en mooi musiek, waardeur die samehang van alles en die eindelike saligmaking en redding deur kreatiwiteit en veral die skryfkuns beskryf word. Die verhaal word gebaseer op die sprokie van die maagd wat haar hande verloor het in die werk van Clarissa Pinkola Estés, waarna die meisie die pad van inisiasie inslaan op pad na sielkundige en kreatiewe herstel. Die buite-egtelike kind Engela Verster kry ’n eie identiteit en sekuriteit deur toedoen van haar stiefvader, maar sy kom onwetend in aanraking met haar biologiese pa. Engela is ’n bevryde vrou wat buite die huwelik met ’n man (Joris) saamleef, maar haar moeder Rachel is vasgevang in die kodes en norme van die samelewing. Rachel het as gevolg van haar wêreldvreemdheid in Nederland swanger geraak met Engela en toe noodgedwonge na Suid-Afrika teruggekeer. Hierdie gegewens word in die vorm van ’n sprokie vertel, met al die hoofstukbeskrywings (behalwe die laaste) wat ’n verwysing na kos en kook bevat, omdat Engela ’n gastehuis bedryf. Elke hoofstuk het ’n titel wat begin met “Waarin”, soos “"Waarin daar pasta gekook word en ’n meisie haar hande verloor"” en eindig met ’n resep wat in die loop van die hoofstuk voorberei is. Hierdie novelle is op die kortlys vir die toekenning van die Ou Mutual-prys. “Pouoogmot” is weer ’n novelle, wat die lewe en stories van ’n groep vroue in ’n veelrassige saal in ’n private hospitaal weerspieël. Om die verveling teen te werk, besluit hulle op ’n storie-uur, waarin elkeen kans het om ’n storie oor klere te vertel, maar daardeur ook baie weggee van hulle eie ervarings en wroegings. Deur die gedeelde stories van die karakters kom daar heling. Hierdie perspektief word binne die raamwerk van ’n skryfster wat ’n roman skryf, aangebied, sodat die novelle op verskillende vlakke beweeg en ook die skryfster se lewe, haar verhouding met haar man en probleme met skryfwerk aanraak. Sodoende word die novelle ’n ondersoek na die bevrydende krag van stories, met die titel wat heenwys na die Oosterse dimensie binne die boek, waar die pouoogmot se larwes gebruik word om patrone te weef, net soos die verskillende lewensverhale eweneens ’n tapisserie skep. Saam met haar man, Rouston Gilfillan, stel sy verskeie bundels uit die werk van hoërskoolleerlinge saam, insluitende “Poort 1990” en “Poort 1994”.





</doc>
<doc id="115163" url="https://af.wikipedia.org/wiki?curid=115163" title="D.M. Greeff">
D.M. Greeff

Daniel Michiel Greeff is ’n Afrikaanse skrywer van streekverhale oor die Noordweste.

Daniel Michiel Greeff is op 4 Augustus 1937 op Onseepkans gebore. Hy behaal sy matriek en sy B.A.-graad deur korrespondensie en kry daarna ’n B.A. Honneurs-graad in Biblioteekkunde aan die Universiteit van Pretoria. Daarna aanvaar hy ’n betrekking as bibliotekaris by die Universiteit van Suid-Afrika.

Hy publiseer geruime tyd in "Contrast", "Standpunte", "Sestiger" en "Tydskrif vir Letterkunde" eksperimentele prosas en gedigte voordat hy in 1970 met “"Klip in die slingerpad"” debuteer. Sy verhale staan in die teken van die kontreikuns, speel in die droë Noordweste af en word deur sy verteller Oom Hennerik Vermaak van Verneukdraai in die Noordweste vertel. Hierdie verteller herinner aan Oom Schalk Lourens van Herman Charles Bosman. Hy het net standerd drie, maar Oom Hennerik is ’n filosoof wat deur die lewe self geskoei is en ’n fyn sin vir humor besit. In “"Klip in die slingerpad"” vertel Oom Hennerik sy verhale aan die jong man Hansie, ’n student wat tydens die langvakansie by Oom Hennerik se dogter Marietjie op die plaas kuier. Die jong man kom deur die verhale agter dat hy nie die eerste een is wat daar kuier nie en baie waarskynlik ook nie die laaste nie, al is die verhouding nie die sentrale tema van die verhale nie. Oom Hennerik vertel van Schalk wat Kleinwillem se kitaar stukkend slaan omdat dié te vriendelik is met sy vrou, van Hans Karsten se dogtertjie wat van ’n afgrond afval, van Tant Hendrina wat gif drink wanneer haar man saam met Wilmien berg toe gaan om heuning uit te haal en van baie meer plaaslike karakters. Elke storie eindig met ’n verrassende knoop aan die einde. “"Die horing wat groei"” en “"Oom Hennerik Vermaak word verbrand"” is verdere bundels in dieselfde trant. Sy kortverhaal “"Ou Dominee se broer"” word deur Abraham H. de Vries opgeneem in die versamelbundel “"Uit die kontreie vandaan"”. Hierin leer die dominee sy broer Abel se skelmstreke so goed ken dat hy eindelik self in die tronk beland. Vir jong kinders skryf hy "Loewie en die leeu"” (met illustrasies deur Alida Carpenter) wat ook in Engels uitgegee word as “"Lester and the lion"”. Hierdie boek verower in 1990 die eerste prys in Daan Retief Uitgewers se Kleuterverhaalwedstryd. Hy lewer ook artikels en ander bydraes vir die Nederlandse letterkundige tydskrif "Ons Erfdeel".





</doc>
<doc id="115168" url="https://af.wikipedia.org/wiki?curid=115168" title="Instink">
Instink

Instink of ingebore gedrag is die inherente neiging van 'n lewende organisme tot besonder komplekse gedrag. Die eenvoudigste voorbeeld van instinktiewe gedrag is 'n vaste handelingspatroon (VHP) waar 'n baie kort tot mediumlengte opeenvolging van handelinge sonder variasie in reaksie op 'n duidelik gedefinieerde stimulus uitgevoer word.

Enige gedrag is instinktief wanneer dit nie op vroeëre ervaring gebaseer (dus nie aangeleer) is nie, maar 'n uitdrukking van ingebore biologiese faktore is. Pas uitgebroeide seeskilpaaie sal outomaties oor die sand in die rigting van die see skarrel. 'n Kangaroetjie klim dadelik na geboorte in sy ma se buidel. Heuningbye kommunikeer deur in die rigting van 'n voedselbron te dans. Ander voorbeelde sluit in geveg- en hofmaakgedrag by diere, interne ontsnapfunksies en nesbou.

Instink is ingebore komplekse gedragspatrone, en behoort van reflekse onderskei te word. Laasgenoemde is eenvoudig 'n organisme se reaksie op 'n spesifieke stimulus, byvoorbeeld die sametrekking van 'n pupil wanneer 'n helder lig geskyn word. Die afwesigheid van wilskrag mag nie verwar word met 'n onvermoë om vaste handelingspatrone te verander nie. Mense is byvoorbeeld in staat om 'n gestimuleerde vaste handelingspatroon te verander deur die bron van aktivering bewustelik te identifiseer en die handeling eenvoudig te staak. Diere, aan die ander kant, het meestal nie 'n sterk genoeg wilskapasiteit nie en is dus nie by magte om van hulle vaste handelingspatrone af te wyk wanneer dit geaktiveer word nie.

Die rol van instinkte in die bepaling van dieregedrag wissel tussen spesies. Hoe meer kompleks die neurale stelsel, hoe groter is die rol van die serebrale korteks en sosiale leer, en hoe kleiner die rol van instinkte. 'n Vergelyking tussen 'n krokodil en 'n olifant illustreer byvoorbeeld hoe afhanklik soogdiere van sosiale leer is.

In omgangstaal word die woord instink dikwels gebruik om na intuïsie of intuïtiewe kennis te verwys.

Volgens Jean-Henri Fabre, 'n entomoloog, was instink enige gedrag wat sonder kognisie of bewustheid uitgevoer kan word. Fabre se inspirasie was sy intense studie van insekte. In sommige gevalle het hy gedrag egter verkeerdelik as instinktief en onafhanklik van omgewingsinvloede beskou.

Met die opkoms van behaviorisme (gedragsleer) het instink as konsep het in die 1920's in onguns geraak. Denkers soos B. F. Skinner het voorgehou dat die belangrikste gedrag aangeleer word. Nes Fabre se oortuiging dat die meeste gedrag eenvoudig refleksief is, was hierdie idees ook te simplisties om die komplekse emosionele en sosiale gedrag van die mens te verklaar.

'n Belangstelling in ingebore gedrag het in die 1950's herleef toe Konrad Lorenz en Nikolaas Tinbergen tussen instink en aangeleerde gedrag onderskei het. Ons moderne begrip van instinktiewe gedrag by diere is baie aan hulle werk te danke. Daar bestaan byvoorbeeld 'n sensitiewe tydperk waartydens 'n voëltjie leer om met sy ma te identifiseer. Konrad Lorenz het 'n gansafdruk op sy stewels gehad. Na 'n tydjie sou die gans enigiemand volg wat die stewels gedra het. Die identiteit van die gans se ma was aangeleer, maar die gans se gedrag teenoor die stewels was instinktief.

Die term "instink" in die sielkunde is die eerste keer in die 1870's deur Wilhelm Wundt gebruik. Teen die einde van die 19de eeu is die meeste herhalende gedrag as instinktief beskou. In 'n oorsig van die destydse literatuur het een navorser 4 000 menslike "instinkte" aangeteken. Hy het die etiket egter aan enige herhalende gedrag toegeken. Namate navorsing strenger en terme meer gedefinieerd geraak het, het instink as verklaring vir menslike gedrag minder algemeen geword. In 'n konferensie in 1960 wat deur Frank Strand, 'n pionier in vergelykende sielkunde, gelei is en deur voorligters in die veld bygewoon is, is die toepassing van hierdie term beperk.

Gedurende die 1960's en 1970's het handboeke steeds enkele besprekings van instink met betrekking tot menslike gedrag bevat. Teen die jaar 2000 het 'n opname van die 12 gewildste handboeke in Inleidende Sielkunde aan die lig gebring dat slegs een na instinkte verwys, en dit was ten opsigte van  Sigmund Freud se verwysing na die "id"-instinkte.
In hierdie sin blyk dit dat instinkte toenemend oorbodig in die verklaring van menslike sielkundige gedrag geword het.

Sielkundige Abraham Maslow het aangevoer dat die mens nie meer oor instinkte beskik nie, want ons het die vermoë hulle in sekere situasies tersyde te stel. Hy was van mening dat sogenaamde instinkte dikwels verkeerdelik gedefinieer word, en dat hulle in werklikheid op sterk dryfkrag neerkom. Vir Maslow is 'n instink iets wat nie tersyde gestel kan word nie. Alhoewel die term dus voorheen moontlik op mense van toepassing was, het hy beweer dat dit nie meer die geval is nie.

Die boek "Instinct" (1961) het 'n aantal kriteria bevat wat tussen instinktiewe en ander soorte gedrag onderskei. Ten einde instinktief te wees moet gedrag: a) outomaties wees, b) dwingend wees, c) op 'n tydstip tydens ontwikkeling voorkom, d) deur 'n gebeurtenis in die omgewing geaktiveer word, e) by elke lid van die spesie voorkom, f) onveranderbaar wees en g) gedrag reguleer waarvoor die organisme geen onderrig benodig nie (Die organisme kan egter by ervaring baat en in daardie mate is die gedrag wel veranderbaar).

In 'n klassieke tesis wat in 1972 gepubliseer is, het die sielkundige Richard Herrnstein Fabre se menings oor instink afgeskiet (sien: In biologie-afdeling).

In" Information behavior: An Evolutionary Instinct "(2010, pp. 35-42), skryf Amanda Spink dat "instink in die gedragswetenskappe oor die algemeen verstaan word as die ingebore aspek van gedrag wat sonder enige opleiding of onderrig by mense voorkom." Die standpunt dat inligtingsgedrag 'n instinktiewe basis het, is gegrond op die jongste denke oor menslike gedrag. Verder meen sy dat "gedrag soos samewerking, seksuele gedrag, kinderopvoeding en estetika [ook] as 'ontwikkelde sielkundige meganismes' met 'n instinktiewe basis beskou word." Spink voeg by dat Steven Pinker in sy boek "The Language Instinct" skryf dat " "taalverwerwing instinktief by mense voorkom. (1994).

Voorbeelde van gedrag wat nie betrokkenheid van die wil vereis nie, sluit reflekse in. Die stimulus in 'n refleks vereis geen breinaktiwiteit nie, maar kan as 'n boodskap na die rugmurg gestuur word wat dan deur die liggaam teruggesein word. Hierdie pad word die refleksbaan genoem. Reflekse is soortgelyk aan vaste handelingspatrone in die sin dat die meeste reflekse aan die vereistes van 'n VHP voldoen. 'n Vaste handelingspatroon kan egter ook in die brein verwerk word; 'n manlike stekelbaars se instinktiewe aggressie teenoor enigiets rooi gedurende sy paarseisoen is een so 'n voorbeeld. Voorbeelde van instinktiewe gedrag in mense sluit baie van die primitiewe reflekse in, soos 'n baba se instink om na sy ma se tepel te soek en te drink, iets wat by alle soogdiere voorkom. By rotte is daar waargeneem dat seker ingebore response met spesifieke chemikalieë verband hou, en hierdie chemikalieë word deur twee organe in die neus waargeneem: die vomeronasale orgaan (VNO) en die hoof reuk-epiteel (MOE).

Sommige instinktiewe gedrag is van rypwordingsprosesse afhanklik. Ons verwys byvoorbeeld algemeen daarna dat voëls "leer" vlieg. Daar is egter eksperimente uitgevoer waar klein voëltjies in toestelle grootgemaak is wat verhoed dat hulle hul vlerke kan beweeg voordat hulle die ouderdom bereik waarop hulle tydgenote reeds gevlieg het. Met hulle vrylating het hierdie voëls onmiddellik en normaal gevlieg. Hulle verbetering was die gevolg van neuromuskulêre rypwording en nie leer nie.




</doc>
<doc id="115169" url="https://af.wikipedia.org/wiki?curid=115169" title="Tandbederf">
Tandbederf

Tandbederf is ook bekend as tandkaries (Latyns: "caries", vermolmdheid), gaatjies of tandverrotting en vind plaas wanneer die tand afgebreek word weens bakteriële aktiwiteit. Die kleur van die gaatjies in die tand kan wissel van geel tot swart. Die simptome wat ervaar word sluit in pyn in die tand en dit mag moeilik wees om te eet. Die komplikasies wat tandbederf kan meebring, sluit in inflammasie van die tandweefsel, tandverlies, infeksie of die ontstaan van 'n abses.

Die oorsaak van tandbederf is bakteriële afbraak van die harde weefsels van 'n tand (die glasuur, tandbeen /dentien en sementum). Dit vind plaas omdat daar suur gevorm word uit voedselreste en suiker wat op die tandoppervlakte agterbly. Eenvoudige suikers in kos is hierdie bakterieë se primêre energiebron en daarom is 'n dieët wat ryk is aan eenvoudige suikers 'n risiko. Wanneer die minerale in die tand vinniger afbreek as wat dit opgebou kan word deur bronne soos bv. speeksel, dan vind tandbederf plaas. Ander risikofaktore is toestande wat aanleiding gee tot verminderde speeksel produksie, bv: diabetes, Sjogren sindroom en sekere medikasie bv. antihistamiene en antidepressante. Tandbederf word ook geassosieër met armoede, swak mondhigiëne en tandvleissiekte wanneer die tandvleis wegtrek van die tande af om die tandwortels te ontbloot.

Die voorkoming van tandbederf behels die volgende: gereelde skoonmaak van die tande; 'n lae-suikerdieet en klein hoeveelhede flouried per mond ingeneem. Dit word aanbeveel dat tande twee keer per dag geborsel en gevlos word. Flouried kan afkomstig wees van water, tandepasta of sout. Na gelang van die skade aan die tand is daar talle behandelings om die tand te herstel om weer behoorlik te funksioneer, of die tand kan verwyder. Die beskikbaarheid van behandeling is dikwels swak in die ontwikkelende wêreld. Parasetamol of ibuprofeen kan geneem word vir pyn.

Ongeveer 36% van die wêreldbevolking het gaatjies in hul permanente tande. Die Wêreldgesondheidsorganisasie skat dat byna alle volwassenes op een of ander stadium in hulle lewe tandbederf kry. Met babatande affekteer karies ongeveer 9% van die bevolking. Die toestand word al meer algemeen onder kinders en volwassenes, en is veral algemeen in die ontwikkelde wêreld weens die verhoogde verbruik van eenvoudige suikers. Karies is die Latynse word vir “verrotting".

'n Persoon wat karies ervaar mag glad nie eens bewus wees van die siekte nie. Die vroegste teken van 'n nuwe karieuse letsel is die voorkoms van 'n kalkagtige wit kol op die oppervlak van die tand wat 'n gebied van demineralisasie van die emalje aandui. Daar word daarna verwys as 'n aanvangskarieuse letsel of 'n "mikrogaatjie". Soos die letsel verder demineraliseer word dit bruin, maar sal uiteindelik 'n gaatjie ("holte" ) word. Voordat die gaatjie vorm is die proses nog omkeerbaar, maar wanneer die gaatjie eers gevorm het, kan die verlore tandstruktuur nie hernu word nie. 'n Letsel wat donkerbruin en blink lyk, dui daarop dat tandbederf eens teenwoordig was, maar dat die demineralisasie van die proses gestop het en 'n vlek agtergelaat het. Aktiewe tandbederf is ligter van kleur en dof in voorkoms.

Hoe meer die glasuur en die tandsteen vernietig word, hoe meer opvallend is die gaatjie. Die geaffekteerde areas van die tand verkleur en word sag. Sodra die tandbederf deur die glasuur gaan, word die dentinale buisies, wat paadjies na die senuwee van die tand het, blootgestel en dit veroorsaak pyn wat tydelik kan wees maar erger word met blootstelling aan hitte, koue of soet kos en drankies. 'n Tand wat verswak het deur uitgebreide interne verrotting kan soms skielik breek onder normale kou kragte. Wanneer die tandbederf ver genoeg gevorder het dat dit die bakterieë die pulpweefsel in die middel van die tand oorweldig, kan dit tandpyn tot gevolg hê en die pyn sal meer konstant word. Algemene gevolge is dan die afsterwe van die pulpweefsel en infeksie. Die tand sal nie meer sensitief wees vir hitte of koue nie, maar sal baie sensitief wees vir druk.

Tandbederf kan ook lei tot slegte asem en onaangename smake in die mond.In hoogs gevorderde gevalle kan die infeksie van die tand versprei na die omliggende sagte weefsel. Komplikasies soos kaverneuse sinus trombose en Ludwig angina kan lewensgevaarlik wees.

Vier dinge is nodig vir karievorming: 'n tandoppervlak (glasuur of dentien), tandbederwende bakterieë, gisbare koolhidrate (soos sukrose) en tyd. Dit behels dat kos vaskleef aan die tande en dat suur gemaak word deur die bakterieë wat plaak veroorsaak.

Tandbederf word veroorsaak deur biofilm (plaak) wat op tande lê en dan kariogenies word om tandverrottiing te veroorsaak. Sekere bakterieë in die biofilm produseer suur in die teenwoordigheid van gisbare koolhidrate soos sukrose, fruktose en glukose.

Die mond bevat 'n wye verskeidenheid van orale bakterieë , maar slegs'n paar spesifieke spesies veroorsaak tandbederf. Bakterieë versamel rondom die tande en tandvleis in 'n taai, roomkleurige massa wat bekend staan as plaak, wat dien as 'n biofilm. Wanneeer daar 'n wanbalans in die omgewing voorkom, soos gereelde blootstelling aan suiker en onvoldoende higiëne, sodat die plaak nie genoegsaam verwyder word nie, dan begin bakteriese tandbederf.

Die bakterieë in 'n persoon se mond skakel glukose, fruktose, en meer algemeen sukrose (tafelsuiker) om na sure soos melksuur in 'n proses wat fermentasie genoem word. Wanneer hierdie sure lank kontak behou met die tand, veroorsaak dit demineralisasie wat die minerale inhoud van die tand afbreek. Die suur kan egter teengewerk word deur speeksel of mondspoelmiddel. Fluoried tandepasta of tandheelkundige vernis ondersteun her-mineralisasie. Wanneer daar met verloop van tyd genoeg minerale inhoud verlore  gaan, vorm daar 'n holte of gat in die tand.

Die karieuse proses word bepaal deur hoe gereeld die tande aan suur blootgestel word. Die sementum wat die wortel omhul, is nie naastenby so sterk as die emalje wat die kroon omring nie en daarom vind wortel karies twee-en-'n-halfkeer vinniger plaas as tandbederf op emaljeoppervlaktes.

Tandemalje begin demineraliseer by 'n pH van 5,5. Dentien en sementum is meer vatbaar vir tandbederf as die emalje, weens hul laer mineraalinhoud.

Die anatomie van die tande kan 'n rol speel in die voorkoms van tandbederf. Waar die diep ontwikkelingsgroewe van die tande beklemtoon is, is tandbederf geneig om te ontwikkel in die groewe en ook as kos vasgevang word tussen die tande, is groefkaries meer geneig om te ontwikkel.

Medikasie kan die produksie en afskeiding van speeksel verminder; speeksel is belangrik om suurvormende bakterieë teen te werk.

Die gebruik van tabak verhoog die risiko vir tandbederf en sommige handelsmerke rooklose tabak bevat 'n hoë suikerinhoud wat die vatbaarheid vir karies verhoog.  Blootstelling van kinders aan tweedehandse rook hou ook verband met tandbederf.

Tandbederf in die vroeë kinderjare, ook bekend as "bababottel karies", of "bottelvrot," is 'n patroon van tandbederf wat veral in jong kinders voorkom met hul wisseltande (babatande). Die tande wat mees waarskynlik is om aangetas te word, is die voorste maksillêre tande, maar al die tande kan aangetas word. Die naam vir hierdie tipe karies is afgelei van die verskynsel dat kinders toegelaat word om met versoete drankies in hul bottels aan die slaap te raak of om kinders by talle geleenthede deur die dag met versoete drankies te voed.

Kinders van 6-12 maande het 'n verhoogde risiko vir die ontwikkeling van tandbederf. Vir kinders tussen die ouderdomme van 12-18 maande ontwikkel tandbederf op hul primêre tande en ongeveer twee keer per jaar vir die permanente tande.

Persoonlike higiëne bestaan daaruit om daagliks behoorlik te borsel en tussen tande te vlos. Die hoofdoel van borsel en vlos is om plaak te verwyder en sodoende die vorming van tandheelkundige biofilm te verhoed. Ander bykomende mondhigiëne-hulpmiddels sluit in interdentale borsels en mondspoelmiddels.

Mondhigiëne is waarskynlik meer effektief om tandvleissiektes te voorkom as tandbederf. Kos gaan sit binne-in gaatjies en krake vas en die demineralisasie proses begin in die tand omdat borsels en tandepasta hierdie areas nie kan bereik nie. Dit help om aan vesel te kou na etes – soos seldery- omdat dit speeksel in die areas indwing waar die suur geneutraliseer kan word. Die tande met die grootste risiko vir tandbederf is die permanente eerste en tweede kiestande as gevolg van hul komplekse oppervlaksanatomie.

Professionele higiëne sorg bestaan uit gereelde tandheelkundige ondersoeke en professionele profilakse (skoonmaak en voorkoming). Soms is 'n tandarts of mondhigiënis se hulp nodig om plaak voldoende te verwyder. X-straalfoto's kan gebruik word om die ontwikkeling van tandbederf in hoë risiko areas van die mond op te spoor.

Vir tandheelkundige gesondheid is frekwensie (herhaling) van suikerinname van groter belang as die hoeveelheid suiker wat verbruik word. 'n Vermindering van versnaperinge tussen etes word aanbeveel, aangesien dit 'n konstante bron van voeding is vir suurvormende bakterieë in die mond. Gedroogte vrugte se suikers verdwyn vinniger uit die mond as dié van taai lekkergoed. Die Amerikaanse Tandheelkundige Vereniging beveel aan dat drankies met suiker beperk word in kinders se eetplan.

Tandbederf kan ook vertraag word deur melk en sekere soorte kaas soos cheddarkaas te eet kort nadat voedsel ingeneem is wat potensieel skadelik is vir die tande.

Kougom wat xylitol bevat word in talle lande gebruik om die vorming van biofilm teen te werk.

'n Orale gesondheidsassessering wat uitgevoer word voor die ouderdom van een jaar kan help met die bestuur van tandbederf. Die assessering moet die kind se geskiedenis nagaan, 'n kliniese ondersoek insluit, die  kind se risiko om tandbederf op te doen nagaan; asook die toestand van hul afsluiting (okklusie) bepaal en beoordeel hoe goed die kind se ouer of versorger toegerus is om te voorkom dat die kind tandbederf opdoen.

Oor die algemeen is vroeë behandeling vinniger en goedkoper as die behandeling van uitgebreide tandbederf. Die aangetaste gedeelte van die tand kan verwyder word en die tand struktuur kan tandheelkundig herstel word om die tand se funksie en estetiese toestand te herstel.

'n Ekstraksie kan ook dien as behandeling vir tandbederf. Die verwydering van die verrotte tand word uitgevoer indien die tand te ver vernietig is om dit effektief te herstel.


</doc>
<doc id="115172" url="https://af.wikipedia.org/wiki?curid=115172" title="Canon EF 75–300mm lens">
Canon EF 75–300mm lens

Die Canon EF 75–300mm 4-5.6 lens is 'n telefotolens vir Canon EOS enkellensreflekskameras met 'n Canon EF-lenspassing. Dit is in 1995 bekendgestel en daar is 3 basiese tipes van die lens: die IS USM (beeldstabilisering, ultrasoniese motor), die USM (USM, geen IS) en nie-USM (geen USM, geen IS). Al 3 tipes word in die algemeen as lae- en verbruikersvlak lense beskou.

Die Canon EF 75–300mm f/4-5.6 IS USM lens was Canon se eerste beeldgestabiliseerde lens. Selfs met IS word dit as 'n verbruikersgraad lens beskou.

Die nie-USM weergawes word oor die algemeen as baie laegraad verbruikerslense beskou met die USM weergawes net effens beter in boukwaliteit en algemene gevoel. Geen van die weergawes (USM of nie) ondersteun voltydse handfokus (FTM) nie. Die optika is soortgelyk in die IS USM en USM weergawes. Behalwe vir die USM III, word die USM funksie aangedui deur die goueskrif "Ultrasonic Motor". Die USM III word geïdentifiseer deur 'n goue USM logo en 'n aangrensende goue merk van "Ultrasonic". Die oorspronklike USM lensdeksels sê ook "Ultrasonic" hoewel tweedehandse verbruikers aangeraai word om versigtig te wees, aangesien lensdeksels dikwels omgeruil word en daar nie aanvaar moet word dat dit 'n aanduiding is van die werklike lensfunksie nie. Ultrasoniese lense sal in klein goue font "Ultrasonic" vertoon en 'n reeks gekruisde lyne geheel en al rondom die lens op die voorkant besit.

Canon EF 75-300 Review — Lens Resensies


</doc>
<doc id="115178" url="https://af.wikipedia.org/wiki?curid=115178" title="Nettie Bredell">
Nettie Bredell

Stephanetta Johanna Paulina (Nettie) Bredell (Rustenburg, Transvaal, 10 Oktober 1877 – Rustenburg, Suid-Afrika, 3 Mei 1920) was ’n kleindogter van pres. Paul Kruger, wie se name sy gekry het in vroulike vorm, en die eerste eggenote van die president se lyfwag Manie Bredell.

Nettie Eloff was een van die nege kinders van Frederik Christoffel (Frikkie of Ryk Freek) Eloff (9 Februarie 1850 – 14 November 1924) en Elsje Francina Kruger (19 Maart 1853 – 21 Oktober 1924). Haar grootouers aan moederskant was pres. Kruger en sy twee vrou, Gezina Susanna Wilhelmina du Plessis (5 Mei 1831 – 20 Julie 1901). Een van Elsie se broers was die beeldhouer Fanie Eloff. 'n Broer van haar, Sarel, was 'n onverskrokke Boere-kommandant tydens die Tweede Vryheidsoorlog. ’n Ander suster, Elsie, was getroud met dr. Herman van Broekhuizen, een van die vroegste spelers in ’n Suid-Afrikaanse nasionale rugbyspan (1896; die naam Springbokke is eers vanaf 1906 gebruik), ’n predikant in die Nederduitse Gereformeerde (1898–1917) sowel as die Nederduitsch Hervormde Kerk (1917–1925), Volksraadslid (1925–1933), Suid-Afrika se spesiale gesant in Nederland en België (1933–1941) en ’n Afrikaanse taalstryder wat hom onvermoeid beywer het vir ’n Afrikaanstalige universiteit in Pretoria. Hy was ook ’n adviseur van die Afrikaanse Bybelvertaling van 1933. Haar oom Jan Eloff was die tweede mynkommissaris van die Witwatersrand na wie Eloffstraat genoem. Twee kinders is uit Nettie en Manie Bredell se huwelik gebore, Elsie (Ella) Francina Eloff Bredell en Johannes Sarel Bredell. ’n Suster van Nettie Bredell se man, Anna Maria Elizabeth Bredell (1868–1953), was getroud met Pieter Gerhard Beyers (1862–1931), ’n broer van genl. Christiaan Frederik Beyers (1869–1914).

Volgens oorlewering het pres. Kruger twee gunstelingkleindogters gehad: die susters Nettie en Elsie. Nettie is op haar oupa se verjaardag gebore en sy en haar suster het diep in hul oupa se hart gekruip. Die Eloff-kinders het op ’n plaas, wat toe net buite Pretoria geleë was, grootgeword. Ryk Freek het op die noordoostelike deel van die plaas Daspoort, wat hy in 1896 gekoop het, gewoon en dit na Eloffsdal herdoop.

Nettie en Elsie was, saam met Cornelia Reitz en ’n mev. Van Alphen, vrou van die posmeester-generaal, die beste skuts in die vroueskietklub wat aan die begin van die Tweede Vryheidsoorlog. daar word vertel hul plan was om Pretoria vroualleen te verdedig terwyl die mans weg is. Aan die begin van die oorlog is baie huise in klerefabrieke omskep. Nettie en Elsie het die klereprojek in Pretoria bestuur. Hier het honderde vroue in die hooggeregshofgebou hemde, broeke en jasse gemaak en na die kommando’s gestuur. Hulle het aanhou werk tot die Britte Pretoria ingeneem het.

Toe Paul Kruger sy siek vrou in Pretoria moes agterlaat en as banneling in die vreemde moes bly, het Ryk Freek, sy vrou en kinders in die hoofstad agtergebly en is die president vergesel van sy lyfarts, dr. Willem Heymans, sy Nederlandse lyfbediende, Happé, predikante soos dr. Abraham Kuyper en dr. Herman van Broekhuizen, en die president se lyfwag, Manie Bredell. Uit dié geledere het Elsie sowel as Nettie se toekomstige huweliksmaat gekom. Die egpaar Eloff en van hul agt kinders het eers ná Gezina Kruger se dood in Julie 1901 ingewikkelde reëlings getref om met ompaaie uit Transvaal te ontsnap en die ou president in Europa te gaan bystaan. So het die Eloffs dit reggekry om sy 76ste verjaardag in 1901 saam met hom in Nederland te vier. Die geselskap het op 11 Desember 1901 van Hilversum na Utrecht verhuis waar hulle twee aangrensende villas betrek het. Kruger s'n het "Oranjelust" geheet. Hier sou hy eindelik 10 maande lank woon. Manie Bredell was dadelik verlief op Nettie Eloff, maar vir eers het sy 'n ander liefdesbelangstelling gehad.

Terug in Suid-Afrika ná die president se dood, is Elsie op 15 Januarie 1904 in die Groote Kerk in Kaapstad met Herman van Broekhuizen getroud nadat die Transvaalse koloniale owerheid toe reeds twee maal geweier het dat hulle in die bruid se geboortestad, Pretoria, trou, en Nettie op 12 Oktober 1905 in die Gereformeerde kerk Pretoria met Manie Bredell, wat ná pres. Kruger se dood in Switserland, in 1905 in Pretoria as prokureur begin praktiseer het.

Nettie en haar man het in 'n huis, wat hulle "Ouderliefde" genoem het omdat Ryk Freek dit aan hulle geskenk het, tussen Voortrekkersweg en Paul Krugerstraat, Eloffsdal, gewoon. In April 1908 het Manie betrokke geraak by die organisering van blanke arbeid in Transvaal en die Oranjerivierkolonie om oorlogsverarmdes weer op die been te help. Hy het op 1 Julie 1908 waarnemende inspekteur van die Transvaalse polisie geword en op 15 Oktober 1910 sekretaris. Met die herorganisasie van die Unie se polisiemag het hy op 1 April 1913 onderkommissaris sowel as sekretaris van die polisiediens geword. Hy was van 1 Mei 1913 tot 16 November 1920 hoof van die Transvaalse afdeling van die Uniale polisiedien met die rang van luitenant-kolonel.

Nettie is op 3 Mei 1920 aan malaria oorlede en is in die Rebeccastraat-begraafplaas begrawe. Manie het ’n tweede keer getrou, met die weduwee Hilda Henrietta Oelrich, gebore Barry. Dié huwelik was kinderloos.



</doc>
<doc id="115181" url="https://af.wikipedia.org/wiki?curid=115181" title="Manie Bredell">
Manie Bredell

Hermanus Christiaan (Manie) Bredell (plaas Onder-Rustenburg, naby Somerset-Wes, Kaapkolonie, 12 Oktober 1865 – plaas Zonneheuwel, distrik Marquard, Oranje-Vrystaat, Suid-Afrika, 19 Maart 1953) was pres. Paul Kruger se lyfwag en later privaat sekretaris, en polisiehoof in die Zuid-Afrikaansche Republiek sowel as Transvaal.

Manie Bredell was die oudste seun van Johan Bredell (12 Februarie 1833 – 21 September 1924) en Anna Maria van Brakel (11 Augustus 1845 – 7 Februarie 1887). Hy het ’n deeglike opvoeding ontvang, eers aan 'n plaasskool by meester Scholtz en later op Eersterivier en Stellenbosch. Hy het aanvanklik teruggekeer na sy vader se plaas, maar sy ouerhuis kort ná sy moeder se dood in 1887 verlaat toe hy 21 jaar oud was. Van 1887 tot 1891 het hy op verskillende wyses probeer geld verdien, eers as transportryer vir Alexander Gibson van Kimberley en George Heys van Pretoria, en as padmaker gewerk voor hy hom by die firma J.G. Quin in Johannesburg laat inskryf het om hom as prokureur te bekwaam. Nadat Bredell drie jaar later gekwalifiseer het, het hy 'n betrekking as beëdigde vertaler in Nederlands en Engels in die hooggeregshof van die ZAR aanvaar. 

Aan die vooraand van die Jameson-inval (1895-'96) het Bredell op aandrang van Ewald Esselen, staatsprokureur, in diens van die Transvaalse Polisie (ZARP) getree. In die kantoor van die kommissaris van polisie het hy spoedig van tweede klerk (1895) tot verantwoordelike klerk (1897 of '98) gevorder, 'n amp wat hom tweede in bevel na kommissaris D.E. Schutte geplaas het. Tydens die inval was hy ’n spioen vir die ZAR se speurdiens. Hy het ook baie werk oorgeneem by Frikkie Eloff, met wie se niggie hy later sou trou, wat die president se privaat sekretaris was. Van 10 September 1900 tot Paul Kruger se dood, was Manie die president se lyfwag.

Ná die uitbreek van die Tweede Vryheidsoorlog (1899–1902) het Schutte vertrek om die bevel in Johannesburg oor te neem waarna Bredell waargeneem het as kommissaris van Polisie in Pretoria. Uit die aard van sy amp was Bredell lid van talle liggame, soos byvoorbeeld die kommissie tot bewaring van vrede en orde in Pretoria en die kommissie insake krygsgevangenes op Waterval (Pretoria), Nooitgedacht en Lydenburg.

Bredell se persoonlike verbintenis met pres. Paul Kruger het dateer uit die periode net voor die uitbreek van die Driejarige Oorlog. Destyds is hy na die presidentswoning in Kerkstraat, Pretoria, ontbied en het opdrag ontvang om hom saans met sekretariële werk behulpsaam te wees. Hierdie reëling het meegebring dat hy gewoonlik sommer op 'n rusbank in die presidentswoning geslaap het. Bedags moes hy sy belangrike pligte in die polisiehoofkwartier nakom en snags in die president se huis slaap. Met die uitbreek van die oorlog het sy pligte ingrypend toegeneem. In sy dagboek gee hy 'n lang lys van sy pligte aan en maak geen geheim van sy gevoelens oor mense wat lyf wegsteek nie. Onder punt V skryf hy byvoorbeeld: "Moest ik steeds alle krijgsgevangenen aan station ontvangen en in hunne respectieve kampen bezorgen. Had soms drie paarden ter mijne beschikking omdat een niet al het werk kon verrichten. Sliep natuurlijk 's nachts bij President aan huis op een sofa voor bijna acht volle maanden." Van F.C. Eloff (1877–1954, kleinseun van pres. Kruger en seun van Gerhardus Eloff en Anna Johanna Maria Aletta Kruger) het hy indertyd geskryf: "Frikkie Eloff, ZHEd.'s Privaat Secretaris, heeft mij veel met zijne werkzaamheden verneukt, absoluut verneukt, doordien hij zich 's daags uit de voeten maakte en ik zijn werk moest doen. Ik deed zulks uit loutere belangstelling en in belang onzer zaak. 's Nachts werkte Eloff nooit. Het werk deed mij erg moe worden, doch gaf niet in en spande steeds al mijn krachten in om mijne plichten op de best mogelijke wijze na te komen, waarin ik ook meende wel geslaagd te hebben."

In Mei 1900 het Bredell die president eers vergesel na Machadodorp – wat toe as regeringsetel gedien het nadat die regering genoodsaak is om Pretoria te ontruim – en later na Waterval Onder, waarheen die ou president ter wille van sy gesondheid gegaan het vanweë die heilsamer klimaat. Van die ontruiming van die Republikeinse hoofstad het Bredell in sy dagboek geskryf: "Op 28.5.1900 ongeveer vertrokken wij: President Kruger, L. Jacobsz (Assistent Staats Procureur), Dr. Heymans, F. Eloff (Privaat Secretaris ZHEd.) en ik uit Pretoria onder bereden politie escorte en arriveer de volgende dag te Machadodorp alwaar wij in de salon spoorwagen logeerden. Het was daar dan ook erg koud. Mijne werkzaamheden begon toen opnieuw. Ik moest de wagens met goud en geld bewaken. Zoo ook het rijtuig van ZHEd., ammunitie wagens, enz. Jacobsz en ik ginging dikwijls uit rijden. Later moesten wij naar Waterval Onder gaan ter wille van President's gezondheid. Wij hadden daar een aangenaam huisje ter inwoning."

Bredell het saam met sy broer Johannes (noemnaam Pieter, 1870–1954) deelgeneem aan die Slag by Dalmanutha op 27 Augustus 1900 en saam met pres. Kruger en die regering na Nelspruit geretireer weens die blykbaar onstuitbare, ooswaartse opmars van die Britse magte.

Op 10 September 1900 het die uitvoerende raad aan die bejaarde pres. Kruger verlof toegestaan om vir 'n tydperk van ses maande na Europa te gaan. Dit sou die president beveilig en hy sou die saak van die Boererepublieke in Europa kon gaan bepleit. Daarheen het Bredell hom as lyfwag vergesel om, volgens sy dagboekinskrywings,"van tijd tot tijd de noodige veiligheids maatregelen te treffen". Die geselskap het oor Komatipoort na Lourenco Marques gereis waar die ZAR se konsul-generaal, Gerhard Pott, hulle ontmoet het en by wie hulle oornag het. 

Die Britse konsul-generaal, Crowe, het druk uitgeoefen op die Portugese goewerneur, Antonio José de Souza Machado, om die aankoms van die Kruger-geselskap na Crowe se goeddunke te bestuur. Portugal het swaar op Brittanje staatgemaak vir geldelike steun en sedert die uitbreek van die oorlog ’n jaar vantevore, was Lourenço Marques ’n broeiplek van intrige en spioenasie. Die president was van voorneme om net in die Portugese kolonie te vertoef tot hulle die eerste uitgaande stoomskip, die Herzog van die Duits-Oos-Afrika-Linie, kon haal. Maar die volgende môre het die goewerneur laat weet Kruger sou ’n gas van die Portugese owerheid wees en moes onverwyld in sy ampswoning kom tuisgaan. Hierdie "inwoning", waartydens die president feitlik in huisarres geplaas is, het van 12 September tot 19 Oktober geduur. Kruger het besef die eintlike goewerneur van Delagoabaai was die Britse konsul-generaal en het die opdrag gehoorsaam. Vir Machado was dit ’n verleentheid om so ’n Britse opdrag uit te voer, maar dit was al uitweg. So het Kruger sy 75ste verjaardag as so te sê 'n gevangene in die vreemde deurgebring. Kort voor lank is sy geselskap nie meer toegelaat om hom in die goewerneurswoning te spreek nie omdat Crowe nie daarvoor te vinde was nie.
Die wêreld het kennis geneem van die situasie in Delagoabaai en veral vir die jong koningin van Nederland, Wilhelmina, was die gedagte ondraaglik. Uiters omsigtig het sy diplomatieke stappe begin doen om die ou president te red. Toevallig was die Nederlandse kruiser die Gelderland indertyd in die Indiese Oseaan en Brittanje was nie gekant daarteen dat hy Kruger aan boord neem nie. Met koningin Victoria se toestemming het koningin Wilhelmina gereël dat "het pantser-dekschip" (volgens Bredell se dagboek) die Gelderland steenkool inneem by Delagoabaai en pres. Kruger en sy geselskap oplaai om hom na enige hawe te vervoer. Wilhelmina was diep ontsteld oor die uitgerekte oorlog, want baie van haar landgenote was betrokke en boonop was sy en die Boere van dieselfde afkoms. Tog wou sy streng neutraal wees in 'n Europa wat destyds grotendeels anti-Brits was en haar uitstekende betrekkings met Engeland handhaaf. Daarom sou Kruger ook nie deur Britse waters geneem word nie, maar aan wal gaan in Frankryk.

Die Gelderland het Delagoabaai op 12 Oktober 1900 binnegestoom onder bevel van baron Sweerts de Landas. 'n Week later, op 19 Oktober, het Kruger en geselskap aan boord gegaan. Toevallig was daar terselfdertyd 'n koninklike saluut van Britse en Portugese skepe ter viering van koningin Wilhelmina se huwelik, wat pas aangekondig is. Die skip het die middag van 20 Oktober 1900 vertrek. So het Bredell saam met Kruger en sy gevolg langs die Ooskus van Afrika noordwaarts gevaar, deur die Rooisee en die Suez-kanaal na Frankryk. Onderweg daarheen moes hulle Dar-es-Salaam, Djiboeti en Port Said aandoen om steenkool in te skeep. Hoewel hy erg seesiek geword het, was die reis vir Bredell baie interessant. 'n Paar reëls uit sy dagboek oor die vaart deur die Suez Kanaal lui soos volg: "Gisteren passeerden wij o.a. eenige Duitsche schepen die 'met man en muis' ZHEd. toejuichten. Heel leuk gezicht. Een Engelsch schip was brutaal genoeg om het onze niet te salureeren in het kanaal." En later, onderweg in die Middellandse See, skryf hy hulle het "gisteren avond een officieele dinner gehad in de Long Room van de officieren. Heel prettig. De Transvaalsche vlag door de 20 000 Amerikaners ten geschenke gegewen, werd voor de eerste maal gebruikt." 'n Transvaalse vierkleur wat spesiaal in Amerika vervaardig is, is op 29 Mei 1900 aan Kruger deur 'n Amerikaanse seun, Jimmy Smith, namens die skoolkinders van Philadelphia, Pennsilvanië, Amerika, oorhandig.

Gedurende die amper vier jaar wat gevolg het nadat die geselskap op 22 November 1900 by Marseille aan wal gestap het, waar 'n opgewonde skare van sowat 60 000 die Kruger-geselskap verwelkom het, het Manie Bredell feitlik onafgebroke die president se regterhand gebly en hom vergesel op sy verskillende reise - eers as lyfwag, maar ná Oktober 1901 ook as privaat sekretaris in die plek van F.C. Eloff (27 Januarie 1877 – 9 April 1954), die president se kleinseun, wat na Suid-Afrika teruggekeer het. Aangesien Bredell sy verblyf in Europa uiters onbevredigend gevind het, het hy dit dikwels oorweeg om na die kommando's terug te keer. Dr. W.J. Leyds en die Boeredeputasie het hom telkens oorreed om te bly. Benewens 'n dagboek wat Bredell in Europa gehou en waarin hy insiggewend oor pres. Kruger en sy huishouding geskryf het, het hy en Piet Grobler indertyd saamgespan om die herinneringe van die president te boekstaaf. Die resultaat van hul arbeid, "Gedenkschriften van Paul Kruger", het wye publikasie geniet en die Nederlandse uitgawe (Amsterdam, 1902) is vertaal en uitgegee in Duits (München, 1902), Engels (Londen, 1902), Portugees (Lissabon, 1902), Noors (Kristiana, 1902), Frans (1903) en Afrikaans (Pretoria, 1947). 

Ná Gezina Kruger se dood in die winter van 1901 het pres. Kruger se dogter Elsie Eloff-Kruger, skoonseun Ryk Freek Eloff (9 Februarie 1850 – 14 November 1924) en van hul kinders, onder wie Nettie en Elsie, ná ingewikkelde reëlings met ompaaie uit Transvaal ontsnap om die ou president in Europa te kom bystaan. So het die Eloffs dit reggekry om sy 76ste verjaardag in 1901 saam met hom in Nederland te vier. Die geselskap het op 11 Desember 1901 van Hilversum na Utrecht verhuis waar hulle twee aangrensende villas betrek het. Kruger s'n het "Oranjelust" geheet. Hier sou hy eindelik 10 maande lank woon. Manie Bredell was dadelik verlief op Nettie Eloff, maar vir eers het sy 'n ander liefdesbelangstelling gehad. 

Bredell moes sy begeerte om ná die vrede op 31 Mei 1902 na Suid-Afrika terug te keer, onderdruk en het hom kontraktueel daartoe verbind om pres. Kruger in Europa by te staan. Hierin was hy dan ook getrou tot die president op 14 Julie 1904 ná 'n siekbed in die Villas des Pierriers 17, Clarens, Montreux, Switserland, gesterf het. Nadat Bredell die sake in verband met die president se huishouding afgehandel en saam met die gesin van Ryk Freek Eloff in Beiere vakansie gehou het, het hy na Suid-Afrika terugkeer en die president se begrafnis op 16 Desember 1904 in Pretoria bygewoon.

Terug in Suid-Afrika het Bredell hom besig gehou met 'n agentskapskantoor wat hy in Pretoria geopen het. Van April 1908 het hy hom op versoek van genl. J.C. Smuts, koloniale sekretaris van Transvaal, beskikbaargestel as organiseerder van blanke-arbeid op die spoorweë in Transvaal en die Oranjerivierkolonie. Enkele maande later, op 1 Julie 1908, het hy hom aangesluit by die Transvaalse Polisie as waarnemende inspekteur, 'n pos wat hy behou het tot ná die reorganisasie van die polisiediens in Transvaal en in 1909 het hy erkenning van die regering gekry vir sy hantering van die ondersoek in verband met polisieadministrasie. Op 15 Oktober 1910 is Bredell aangestel as sekretaris van die Transvaalse Polisie en ná die reorganisasie van die Suid-Afrikaanse Polisie op 1 April 1913 as adjunk-kommissaris en sekretaris van polisie. Van 1 Mei 1913 tot 16 November 1920 was hy hoof van die Transvaalse Afdeling van die Suid-Afrikaanse Polisie. Nadat Bredell, wat toe die rang luitenant-kolonel gehad het, op 31 Desember 1926 die tuig as sekretaris en hoof-adjunkkommissaris van die Suid-Afrikaanse Polisie neergelê het, is die King's Police Medal in Januarie 1927 aan hom toegeken vir sy "buitengewoon uitstaande rekord". 

Ná sy aftrede het hy eers as verkeersinspekteur in diens van die Sentrale Padvervoerraad gewerk. Sy laaste lewensjare het hy saam met sy tweede vrou, Hilda Henrietta Oelrich (gebore Barry), op die plaas Zonneheuvel in die distrik Marquard deurgebring, waar hy byna onopgemerk oorlede is. Dié huwelik was kinderloos.

A.G. Oberholster skryf in deel III van die "Suid-Afrikaanse Biografiese Woordeboek": "Sy noue verbintenis met pres. Kruger het tot gevolg gehad dat Bredell se eie bevoegdheid dikwels oorskadu is. Deur sy pligsgetrouheid en administratiewe bekwaamheid het hy egter Kruger se ballingskap vir hom draaglik gemaak, en dié eienskappe stel hom in staat om in latere jare 'n polisie-administrateur by uitnemendheid te word." Dr. Maria Hugo skryf in 1980 in die FAK se "Afrikaanse Kultuuralmanak": "Soms het Bredell se eie persoonlike ambisie, sy frustrasie en die begeerte om na Suid-Afrika terug te keer en daadwerklik aan die wapenstryd deel te neem, hom byna te magtig geword, tog het hy sy pligte t.o.v. pres. Kruger tot op die laaste met sy kenmerkend bekwame pligsgetrouheid nagekom." 

Die Raad vir Geesteswetenskaplike Navorsing het Bredell se dagboek in 1972 gepubliseer met die insiggewende besonderhede oor die huishouding van die president, sy laaste lewensdae en veral ten opsigte van die persone wat in die jare van sy ballingskap die naaste aan Paul Kruger gestaan het.

Die eerste deel van Anna M. Louw se tweedelige werk oor Paul Kruger, "Die banneling: die lyfwag" (1964) is gegrond op Bredell se dagboeke. Prof. Elize Botha het van dié werk geskryf: "Om die rekonstruksie van die beeld van die ou President in die landskappe en stadsbeelde van ou Europa; om die naby-opnames, soos ’n mens dit kan noem, van die kwynende ou reus deur die oë van die gekwelde lyfwag Bredell. Dit hou die aandag. Maar dit is geplaas binne ’n relaas van menslike verbondenheid, in die verhaal van Manie Bredell wat homself moet rekenskap gee van die suiwerheid van sy trou aan die kolos wat sy lewe jare lank beheers het.” Oor dié werk het dr. Maria Hugo geskryf: “Dit het by Louw in hierdie verhaal in die eerste instansie nie gegaan om die chronologiese daarstelling van al die historiese feite of die uitbeelding van president Kruger nie, maar om die persoonlikheid van sy privaat sekretaris, Manie Bredell, teen die agtergrond van daardie droewige bedevaart en die lang eensame maande in die vreemde. Die titel van die werk, "Die banneling", slaan op Kruger, maar eweseer op Bredell, wat in sy verbondenheid met die President in ’n voortdurend innerlike stryd gewikkel was tussen die begeerte om die vryheid aan te gryp om ’n nuwe toekoms vir homself te skep en die belofte en ooreenkoms, andersyds, wat hy met die vereensaamde grysaard aangegaan het dat hy by hom sou bly totdat hy sou sterf . . . Min aandag is – sover my kennis strek – tot nog toe aan die Bredell-figuur in die geskiedskrywing gewy . . . In die werk van Anna Louw maak ons kennis met Bredell as mens, met al sy voortreflikhede en gebreke. Geskiedkundig van belang is sy weergawe van sekere historiese gebeure en veral van die sfeer waarin hulle plaasgevind het. Meer as een keer was hy as stille toeskouer aanwesig. Ook sy mededelinge in sake die menslike verhoudinge wat rondom en met betrekking tot die President bestaan het, veral ten opsigte van die familielede is insiggewend.

Bredell is op 12 Oktober 1905, sy veertigste verjaardag, in die Gereformeerde kerk Pretoria, waarvan die Krugers en Eloffs jare lank gesiene lidmate was, met pres. Kruger se kleindogter Stephanetta Johanna Paulina Eloff (10 Oktober 1877 – 3 Mei 1920) getroud. ’n Seun, Johan, en dogter, Ella, is uit dié huwelik gebore.



</doc>
<doc id="115188" url="https://af.wikipedia.org/wiki?curid=115188" title="Traangas">
Traangas

Traangas, formeel bekend as 'n traanmiddel of traanrook (van die Latynse "lacrima", wat  "traan" beteken), is 'n chemiese wapen wat  ernstige oog, asemhaling – en vel irritasie, pyn, braking en selfs blindheid veroorsaak. Dit stimuleer die senuwees van die traanklier in die oog om trane te produseer. Algemene traanmiddels sluit pepersproei ("OC gas"), 'CS gas', 'CR gas', 'CN gas' (fenasielchloried), "nonivamide", bromo-asetoon, xillielbromied, syn-propanethial-S-oksied (afkomstig van uie), en Mace ('n handelsnaammengsel).

Traanwekkende agense word algemeen gebruik  vir onlusbeheer. Die gebruik daarvan in oorlogvoering is verbied deur verskeie internasionale verdrae. Tydens die Eerste Wêreldoorlog was toenemend giftige traangasmiddels gebruik.

Traangas werk deurdat dit die slymvliese in die oë, neus, mond en longe irriteer en veroorsaak huil, nies, hoes, moeilike asemhaling, pynlike oë en tydelike blindheid. Met "CS gas" verskyn simptome van irritasie binne 20-60 sekondes vanaf blootstelling en dit klaar gewoonlik op binne 30 minute vandat mens die  gebied verlaat het. Met pepersproei is die aanvang van simptome, insluitende die verlies van motoriese beheer, byna onmiddellik. Daar kan aansienlike variasie in weerstand en reaksie wees volgens die "National Research Council (US) Committee on Toxicology".

Die Kaliforniese Gif Beheerstelsel het 3,671 verslae ontleed van pepersproeibeserings tussen 2002 en 2011. Ernstige simptome wat mediese evaluering benodig het, is gevind in 6.8% van die mense, met die mees ernstige beserings aan die oë (54%), respiratoriese stelsel (32%) en die vel (18%). Die ergste beserings is opgedoen tydens wetstoepassing opleiding, wanneer mense opsetlik buite aksie gestel is en tydens wetstoepassing (hetsy tov individue of skare beheer).

Daar word geglo dat traanwekkende middels optree deur sulfhidriel-groepe in ensieme aan te val.

Soos met alle niedodelike of minder dodelike wapens is daar 'n risiko van ernstige permanente beserings of dood wanneer traangas gebruik word. Dit sluit die risiko in om deur die traangashouers getref te word wat erge kneusing, verlies van sig, skedel frakture of selfs die dood tot gevolg kan hê. 'n Insident van ernstige vaskulêre besering a.g.v. traangasdoppe is berig uit Iran, met hoë vlakke van geassosieerde senuweebeserings (44%) en amputasie (17%), sowel as gevalle van kopbeserings in jong mense.

Hoewel die mediese gevolge van die gasse self gewoonlik beperk is tot geringe dermatitis, kan vertraagde komplikasies ook voorkom: mense met vooraf bestaande respiratoriese toestande soos asma, wat 'n verhoogde risiko het, is geneig om mediese aandag te benodig en kan soms hospitalisasie of selfs respirasie-ondersteuning benodig. Velblootstelling kan chemiese brandwonde  of allergiese kontakdermatitis veroorsaak. Wanneer persone op 'n kort afstand getref word of uitermate blootgestel word, kom oogbeserings voor en littekens van die kornea kan lei tot permanente verlies van gesigskerpte.

Die gebruik van traangas is verbode in talle lande maar die gebruik daarvan deur die polisie en vir persoonlike selfverdediging word nie op dieselfde manier uitgesluit nie. Gewapende magte kan traangas wettig gebruik tydens oefensessies (met die gebruik van gasmaskers) en vir onlusbeheer. In 1914 is xillielbromied as 'n gewilde traanmiddel gebruik omdat dit maklik was om voor te berei.

Die Amerikaanse "Chemical Warfare Service"  het in 1919 traangasgranate ontwikkel om in onlusbeheer te gebruik.

Sekere  traanwekkende agense word dikwels deur die polisie aangewend om inskiklikheid teweeg te bring, veral traangas word gebruik. In sommige lande soos Finland, Australië en die Verenigde State word Mace algemeen gebruik. Die Mace-tipe selfverdedigingswapen het 'n pepersproeibasis en kom in klein spuitkannetjies daarteenoor word middels wat "CS" bevat vir die polisie vervaardig.

Tipiese vervaardiger waarskuwings op traangas lui: "Gevaar: moenie direk na persone afvuur nie. Ernstige besering of dood mag voortspruit". Sodanige waarskuwings word nie noodwendig gerespekteer nie. In die 2013-oproere in Turkye is honderde beserings onder betogers wat met traangasprojektiele geteiken is, aangemeld. In die Israelies-besette gebiede word dit gereeld gedokumenteer deur die Israeliese menseregtegroep dat Israeliese soldate traangashouers direk naby aktiviste afvuur – sommige het tot sterftes gelei.

Traangasgewere het egter nie 'n verstelling wat met die hand gedoen kan word om die trefafstand aan te pas nie. Die enigste manier om die projektiel se trefafstand aan te pas is om teen die regte hoek na die grond te vuur. Om verkeerd korrel te vat sal die kapsules wegstuur van die teikens af, wat 'n risiko veroorsaak vir nieteikens. Dit het gebeur tydens die 2013 betogings in Brasilië en die 2014-Hong-Kong-oproer.

'n Verskeidenheid van beskermende toerusting kan gebruik word as teenwigte in traangas aanvalle, insluitend gasmaskers en respirators. Tydens oproerigheid gebruik betogers soms toerusting (afgesien van eenvoudige lappe of klere oor die mond) soos swembrille en aangepaste waterbottels om hulself teen traangas te beskerm.

Daar is geen spesifieke teenmiddel vir algemene traangas nie. Om van die gas weg te kom en vars lug te kry is die eerste aksie. Dit is raadsaam om klere wat begas is, te verwyder en om nie besmette handdoeke te deel met ander mense nie – dit kan velirritasie verminder. Dit word ook aanbeveel om kontaklense onmiddellik te verwyder.

Sodra 'n persoon eens aan traangas blootgestel is, is daar 'n verskeidenheid van metodes om so veel as moontlik chemikalieë te verwyder  en die simptome te verlig. Die standaardnoodhulp vir oë wat brand is om dit uit te spoel met water. Daar is egter berigte dat water die pyn van CS gas kan vererger. Sommige bewyse dui daarop dat 'n "Diphoterine"-oplossing, 'n noodhulpproduk vir chemiese bespatting, kan help met okulêre brandwonde of chemikalieë wat in die oog gekom het.

Aktiviste in die Verenigde State van Amerika, die Tsjeggiese Republiek, Venezuela en Turkye het berig dat hulle na traangasaanvalle van teensuurmiddel gebruik maak soos Maalox wat met water verdun is. Daar is ook berigte van hierdie teensuurmiddels nuttig is vir die newe-effekte van traangas, en vir kapsikum-geïnduseerde pyn op die vel. Groente-olie en asyn word ook as oplossing voorgehou om die brand te verlig wat veroorsaak word deur pepersproei.

Asyn, petroleumjellie, melk en suurlemoensapoplossings word ook gebruik deur aktiviste. Dit is onduidelik hoe doeltreffend hierdie middels is. Asyn, in besonder, kan die oë brand en langdurige inaseming kan ook irritasie van die lugweë veroorsaak.


</doc>
<doc id="115190" url="https://af.wikipedia.org/wiki?curid=115190" title="Nita Griessel">
Nita Griessel

Nita Griessel (*3 Oktober 1936, Vryburg –) is ’n Afrikaanse skrywer van ontspanningslektuur en liefdesverhale. Gedurende haar loopbaan verskyn daar meer as 70 verhale uit haar pen.

Juanita Rademeyer is op 3 Oktober 1936 op die plaas Senekal in die distrik Vryburg naby die Kalahari gebore, waar sy ook grootword. Sy is die jongste van agt kinders. Haar ma, Lizzie, was ’n onderwyseres. Sy matrikuleer op Vryburg, waarna sy aan die Universiteit van Stellenbosch studeer en in 1956 ’n H.P.O.D. (Hoër Primêre Onderwysdiploma) behaal.

Sy gee agtereenvolgens skool in Parow-Noord, Warrenton en Calvinia. By laasgenoemde skool is sy inwonende onderwyseres in die skoolkoshuis en sy ontmoet hier haar toekomstige man. Na haar troue met die boer Ernst Griessel op 4 Julie 1964 op Vryburg vestig sy haar op die plaas Nuwelande naby Loxton in die Karoo. In later jare is sy skoolhoof op Loxton, maar tussendeur maak sy haar twee kinders (Erich, ’n lid van die Suid-Afrikaanse Weermag, en Nicolette, ’n rekenmeester) groot en skryf feitlik voltyds aan die meer as sewentig romans wat uit haar pen verskyn. In haar passie vir weeskinders is sy instrumenteel om weeskinders in pleegsorg te plaas by boere in die omgewing, terwyl sy en haar man ook gereeld pleegkinders onder hulle sorg neem.

Op 10 Desember 1969 verwoes ’n brand hulle huis op die plaas en al wat sy kon red van haar besittings, was die manuskrip van haar tweede boek en haar Olivetti tikmasjien. In 2002 verhuis sy en haar man van die plaas na die dorp.

Op nege jaar skryf sy reeds haar eerste storie, wat handel oor ’n weeshuismeisie. Hoewel sy daarna aanhou skryf, dink sy nie aan publikasie nie. Op Loxton is sy bevriend met die skrywers Paula en Ena Murray. Met hulle aanmoediging stuur sy dan ’n manuskrip na ’n uitgewer, wat dit met wysigings aanvaar vir publikasie. Sy skryf veral populêre liefdesverhale.

In "Die liefde van Tallie" (1970) is verpleegster Tallie Verster sedert haar aankoms as weeskind op die dorp baie geliefd. Dokter Wouter Reyneke is ’n nuwe intrekker, maar raak ook gou bemind in die omgewing weens sy hulpvaardigheid. Twee geliefde mense – maar met mekaar kan hulle nie klaarkom nie.

In "’n Ligter daeraad" (1970) word Henri Dreyer deur oom Jos en tante Miem aangeneem en is die plaas Kloofhoek vir hom ’n ware tuiste, maar hy kan die vernedering van die weeshuis nie vergeet nie. Dit lei daartoe dat hy nie dink dat hy Hanti Streicher se liefde waardig is nie.

"My lied sonder woorde" (1976) vertel van Franzi, haar klein broertjie Brink en oupa Herkie, wat gedwing word om die erfplaas Edenville te verlaat en op Oesterbaai ’n plot aan te skaf. Franzi kry hier werk as assistent by ’n veearts. Hulle buurman is die eens gevierde pianis Fritz von Pletzen, wat besig is om blind te word en as gevolg daarvan verbitterd is. Hy teken hewig beswaar aan wanneer Franzi ’n hondehotel op hulle plot begin. "Nag sonder sterre" (1978) is die vervolg op "My lied sonder woorde". Brink ontmoet hier vir Liesel Gerber, maar hulle paaie skei wanneer hy universiteit toe gaan. Sy ontmoet vir Con de Heyer en trou met hom, maar omstandighede dwing hulle om na Kromdraai te verhuis, waar Brink as veearts praktiseer. Liesel ontdek dat sy eintlik steeds lief is vir Brink.

"Wie die verlange ken" (1978) is Karlien Truter, wat by haar grootouers grootgeword het, se verhaal. Sy het nie geweet wie haar ouers was nie en van kleintyd af wou sy baie graag uitvind. Haar grootouers is in ’n noodlottige motorongeluk betrokke en op haar sterfbed prewel Ouma Nell iets van Oliensdrift en ’n ivoorkissie. In die kissie kry Karlien ’n sonderlinge ring met die naam Gerrie daarop gegraveer en ’n briefie wat lui: “Mag geluk haar nie ook verbygaan nie. Chrisna”. Met hierdie inligting tot haar beskikking aanvaar sy die pos as nuwe kindertuinonderwyseres op Oliensdrift in die Kalahari.

In "Die lewe bly ’n lied" (1979) kom die stadsjapie Mitzi Adler sonder ’n sent op Avondsrus aan om die plaas wat haar oupa aan haar nagelaat het, te kom opeis. Meiring Naudé, wat na die plaas omsien, is nie gelukkig oor hierdie verwikkelinge nie.

"Bloeisels vir jou, Elani" (1979) is die verhaal van verpleegster Elani Wiehahn. Almal in die hospitaal in die stad waar sy werk is opgewonde oor die koms van die chirurg Wilhelm Lochner wat oorsee verder gaan studeer het. Wilhelm was egter die bestuurder in die motorongeluk waarin Elani se moeder gesterf het.

"Karen van Duinesee" (1979) vertel van die ryk Karen de Jongh, wie se verlowing met Deon verbreek word en wie se verhouding met Philip ook skipbreuk ly. Sy besluit om weg te kom en aanvaar ’n pos as onderwyseres by die eenmanskooltjie op Duinesee, ’n vissersdorpie. Hier is Wald Hofmeyr vanuit die staanspoor vyandig teenoor haar, maar Leon Saunders hou haar gereeld geselskap.

"Die dogter van Tallie" (1980) is ’n vervolg op "Die liefde van Tallie". Nonnie Reyneke, Tallie se dogter, se lewe is ongekompliseerd, totdat die vreemdeling op die dorp opdaag.

"’n Pand vir Katinka" (1980) vertel die verhaal van Katinka Enslin, wat dink dat sy alles verloor het. Haar vader speel bankrot kort voor sy dood en haar vriend Anton los haar. In stede van die lewe van ’n sorgelose rykmansdogter, staan sy nou daagliks agter ’n winkeltoonbank en bly in ’n eenvoudige woonstelletjie wat sy saam met haar sieklike moeder en bejaarde oupa deel. Sy wil nooit met ’n ryk man trou nie, want geld bring nie liefde nie. Paul Jooste is bestendig en vra haar om te trou, maar sy ontmoet ook die ryk Ronnie Hattingh by haar werk.

In "Die vlinder van Amanzi" (1980) rebelleer die bedeesde rykmansdogter Trizelle Bredell en sy ryloop na haar pa se vakansieplaas, Amanzi. Die kwaai Ier Barry O’Brien is hier die bestuurder en hy trap haar behoorlik vas as sy nie binne die reëls van die plaas hou nie. Barry het ’n liefdesteleurstelling gehad en Trizelle probeer tot hom deurdring, maar sy ou geliefde Yvonne verskyn weer op die toneel.

"Net vir jou, Dienkie" (1982) is Dienkie Pretorius se verhaal. Sy wou altyd ook graag ’n oupa gehad het, maar haar pa en oupa het reeds voor haar geboorte vervreem geraak. Na haar pa, broer en skoonsuster se tragiese dood, besoek ’n vreemde prokureur haar met die eienaardige versoek dat haar oupa Marthinus ’n baie siek man is en haar versoek om sy plaas op te pas terwyl hy in die hospitaal is. So beland Dienkie op Solidêr, waar sy kennis maak met oupa Tienie, ’n jarelange boesemvriend van haar oupa, sy seun Gideon, en ook Gideon se vriendin, die model Gretha Payne. Oupa Tienie verower dadelik vir hom ’n plekkie in Dienkie se hart, maar met sy seun kan sy maar net nie oor die weg kom nie, veral nie toe sy begin vermoed dat hy met allerhande onderduimse bedrywighede doenig is nie.

Pauline Hamman reageer toe sy in "Die wewenaar van Kapoet… soek ’n nooi" (1986) die versoek vir so ’n nooi oor die radio hoor. Sy wil die beklemming van haar ryk ouerhuis van haar afskud. Dinge is egter baie anders as wat sy verwag het. Kapoet is glad nie ’n spogplaas nie en is vasgevang in ’n knellende droogte, en Buks de Wet is glad nie ’n verstokte wewenaar nie, maar ’n aantreklike, dinamiese jong man. Hier leer Pauline egter opregte mense ken.

In "Die liefdespaljas van Kadot" (1987) besluit Codette Heroldt, erfgenaam van die Heroldt-miljoene, om eerder op Rockybaai te gaan kampeer as om in Switserland te gaan ski. Sy vermom haar sodat niemand haar herken nie. Hier ontdek sy wat werklik kosbaar is in die lewe.

Die onderwyseres Salomien Munnik is in "’n Melodie vir Salomien" (1987) per trein op pad na De Bron. ’n Gryskopvrou met ’n klein dogtertjie aan die hand vra haar om na klein Ina Eloff, wat in dieselfde kompartement as Salomien sou reis, om te sien. Ina is ook op pad na De Bron, waar Ina by haar ouboet, Raynier Eloff, gaan woon omdat haar ouma ouetehuis toe trek. Op De Bron bly Salomien in tant Gesie se losieshuis en ontmoet die platjie, Leon Rabie, die Italianer-skilder, Roberto Rossini, en Dina wat by die sentrale werk. Salomien maak ook kennis met die ou alleenloper, Johannes die Swerwer, wat later ’n baie groot rol in haar lewe speel. Daar is ook Edna Coetzee, ’n klerk in Raynier se winkel wat na haar man se dood haar visier op Raynier gestel het.

"Vinkel en Koljander" (1988) is ’n identiese tweeling, maar die mans in hulle lewens is onbewus daarvan.

In "Tussenspel op Weltevrede" (1989) beland Bernadette Knox op Botha Beneke se plaas, Weltevrede. Sy het geen heenkome nie en haar verlede verhoed haar om terug te keer na waar sy vandaan kom en daarom gee sy voor dat sy aan geheueverlies ly om sodoende op Weltevrede te kan aanbly. ’n Nuwe lewe begin op Weltevrede, maar dit kan nie vir ewig duur nie en sy worstel met die vrees wat haar leuens veroorsaak.In “"Oor die duine heen"” (1992) gaan Lizeth Lindbergh, haar seuntjie Konrad en haar bediende Patience na Makrielbaai. Hier ontmoet sy weer vir dokter Mynhardt Froneman, wat sy in haar jeug liefgehad het, en raak die skilder Hein Pentz dadelik op haar verlief. Sy is egter ’n getroude vrou. Christa Saunders beskou vir Hein as haar eiendom en dan probeer iemand vir Konrad ontvoer.

In "Indringer op Dassiedraai" (1993) erf Thanet Stegmann onverwags die helfte van die plaas Dassiedraai, waar sy saam met haar dogtertjie gaan bly. Haar eerste pogings om te boer is rampspoedig en Gideon Oelofsen spring in om haar touwys te maak.

In "Die skadujare" (1996) is die jong getroude Anton Stegmann in ’n ongeluk betrokke nadat hy uit die huis uit is om vir sy vrou ’n verrassing te gaan haal. Sy laaste woorde aan haar is om uit te hou, dit sal die moeite werd wees. Na twee jaar in ’n koma laat weet die hospitaal haar om te kom, Anton toon tekens van lewe.

In "Skemermeisie van Nova Vita" (1996) bly Lulu Haupt heeltemal afgesonder in ’n huisie by die see. Sy word gedwing om haar verlede in die oë te kyk wanneer haar ongepoetste buurman sê dat sy net sowel ’n non kan word.

In "’n Temmer vir Tinkie" (1996) is Tinkie Tredoux eienares van die spogplaas Kiewietsvlei en Lemmer Jordaan ’n boer met groot ambisie. Hulle deel ’n liefde vir die grond en ’n afkeer aan mekaar, wat gereeld aangeblaas word wanneer hulle met mekaar te doen het.

"Vurige Victoria"(1998) is ’n plaasverhaal. Victoria Botha is nie ’n katjie om sonder handskoene aan te pak nie en sien kans vir enigiets. Wanneer oom Benno die plasie Goedgemeen aan haar bemaak met die voorwaarde dat sy vir ’n jaar daarop gaan boer en wins maak, sien sy onmiddellik kans daarvoor. Die buurman, Jan Henneke, kry van meet af aan met die skerp kant van haar tong te doen, want hy wil graag Goedgemeen koop om sy sakdoekgrondjie groter te maak. Netta Pienaar, sy vriendin, is ’n bondgenoot, maar tant Malie, sy ouma, bewonder Vicky se pit.

Na haar oupa se dood is Erika Lourens in "Haar naam is Erika" (2000) alleen in die wêreld. Haar ouers is in ’n motorongeluk dood en haar pa se stiefbroer plaas haar daarna in ’n kinderhuis. Sy slaag haar graad in fisioterapie met lof en aanvaar ’n pos as fisioterapeut op die Duitser Heinz Ericksen se plaas Daheim. Min weet sy wat die toekoms vir haar inhou en hoe dit met haar verlede verweef is.

In "Hartskoot in die skrikkeljaar" (2003) raak Marita Eksteen impulsief verloof aan die wildvreemde dokter Francois Heyns, maar hierdie besluit kan dalk boemerang op haar.

Naas Reynecke is in "Marykie se tuiskoms" (2007) vir ’n ruk weg van Lukashof Hospitaal. By sy terugkeer wil hy vir Marykie Ludick die hof maak, maar sy is terughoudend.

In "Sewe munte vir geluk" (2007) wil Jolene Nihan se stiefpa haar in ’n huwelik dwing met ’n biljoenêr net om sy sakeryk van ondergang te red. Sy vlug na die Britse platteland, waar sy onder ’n skuilnaam lewe en beplan om te bly tot na haar mondigwording. Hier ontmoet sy egter onverwags baie besondere mense.

Jana ontdek in "Jana se geheim" (2009) ’n brief tussen haar oom se goed na sy dood. Hierna gaan sy na Vergenoeg-vakansieoord om Armand Schutte te ontmasker, maar hy mag nie weet wie sy werklik is nie.

Haar enigste nie-fiksie boek is "Loxton se eeufeesboek", wat in 1999 verskyn en waarin die geskiedenis van hierdie dorp uiteengesit word.

In 1989 ontvang sy die Manie van der Walt-eerbewys en trofee van die uitgewers J.P. van der Walt vir haar bydraes van besondere gehalte oor twintig jaar.

Werke wat uit haar pen verskyn sluit in:




</doc>
<doc id="115192" url="https://af.wikipedia.org/wiki?curid=115192" title="Franci Greyling">
Franci Greyling

Franci Greyling (*26 Junie 1957, Krugersdorp–) is professor in Skryfkuns aan die Noordwes-Universiteit en ’n skrywer van jeugverhale. Sy is die oprigter van die webtuiste Storiewerf, wat op Afrikaanse jeuglektuur fokus.

Susanna Francina Greyling is op 26 Junie 1957 in Krugersdorp gebore as die tweede oudste van sewe kinders, ses dogters en een seun. Haar pa is onderwyser en sy bring haar kleuterjare in Brits, Makwassie en Potchefstroom deur. Sy begin haar skoolopleiding aan Laerskool Mooirivier op Potchefstroom, maar in haar eerste skooljaar verhuis die gesin na Vereeniging, waar sy aan die Hoërskool Drie Riviere matrikuleer. Daarna is sy vir ’n jaar verbonde aan die Burgerlike Beskermingskollege in George.

Sy studeer verder aan die Potchefstroomse Universiteit vir Christelike Hoër Onderwys (tans Noordwes-Universiteit) en behaal in 1979 die B.A.-graad met hoofvakke Afrikaans-Nederlands, Psigologie en Bybelkunde en daarna in 1980 ook die Hoër Onderwysdiploma. Op universiteit neem sy voluit deel aan die studentelewe en is onder andere betrokke by die Studente Kerkjeugaksie, die Kultuurraad, Fotiek en koshuissport.

Hierna is sy vir een en twintig jaar hoërskoolonderwyser, eers vanaf 1981 by die Hoërskool Overkruin in Sinoville in Pretoria en dan vanaf 1987 vir vyftien jaar as Departementshoof Opvoedkundige Leiding by Hoërskool Pretoria-Noord. Intussen studeer sy deeltyds verder en behaal die B.A. Honneurs-graad en B.Ed. Psigologie-graad aan die Universiteit van Pretoria. Aan die Potchefstroomse Universiteit vir Christelike Hoër Onderwys behaal sy in 1984 ’n M.A.-graad onder leiding van dr. Elsabé Steenberg met ’n verhandeling oor "Ruimte in die kinderboek met verwysing na die werk van erkende Afrikaanse kinderboekskrywers" en in 2000 onder leiding van professor Hans du Plessis ’n Ph.D.-graad met ’n proefskrif oor "Die keuse, skep en voorstelling van karakters in verhale vir 11-14-jariges".

Sedert Julie 2002 is sy lektor (en later professor) in Skryfkuns (Skool vir Tale) aan die Noordwes Universiteit.  Hier fokus sy sedert 2007 op  interdissiplinêre kreatiewe projekte soos "Oor die einders van die bladsy" (2009–2011) en "Weerspieëling en weerklank: Gesprekke oor tipografie, topografie en tipologie" (2012–2014). Hierdie navorsingsprojekte betrek verskeie kreatiewe dissiplines, soos skryfkuns en grafiese ontwerp, asook vakgebiede soos kunsgeskiedenis en Afrikaans en Nederlands. Sy bied ook kinderboekskryfskole aan, onder andere in 2014 by Muldersdrift. Die webwerf "Storiewerf" (www.storiewerf.co.za), ’n tuiste vir kinder- en jeugboeke en bevordering van jong skryftalent, word deur haar gevestig en onderhou.

Op agtjarige ouderdom skryf sy reeds haar eerste versie en op elfjarige ouderdom publiseer "Die Jongspan" van haar werk. As tienderjarige skryf sy gedigte wat in "Die Transvaler" se rubriek vir jong digters geplaas word en van haar briewe word in hierdie tyd ook in "Die Huisgenoot" se tienerbriewerubriek gepubliseer. In haar vierde studiejaar begin sy om kortverhale te skryf en "Huisgenoot" en "Sarie" plaas ’n aantal daarvan.

Haar eerste jeugboek is "Die deurmekaarste herfs," waarin ’n jong meisie haar ouers se egskeiding verwerk.

Sy maak egter veral haar merk met die skryf van historiese jeugverhale. "Helena in die tyd van die tente" is ’n verhaal uit die Anglo-Boereoorlog, waarin Helena binne tien minute moet besluit watter aardse besittings sy wil red voordat die Engelse die plaashuis afbrand. Daarna ondergaan sy saam met haar ma en die res van haar familie die lyding in die konsentrasiekamp.

"Dirkie, Drieka, Frederika" het ook die Anglo-Boereoorlog as agtergrond. Die hoofkarakter sou eerder saam met haar broers op kommando wou gaan, maar bly saam met haar ma en jonger boeties op die plaas agter. Terwyl hulle later voor die Engelse moet vlug, ontwikkel sy van ’n sorgelose kind tot ’n jong volwassene, soos die herhaling van haar naam in die titel ook impliseer. "Dirkie, Drieka, Frederika" ontvang die Sanlamprys (Brons) vir Jeuglektuur in 1988.

"Om te wag op ’n duif" speel af in die meer onlangse Suid-Afrikaanse geskiedenis. Die hoofkarakter se ouer broer sterf in ’n landmynontploffing en hy word ernstig beseer, sodat hy met krukke oor die weg moet kom. Hy vind genesing deur sy broer se duiwe te versorg.

"Kransduif en edelvalk" het ook voëls as sentrale tema. Die hoofkarakter beseer ’n edelvalk omdat dié sy duiwe bedreig, maar word dan gedwing om medeverantwoordelikheid vir die valk se herstel te neem. In “"Kort voor cul de sac"” probeer ’n sestienjarige meisie haar broer wat van die huis weggeloop het en met dwelms betrokke raak, opspoor. Die gebrek aan kommunikasie tussen gesinslede is grootliks verantwoordelik vir die gesinsprobleme en hierdie krisis dwing elkeen om selfondersoek te doen.

In "Die meisie van Melrosehuis" word die geskiedkundige Melrosehuis deur ’n bomontploffing gedeeltelik in puin gelê. Die hoofkarakter is een van die eerste mense op die toneel, waar sy ’n geheimsinnige meisie ontmoet wat verskyn en verdwyn en haar terugneem in die verlede om die geskiedenis van die huis en sy mense bloot te lê.

"Vleuels soos arende" behandel weer gesinsprobleme, waar die hoofkarakter deur haar oupa gemolesteer word.

Franci werk mee aan "Van Patrys-hulle tot Hanna Hoekom", ’n literatuurstudie oor die Afrikaanse kinder- en jeugboek onder redaksie van Gretel Wybenga en Maritha Snyman en is redakteur van "Die soetsuur lemoen", opgetekende vertellings deur die mense van die nedersetting Promosa.

Vir kleiner kinders skryf sy drie boekies in ’n leesreeks van Unibook, naamlik "Om eendag te vlieg", "Meisie sonder naam" en "Staptog", terwyl sy saam met Vian Oelofsen die prenteboek "Formule drie, twee, een" uitgee. Laasgenoemde boek word ook in Engels gepubliseer as "Formula three, two, one".

Van haar versies word in die "Nuwe Kinderverseboek" opgeneem.

Met haar debuut radiodrama, "Die vye is ryp", verower sy in 2010 die derde prys in Sanlam en Radiosondergrense se radiodramakompetisie. Hierin ondersoek sy die hartseer en verlange wat gepaardgaan met kinders en naasbestaandes wat emigreer, asook die probleme met aanpas in ’n nuwe omgewing. In die proses verander almal. Sy kontrasteer die huidige eksodus uit Suid-Afrika (die weduwee Louise se kinders en kleinkinders) met dié van die Hollandse onderwyser Jan Hoogeveen wat in 1898 na Suid-Afrika kom en vir eers sy naasbestaandes in Nederland agterlaat terwyl hy homself vestig. Hy raak vasgevang in die Anglo-Boereoorlog en word ’n Transvaalse burger, maar die lang afwesigheid veroorsaak vervreemding tussen hom en sy vrou en kinders. Hy is vroeg in 1902 oorlede. Vye word metafoor vir die verskillende belewenisse. In sy briewe huis toe swymel Jan Hoogeveen oor die genot van vye, wat hy nie voorheen geken het nie, terwyl Louise se vye nou ryp is in die tuin, maar daar is niemand wat meer konfyt kook om dit te bewaar nie. Sy kook self konfyt in ’n vergeefse poging om dinge te probeer bewaar soos dit was.

Kortverhale en ander bydraes vir volwassenes van haar verskyn in "Literator, Sarie, Beeld, Huisgenoot" en "Taalgenoot."

Die kortverhaal "Die Engelsman se graf" word deur Jeanette Ferreira opgeneem in die versamelbundel "Boereoorlogstories 2".

In 2015 vereer die ATKV haar met ’n prys vir leesbevordering in Afrikaans vir haar webtuiste Storiewerf, wat Afrikaanse kinder- en jeugliteratuur en jong skryftalent bevorder.

Werke wat uit haar pen verskyn sluit in:





</doc>
