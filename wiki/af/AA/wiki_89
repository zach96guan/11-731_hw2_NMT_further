<doc id="115194" url="https://af.wikipedia.org/wiki?curid=115194" title="André Groenewald">
André Groenewald

André Groenewald (*13 September 1922, Morreesburg - ) is ’n Afrikaanse skrywer van hoofsaaklik ontspanningslektuur. Sy boeke word hoofsaaklik onder die naam André Groenewald gepubliseer, hoewel sommige ook gepubliseer word as J.A. Groenewald.

Johan Andries (André) Groenewald is op 13 September 1922 op Moorreesburg in die Swartland gebore. Hy matrikuleer in 1940 aan die Hoërskool Dirkie Uys op Moorreesburg waar hy die Dux-leerling is en studeer daarna verder aan die Universiteit van Stellenbosch.

Hierna volg hy ’n loopbaan in die joernalistiek en is lid van die redaksie van "Die Burger", subredakteur van "Die Natalse Afrikaner" in Pietermaritzburg en redakteur van "Kern".

Dan is hy betrokke by die reklamewese en is onder andere verantwoordelik vir die bekende slagspreuk vir Lexington sigarette, “after action, satisfaction”.

In die jare voor sy aftrede in 1984 is hy lid van Sanlam se skakelspan in Bellville.

Hy is eers getroud met die kinderboekskryfster Dorothea Rossouw en daarna met Valerie Cowley en hy het vyf kinders, waarvan vier by sy tweede vrou. Sy seun Johan is op 25-jarige ouderdom in ’n ongeluk oorlede.

Ná sy aftrede vestig hy hom op Langebaan en hier word hy in 1987 en weer in 1991 verkies as burgemeester. Wanneer sy vrou ’n beroerte-aanval kry, word sy in Huis Aristea in Durbanville opgeneem, waar sy in 1997 oorlede is.

Ten spyte van die feit dat hy hoofsaaklik skrywer is van populêre romans, bring hy tog in baie opsigte vernuwing in die letterkunde. Die streng klassifikasie en onderskeid wat in hierdie jare en vir baie lank daarna steeds tussen “letterkunde” en ontspanningslektuur gemaak word (asof laasgenoemde noodwendig minderwaardig moet wees) veroorsaak dat sy werk grotendeels onopgemerk bly. Dit is slegs na die verskyning in die negentigerjare van sy "Insident van stilte", wat oorwegend positief ontvang word, wat daar ’n mate van amptelike erkenning kom vir sy vroeëre werk en kort besprekings van "Die blond god" en "Mens" dan as ’n laat regstelling deur Kannemeyer in sy omvattende literatuurgeskiedenis ingesluit word. Oor die algemeen is hy egter ’n slagoffer van die kanoniseringsmetode van die Afrikaanse letterkunde van sy tyd, wat ’n kunsmatige lyn tussen letterkunde en ontspanningsleesstof getrek het wat boeke wat as laasgenoemde gekarakteriseer is, toegang tot die eksklusiewe letterkunde-klub geweier is.

In "Die blond god" (1945), wat hy self uitgee, bundel hy gedigte, sketse en essays. Die gedigte is nie noemenswaardig nie en hy spits hom hierna uitsluitlik op die prosa toe. Die essays gee blyke van iemand wat die vreemde en die moderne ondersoek en sluit byvoorbeeld in vertalings uit die Duits van Theodore Dreiser, ’n beoordeling van die Chinese skrywer Lin Yutang, ’n oorsig oor neigings in die Duitse Ekspressionisme, ’n refleksie oor tradisie en vernuwing en waardering vir die sensuele en instinktiewe in die letterkunde. Die aard van hierdie essays beweeg telkens buite die konserwatiewe maar algemeen aanvaarde oortuigings van sy tyd, al is die formulering en deurdink van konsepte nie altyd op peil nie. Daar is ook ’n Weskus-storie oor ’n verleidelike vrou wat met haar kurwes in die baai rondgedwaal het en die skippers en vissermanne só uitgelok het.

"Mens" (1945) verwek met die verskyning daarvan groot opspraak vir die gewaagde (vir die tyd) beskrywings van ’n naakte vrou en suggestie van seks. Dit word selfs beskryf as die eerste pornografiese roman in Afrikaans, terwyl daar opgemerk word dat die seksuele handeling hierin met ’n vrymoedigheid en realisme beskryf word wat in Suid-Afrika toentertyd ’n opspraakwekkende nuwigheid was. Van eksplisiete seks is daar egter geen sprake nie. In ’n artikel in "Vandag" in 1945 deur Castor en Pollux word die roman selfs ontleed vanuit ’n Freudiaanse invalshoek, wat volgens die letterkundige Philip John dit waarskynlik die eerste Afrikaanse boek maak wat ’n psigoanalitiese lesing ontlok het. In die betrokke artikel word die roman afgemaak as die produk van ’n onvolwasse psige, terwyl dit waarskynlik eerder ’n vroeë rebellie is teen die heersende morele gesag, wat eers in die werk van die Sestigers algemene erkenning ontvang.

"Weskus-episode" (1953) kry ’n gemengde ontvangs by verskyning, maar gaan eintlik grotendeels onopgemerk verby.

In 1992 verskyn "Insident van stilte", ’n verhaal met die Weskus as agtergrond en gebaseer op ’n ware verhaal Die hoofkarakter (James Farantino) knoop man-alleen ’n onmoontlik gewaande geveg teen die see aan, want as hy suksesvol is sal hy met die meisie van sy drome (Mollie Theart) kan trou. Die boek vang die gees en atmosfeer van die Weskus en sy mense in die laat dertigerjare uitstekend vas. Die krag van die boek lê in die skrywer se intieme kennis van dié kontrei en sy mense, hul vaartuie en verlede, maar veral hul ideale en beginsels. "Insident van stilte" word positief ontvang deur die hoofstroomkritiek, ook deur Kannemeyer, wat meen dat dié roman wys hoeveel Groenewald as skrywer oor die jare gegroei het. Hierdie positiewe waardering neem egter nie kennis daarvan dat "Insident van stilte" in wese ’n herskrywing is van "Weskus-episode" nie. Die intrige is dieselfde, maar die karakters se name is verander en meer streek spesifieke dialoog is bygevoeg.

Groenewald skryf verskeie boekklubromans in die vyftiger- en sestigerjare, waarin hy veral fokus op speurverhale en spanning. "Die duiwel kies kortpad" (1948) is een van die eerste Afrikaanse romans waarin dagga as probleem onder wit mense aandag kry, met die karakter Pieter Robinson wat ernstig daaraan verslaaf is. Groenewald maak hier gebruik van ’n vroulike verteller, Trudie Retsler, wat ongewoon is in die tekste van ander manlike skrywers van sy tyd.

"Ek haal die voorblad" (1951) is ’n redelik konvensionele speurroman, wat egter van hierdie genre onderskei word deurdat die ek-verteller, André Groenewald, dieselfde naam as die skrywer van die roman het. So word die werklikheidsillusie van die verhaal aanmerklik verhoog en verdien hierdie stylgreep eers meer as tien jaar later algemene ondersoek en erkenning, veral na aanleiding van die verskyning daarvan in ernstige letterkunde met Breyten Breytenbach se digbundel "Die ysterkoei moet sweet". Die hoofkarakter is ’n hardgebakte en siniese joernalis, wat werklikheidsgetrou na die wêreld rondom hom kyk en dit as sodanig weergee, ook in sy dialoog en taalgebruik – ’n verdere onderskeiding van soortgelyke romans van sy tyd.

"Die digter en die swart sirkel" (1951) behandel ’n liefdesdriehoek wat tragies eindig, waarin die grafiese beskrywing van die hoofkarakter se lyk na sy selfmoord nuut was in die Afrikaanse letterkunde. Hierdie graad van werklikheidsbeskrywing het in Afrikaans eers baie later algemeen geword en in die tyd was dit die algemene gebruik om enigiets skokkend bloot te suggereer.

"Ons die onvolmaaktes" (1952) het ’n verhouding oor kultuurgrense as onderwerp. Moira Kaplan is ’n Afrikaanse Jodin wat ervaar hoeveel vooroordeel daar in die Afrikaner-gemeenskap jeens die Joodse kultuur is. Sy trou met die Afrikaner, Nico van der Merwe, maar die huwelik misluk weens hierdie vooroordeel. Die beskrywing van die vooroordeel is openlik en direk, ongewoon in populêre letterkunde van sy tyd, wat in die algemeen gerig is op ontvlugting van die werklikheid, eerder as konfrontasie daarmee. Sy hantering en beskrywing van seks is weereens baie meer eksplisiet as wat gangbaar was vir sy tyd.

In "Deurmekaar met ’n rooikop" (1953) raak die verteller van die verhaal, ’n koerantman, verlief op ’n rooikopvrou wat van moord verdink word.

"Uit die nag" (1960) is ’n sielkundige spanningsriller. Op die verlowingspartytjie van Willem Lingeman met Alta het Ben Delport vir die eerste keer uit die bloute sy verskyning gemaak. Ben rokkel vir Alta af en Willem se geestelike ewewig word verstoor. In sy onderbewussyn voel hy net dat Ben Delport gedood moet word en dit word ’n obsessie by hom. Die skrywer neem die leser op ’n spannende reis deur Lingeman se psige en sy gewaande ervarings. Terwyl hy vlug vir die gereg ervaar hy in Woodstock en die Bo-Kaap eerstehands die donkerder sosiale dimensies van die Kaapse Skiereiland en word gekonfronteer met eendsterte, dronkaards, prostitute en ander verlooptes. Die atmosfeer in hierdie gedeelte van die roman is deurdrenk met angs, wat die roman een van die eerstes in Afrikaans is wat gebruikmaak van ’n eksistensialistiese wêreldbeeld.

Drie van sy romans "Die vrou in Seepunt" (1961), "Die nadraai" (1962) en "Maniak in my lewe" (1964), put inspirasie uit Hollywood se "film noir" met ’n siniese privaatspeurder as hoofkarakter, ’n "femme fatale" en uiters bose booswigte, geskets teen ’n nagtelike stadsagtergrond, naamlik Kaapstad. In "Maniak in my lewe" stel die skatryk mev. Madeleine Wilton-Olivier die skrywer-speurder Nico Dawidz aan om haar kleindogter Lynette Hanneman te soek. Wanneer haar neef met ’n mes vermoor word, staak sy die soektog, selfs al het Nico reeds iemand gekry wat sê dat sy Lynette is. Verskeie moorde word gepleeg en baie mense is verdagtes, soos prokureur Mentor en die tuinier, Adam Johansen. Die grootste vraag is egter wat die motief vir hierdie moorde kan wees.

"Die skat van die Oenahabs" (1966) het die speurverhaalskrywer Hannes Hamman as held. Hierdie skrywer weet ook hoe om sy hande te gebruik, selfs wanneer daar nie ’n rewolwer in is nie.

"Die taak van Anna Munnik" (1968) se hoofkarakter is Alma Kroonman. Sy word daarvan verdink dat sy uiters wrede misdade gepleeg het en dat sy in kranksinnigheid van tyd tot tyd toeslaan op diegene wat sy die liefste het. Anna Munnik kan dit nie glo nie en poog om die teendeel te bewys, wat haar taak van die titel is.

"Die man wat aan migraine gely het" (1987) word uitgegee in die spanningsreeks van Klub707.

"Die Langebaan-moorde" (1988) is ook ’n spanningsverhaal wat in die Klub 707-reeks uitgegee word. Amos Valotti is die aartsvader van die Weskus se Afrikaanssprekende “Klein Italië”. Met net standerd ses agter sy naam bou hy sy visbedryfmaatskappye uit tot ’n groot sakeryk. Hy nader die skakelkonsultante Landman en Kotze om hul dienste, maar Salomina Landman is nie voorbereid op die wreedheid waarmee sy nou te doene kry nie. Haar eerste besoek aan die Valotti-landgoed val saam met die moord op die Valotti-patriarg en bring haar midde-in ’n familie-intrige waarin slinkse toespelings, outosuggestie en waarskynlike kranksinnigheid hoogty vier.Hy lewer ook werk van feitelike aard.

"Rand, sent, vrou" behandel die reklamewese en die aard daarvan.

Die agtergrond en geskiedenis van die dorp Langebaan is ’n eie publikasie gefinansier deur die sakekamer van Langebaan en verskyn onder die titel "Blomme en bloed".

As vertaler is hy verantwoordelik vir die omsit van Benjamin Elkin se jeugverhaal "Wouter en die wagte", geïllustreer deur James Daugherty.

Werke uit sy pen suit in:





</doc>
<doc id="115195" url="https://af.wikipedia.org/wiki?curid=115195" title="Melanie Grobler">
Melanie Grobler

Melanie Grobler is ’n bekroonde Afrikaanse digter.

Melanie Hester Haarhoff is op 6 Oktober 1942 op Warmbad (vandag Bela-Bela) gebore en sy is die jonger suster van P.C. Haarhoff, die bekende wetenskaplike en skrywer. Haar vader, Pierre Haarhoff, is as alkoholis in Weskoppies dood toe sy drie jaar oud is en haar ma, Lucy, is ’n onderwyseres. Na haar pa se dood gaan woon sy by familie op ’n kleinhoewe naby Wolhuterskop, totdat sy op sesjarige ouderdom haar weer by haar ma en broer op Rustenburg aansluit. Hier begin sy haar skoolopleiding aan die Rustenburg Juniorskool en matrikuleer later aan die Hoërskool Rustenburg. Vanaf haar studentejare bly sy in Pretoria. Sy studeer na skool verder aan die Universiteit van Pretoria waar sy ’n B.A.-graad in Sielkunde en Wysbegeerte, ’n B.A. Honneurs-graad in Kunsgeskiedenis met lof en ’n M.A.-graad in Kunsgeskiedenis met lof verwerf met ’n verhandeling oor “"Kalligrafie op geografie"”, ’n studie van die landskapskilder Nico Roos se werk. In haar twintigerjare is sy vir lank siek en word binne vyf jaar 48 keer geopereer vir nierprobleme. Hierdie siekte beïnvloed haar gesondheid steeds vir baie jare daarna. Sy verwerf later ’n B.A. Honneurs-graad in Sielkunde aan die Universiteit van Suid-Afrika. In 1992 verwerf sy akademiese erekleure aan die Universiteit van Pretoria en in dieselfde jaar gee die Franse Instituut in Johannesburg ’n beurs aan haar vir die dokumentering van Breyten Breytenbach se kuns in Frankryk en Nederland. Hierdie studie lei tot haar doktorstesis en sy fotografeer ongeveer duisend skilderye, tekeninge en installasies van Breytenbach in Parys, Haarlem, Kaapstad, Durban en Pretoria. In 2002 voltooi sy aan die Universiteit van Pretoria ’n doktorsgraad in Kunsgeskiedenis met ’n proefskrif getitel “"Against fixity: A hybrid reading of Breyten Breytenbach’s art, poetry, writing, aesthetics and philosophy"”. Sy is betrokke met kuns, skryf en prosesfasilitering en ontwikkel vanaf 1980 kulturele projekte by die Instituut van Voortgesette Onderwys by die Universiteit van Suid-Afrika, asook by die Buro vir Kulturele Aangeleenthede by die Universiteit van Pretoria. Vir sewe jaar is sy kunskurator by die Universiteit van Pretoria en sy is ook stigterslid van Hlumelo Theatre. Hlumelo is ’n Xhosa-woord vir “loot van ’n dooie boom”, wat die doel saamvat om kreatiwiteit te stimuleer deur ou denk- en gedragspatrone te laat vaar. Vir vyf jaar ontvang sy onderrig by die Art Studio in Pretoria en neem tussen 1989 en 2002 deel aan sowat twaalf solo- en groeptentoonstellings van haar eie kunswerke. Sy is laat in 2005 in polemiek betrokke wanneer bevind word dat gedigte in haar digbundel “"Die waterbreker"” ooreenkomste toon met die werk van die Kanadese digters Anne Michaels en Anne Carsons. Die jong digter Loftus Marais wys die ooreenkomste uit, waarna Petra Müller vir Grobler verdedig en aanvoer dat dit waarskynlik nie plagiaat was nie, maar slegs ’n osmotiese absorpsie van die bronmateriaal. Die woordelikse ooreenkomste in veral die gedig “"Stad"” is egter van so ’n aard dat die insident daartoe lei dat sy die Eugène Marais-prys wat sy met hierdie bundel verower, teruggee. Sy is getroud met die regsgeleerde Pieter Grobler, ’n voormalige Nasionale Party Volksraadslid, en hulle het twee dogters (onder wie die sangeres Eugenie Grobler) en ’n seun. Wanneer Pieter se politieke loopbaan in 1998 eindig, verhuis die egpaar vanaf Pretoria eers na Stellenbosch en dan na Pringlebaai, waar hulle in die Kogelberg Biosfeer Reservaat woon

Nadat sy enkele gedigte in letterkundige tydskrifte soos "Standpunte" gepubliseer het, maak sy haar debuut met die digbundel “"Tye en swye in die lewe van Hester H"”. Die titel verwys enersyds na die self (Hester Haarhoff) en andersyds na die karakter Hestertjie Haarnaald van die kindervers wat deur Elizabeth van der Merwe geskryf is en onder andere in D.J. Opperman se “"Klein verseboek"” opgeneem is. In die oorspronklike gedig onderneem Hestertjie Haarnaald ’n Suidpoolreis en Grobler se bundel staan dan ook in die teken van ’n lewensreis. Hierdie reis word op vele vlakke voltrek, insluitende die fisiese (deur erotiek en siekte) en die psigiese, met ’n verskeidenheid reisgenote, veral familielede en voorouers, wat hieraan meedoen. Die bundel bevat drie afdelings, waar telkens slegs ander aksente op die deurlopende temas geplaas word. In die eerste afdeling is die kwessie van identiteit primêr, waar die hoofkarakter Hester H bekend gestel word, as fiktiewe maar ook historiese karakter, terwyl ook die outeur as dubbelganger gesien word. Afdeling twee werk die konflik tussen menswees en digter wees en droom en werklikheid verder uit, terwyl die derde afdeling aan die hand van notas, dagboeke, briewe, joernale en doodsberigte die verbintenis tussen huidige en voorgeslagte en die familiegeskiedenis weerspieël. Op intertekstuele wyse tree sy in die bundel in gesprek met ander werke, veral die soortgelyke “reisjoernaal” “"Komas uit ’n bamboesstok"” van D.J. Opperman. “"Tye en swye in die lewe van Hester H"” word in 1992 met die Rapport-prys bekroon en is ook op die kortlys vir die toekenning van die CNA Debuutprys. 

“"Die waterbreker"” is ’n bundel geskep rondom die motief van ’n reis op water. Die titel verwys na die skip waarop die digter die reis na die onbewuste onderneem, die naam van die wind-omspoelde huis waarin sy woon en is ook beskrywend van haarself omdat sy as boeg van die skip die water breek om nuwe wêrelde en insigte te verken. Die water word dus simbool van die onbewuste en die vroulike. Die bundel word in vier afdelings verdeel. “"Baltiese binnesee"” is ’n see wat feitlik totaal geïsoleer is en dus ekologies kwesbaar en sensitief is en as simbool van die onbewuste geld. Hierdie gedigte ontgin dus beelde van eilande, watergange, labirinte en spookagtige stede met verlate pleine. Besoek aan meer letterlike stede word hier ingesluit om die voorwaardes vir die skepping van kuns te ondersoek. “"Middelwaters"” neem die spreker in haar eie geskiedenis in, met ontmoetings met ouers, grootouers en geliefdes en die gepaardgaande herinnering aan verlies en verdriet wat deur die skryf van poësie verwerk word. “"Die binnevrou"” beskryf kontak met die persoonlike kreatiewe vroulike self, meermale verwoord in die tweede persoon. “"Die waterbreker"” is die laaste afdeling, waar die spreker teenoor die buitewêreld geplaas word. Verhoudings met ander mense en ook natuurelemente soos lig, wind, water, see, maan, plate en diere word alles beskryf in terme van die interaksie. In 2005 verower “"Die waterbreker"” die Eugène Marais-prys en in dieselfde jaar is dit op die kortlys vir die toekenning van die Universiteit van Johannesburg-prys. Die ooreenkoms met gedigte van die Kanadese digters Anne Michaels en Anne Carsons, lei daartoe dat sy die Eugène Marais-prys teruggee.

“"Deur ruite van die reis"” se titel verwys na die oorheersende tema in hierdie boek, naamlik reise deur verskeie vastelande, wat ook die innerlike en lewensreis insluit. Die ruite laat egter slegs ’n mate van sig toe en omraam die indrukke, sodat die digter moet soek na openinge om deur die versperrings deur te breek na die sin van dinge. Die titel van die bundel kom voor in die slotgedig, “"ouvir a minha voz de fora"” (wat beteken “luister na my stem”), waarin die fisiese reis per nagtrein na Lissabon gekombineer word met die herinneringsreis terug na die geliefde. Die bundel is ryk aan treffende beelde en sintuiglike indrukke, met ’n weemoedige ondertoon en mistieke inslag. Daar is agt afdelings binne die bundel: “"pied-ã-terre"”, “"lamentasie"”, “"vuur"”, “"lug"”, “"water"”, “"grond"”, “"somergedagtes"” en “"deur ruite van die reis"”. Die afdelings “"vuur"”, “"lug"”, “"water"” en “"grond"” verwys na die vier basis elemente, soos deur die antieke Griekse filosofie geïdentifiseer. Vuur bring wonde, maar vir die digter is hierdie helder wond ’n gedig. In “"lug"” is die digter bewus van mistieke kragte en bid sy saam met die mistikus, terwyl sy in die korbeelkerk die merktekens van mistiek sien, soos ikone, heiliges en mistici wat hulle snags terugtrek na die enigmatiese duisternis waaruit die lig van woorde kom. Water is ook ’n reisruimte, soos in “"arktiese reis"”, en die reis strek oor land en see. Hierdie lewensreise en ervarings vind dan neerslag in gedigte en woorde, met die verganklikheidsmotief reeds van die insetgedig sentraal. Soos in vorige bundels is daar ’n ryk intertekstuele gesprek met ander digters soos N.P. Van Wyk Louw, D.J. Opperman, Antjie Krog en veral Breyten Breytenbach. Daar is ook deurlopend aansluiting by ander kunsvorms, soos musiek, drama en die skilderkuns, met die skryfkuns self wat in ’n aantal gedigte aan die bod kom. Haar gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"” en “"Die dye trek die dye aan"”. Kortverhale en gedigte van haar word in verskeie versamelbundels opgeneem, waaronder “"A time of trial"”, ’n Kanadese bundel met gedigte oor die aanval op New York op 11 September 2001. Haar kortverhaal “"Soete Shara van Stellenbosch"” word deur Corlia Fourie opgeneem in “"Vrou: Mens"”, ’n bundel met verhale deur vroue oor vroue, terwyl “"Café Erotica"” deur Rachelle Greeff opgeneem word in die versameling erotiese kortverhale “"Lyfspel / Bodyplay"”.

Op die Woordfees van 2005 word “"Die waterbreker"” saam met Ilse van Staden se “"Watervlerk"” in ’n produksie verwerk waarin Melanie se dogter, Eugenie Grobler, as gaskunstenaar optree.





</doc>
<doc id="115196" url="https://af.wikipedia.org/wiki?curid=115196" title="Sanet Groenewald">
Sanet Groenewald

Sanet Groenewald is ’n Afrikaanse skrywer.

Sy word groot in die Vrystaat en gaan skool in Bloemfontein. Hier trou sy met ’n prokureur en uit die huwelik word ’n seun (Riaan) en ’n dogter (Lana) gebore. Wanneer die verhouding in troebel waters beland, onderneem sy vir drie maande ’n toer deur Europa om duidelikheid oor haarself en haar situasie te probeer verkry en besoek onder andere Italië. By haar terugkoms skei sy en vestig haar en die kinders op Stellenbosch. Na toepaslike opleiding is sy vir ’n tyd by Rape Crisis en Lifeline as berader werksaam.

Sy beeld “weggesteekte” situasies soos huweliksgeweld uit in haar boek “"My man weet nie"”. Die boek is ’n versameling monoloë van vroue uit verskillende rasse se ervarings van emosionele en fisiese geweld in die huwelik en word ook verwerk vir die verhoog. “"My babe"” bundel korrespondensie wat sy oor vyf jaar gevoer het met mense wat ’n ervaring van aborsie gehad het. Hierin word vertel van die omstandighede wat mense laat besluit tot so ’n stap en die trauma en die gevoelens, veral depressie, wat daaruit spruit. Die boek gee bloot die verhale (in Afrikaans of Engels) van meer as driehonderd bydraers weer, sonder om standpunt in te neem.“"Die geheim van Katjiepoetstraat 9"” is ’n kinderverhaal in die Ster Stories-reeks, wat deur Piet Grobler geïllustreer word. Hierdie boekie word ook in Engels vertaal as “"The secret of Kitty Cat Street"”. Haar kortverhaal “"To"” word deur Lina Spies in die versamelbundel “"Majesteit, die kat"” opgeneem.





</doc>
<doc id="115198" url="https://af.wikipedia.org/wiki?curid=115198" title="M.A. Gronum">
M.A. Gronum

Mattheus Adriaan Gronum (* 27 November 1895, Marico – †Onbekend) was ’n Afrikaanse skrywer van historiese werke. Benewens sy historiese boeke oor die Anglo-Boereoorlog, skryf hy ook die roman "Kinôsie" saam met sy broer, die skrywer C.F. Gronum. Hy is ook verantwoordelik vir die skryf van die geskiedenis handboek "Nuwe Geskiedenis vir Junior Sertifikaat" (saam met D.J.J. de Villiers en J.J. Muller).

Mattheus Adriaan Gronum was op 27 November 1895 op die plaas Sendelingspos (Mosega) in die distrik Marico gebore.  Hy is die seun van ’n boer en grootwildjagter en is deel van ’n gesin van nege, agt seuns en een dogter. Sy vader veg tydens die Anglo-Boereoorlog onder generaals Manie Lemmer, L.A.S. Lemmer en Jan C. Celliers. Sy twee oudste broers is ook op kommando en die oudste, Kaptein van die Marico-verkennerskorps, sneuwel tydens die Slag van Ysterspruit in 1902. Sy broer Carel Frederik is in 1893 gebore en hulle skryf later saam die roman "Kinôsie", terwyl beide hulle ook verdiep in die Suid-Afrikaanse Geskiedenis en apart verskeie boeke hieroor skryf. Hy bring die Anglo-Boereoorlog in die konsentrasiekampe van Mafikeng, die Johannesburgse renbaan en Howick deur. Na die oorlog moet hy eers vir ruim vier jaar help om vee op te pas en ander plaaswerk te doen om die plaas weer te herstel voordat hy stelselmatig kan begin met skoolwerk.

Sy skoolopleiding ondergaan hy by mnr. B.J. Kloppers op Jacobsdal se plaasskool, mnr. Peter Kaye se dorpskool op Zeerust en daarna aan die Paarlse Gimnasium, waar hy in 1917 matrikuleer. In 1918 hou hy vir ’n kwartaal lank skool in elk van die destydse plaasskole in die distrik, naamlik Klaarstroom, Straatsdrif, Skuinsdrif en Buurmansdrif. Vanaf 1919 studeer hy verder aan die Universiteit van Stellenbosch, waar hy in 1921 die B.A.-graad behaal. In 1922 gee hy skool op Winburg en gaan dan terug na Stellenbosch, waar hy in Junie 1924 die Hoër Onderwysdiploma behaal. Hy kry ook erkenning vir vakke wat hy slaag tot die M.A.-graad in Geskiedenis onder professor W. Blommaert. Op universiteit speel hy vir vyf jaar vir Stellenbosch se eerste span rugby en hy speel ook in die jare 1924 tot 1932 Curriebekerrugby vir die Suidwestelike Distrikte.

Hy gee onderwys, hoofsaaklik in Geskiedenis, aan verskillende skole in Transvaal, die Vrystaat en die Kaapprovinsie. Hierdie skole sluit in Outeniqua Hoërskool, die Hoër Nywerheidskool op George en die Hoër Tegniese Skool op Uitenhage, waarna hy hoof word van die Instituut vir Meisies te Durbanville in die Kaap. In Julie 1947 word hy aangestel as hoof van die Hoër Tegniese Skool Drostdy op Worcester, waarna hy later in ’n soortgelyke posisie aan die Hoër Tegniese Skool H.S. van der Walt in die Paarl verbonde is. Hy dien op die Hoofbestuur van die Suid-Afrikaanse Vakskoolvereniging en is ook in 1947 voorsitter van hierdie vereniging se kongres in Bloemfontein.

Op 4 Januarie 1927 is hy getroud met Maggie Slabber van Enkelvlei naby Hopefield en uit die huwelik word twee dogters, Susanna en Ansie, gebore. Na aftrede in 1955 vestig hy hom in Malmesbury in die Boland.

Ná die Anglo-Boereoorlog moet hy saam met sy broer Carel Frederik help om die plaas weer op te bou. Op die landerye en agter die vee maak hulle ten nouste kennis met die Barolong en die Bahoeroetsi stamme se eienskappe, lewenswyse en gelowe. Die broers se vader is ’n grootwildjagter wat onderhoudend kon vertel oor avonture met die inheemse stamme, grootwild en wilde diere, wat die broers se belangstelling in die stamme verder aanwakker. Gedurende vakansies bring hulle lang ure in die stamme se woongebiede deur om inligting in te win, wat lei tot die weergawe daarvan in fiktiewe verhaalvorm in "Kinôsie", wat hulle saam skryf. Hierdie boek stel die Barolong en Bahoeroetsi teenoor mekaar in ’n oorlogsituasie en beeld baie van die stamme se leefwyse, gewoontes en gelowe uit. Die boek word lank op skool voorgeskryf. Hulle verhaal "Moekweppa hou katkisasieklas" (’n uittreksel uit "Kinôsie") word deur G.H. Franz opgeneem in die versamelbundel "Mooi loop".

Die broers skryf op hulle eie verskeie ander boeke alleen of saam met ander, meestal van ’n historiese aard. Mattheus skryf drie boeke oor die Anglo-Boereoorlog. "Die Engelse Oorlog 1899–1902" is ’n verslag van die oorlog vanuit die perspektief van die verskillende stadia van die Britse offensief en die strategieë wat die Britte gebruik het. Later skryf hy ook die boeke "Die Bittereinders Junie 1901 – Mei 1902" en "Die ontplooiing van die Engelse Oorlog 1899–1900".

Saam met D.J.J. de Villiers en J.J. Muller skryf hy die skoolhandboek "Nuwe Geskiedenis vir Junior Sertifikaat".

Werke wat uit sy pen verskyn sluit in:






</doc>
<doc id="115200" url="https://af.wikipedia.org/wiki?curid=115200" title="C.J. Grové">
C.J. Grové

Carel Johannes Grové (*1868, Loxton – †1950) was ’n Afrikaanse skrywer.

Carel Johannes Grové is in 1868 in Loxton in die Karoo gebore.

Wanneer hy 23 jaar oud is, gaan hy vir die eerste keer skool toe. Daarna is hy boer, winkelier, transportryer en later sendeling. In 1924 laat vaar hy sy bediening weens swak gesondheid.

Hy is getroud met Hedwig Elizabeth Mathilde Gerdener en die egpaar het ’n seun, Johannes Gerdener Grové.

C.J. Grové is in 1950 oorlede.

Hy skryf die dierfabel "Jakkals se strooptogte", soos aan hom vertel deur ’n inboorling.



</doc>
<doc id="115202" url="https://af.wikipedia.org/wiki?curid=115202" title="Sophie Coetzee">
Sophie Coetzee

Sophie Coetzee (*27 Januarie 1918, Bloemfontein - † onbekend) was ’n Afrikaanse dramaturg. Sy is saam met M.C.E. van Schoor medeskrywer van die drama "Huldiging van ons heldinne", wat tydens die Voortrekkerfees van 1949 opgevoer is.

Sophia Elizabeth Heckroodt is op 27 Januarie 1918 in Bloemfontein gebore. Haar ouers is Pieter Hendrik Heckroodt en Anna Jacoba de Beer. Sy voltooi haar skoolloopbaan aan die Hoër Meisieskool Oranje en studeer dan verder aan die Universiteitskollege van die Oranje-Vrystaat, waar sy die B.A.-graad en Universiteits Onderwysdiploma verwerf. In 1940 trou sy met Willem Johannes Coetzee en uit die huwelik word drie dogters gebore. Haar man is skoolhoof op verskeie dorpe in die Vrystaat, maar hulle vestig hulle weer in Bloemfontein wanneer hy aangestel word as Inspekteur van Onderwys.

Saam met M.C.E. van Schoor skryf sy die geleentheidsdrama “"Huldiging van ons heldinne"” ten tyde van die Voortrekkerfees in 1949.




</doc>
<doc id="115203" url="https://af.wikipedia.org/wiki?curid=115203" title="P.G.W. Grobler">
P.G.W. Grobler

Min. Pieter Gert Wessel (Piet) Grobler (plaas Boekenhoutfontein, distrik Rustenburg, Transvaal, 1 Februarie 1873 – Pretoria, Suid-Afrika, 22 Augustus 1942) was ’n Suid-Afrikaanse politikus.

Grobler was die oudste kind van Wilhelmus Hermanus Cornelius Grobler en sy vrou, Alida Theunetta du Plessis, lidmate van die Gereformeerde Kerk, soos hul seun trouens ook lewenslank was. Sy moeder was 'n dogter van pres. S.J.P. Kruger – op wie se plaas hy gebore is – se suster Sophia Margaretha Kruger (1821–1896), eggenote van Pieter Gerrit Wessel du Plessis (1820–1901). Piet Grobler se ouers het verhuis na die plaas Bierkraal in Pilanesberg toe hy nog maar 'n paar jaar oud was. Destyds was daardie wêreld nog wild en woes en die naaste bure was'n dagreis ver met die ossewa daarvan verwyder. Later, in 1883 het hulle op die plaas Otterfontein in die distrik Swartruggens gaan woon. Daar het die jonge Pieter die gewone werk van 'n boerseun help verrig, tot hy die ouderdom van 10 jaar bereik het. Die indruk wat daardie wêreld destyds op die jong seun gemaak het, is waarskynlik verantwoordelik vir sy voorliefde wat hy vir die Transvaalse Bosveld gevoel het en ook sy simpatie met die mense wat as pioniers die wildernis ingetrek het en later 'n groot deel van sy setlaars uitgemaak het, toe hy minister van lande geword het.

Grobler was van jongs af leergierig en vernuftig, maar sy eerste skoolonderrig het net sowat drie maande geduur aangesien sy ouers nie kon bekostig om hom verder te laat studeer nie. Hy moes hom dus maar meeste self help, wat blyk uit 'n interessante voorval uit die dae en wat bewys hoe leeragtig hy was. Hy moes bokke oppas en het daarom weinig kans gehad om skool te gaan. Pieter het ewewel 'n plan gemaak. Hy het na die onderwyser gegaan en met hom 'n kontrak gemaak. Die onderwyser moes Pieter leer en dan sou hy die onderwyser 'n bok gee. Wel, so gesê, so gedaan. Kort-kort moes Pieter uitspring om te kyk of die bokke nog nie weggeloop het nie. Dit het drie maande so aangegaan tot die onderwyser hom in kennis gestel het dat hy hom nou nie verder kon leer nie. Hy het toe net soveel as sy meester geken. Pieter het die bok vir die onderwyser gebring, maar hy wou dit nie vat nie, wat hy het gesê: Pieter het alles self geleer. Hy besluit toe om self te gaan skool hou om so geld te verdien om verder te leer.

As opgeskote seun het hy besluit om na Pretoria te gaan met die bietjie geld wat hy bymekaargemaak het om aldaar aan die Staatsgimnasium van meester W. Louis te studeer. Met die poskar het hy die reis onderneem. Pieter het gemeen dat hy vir elke stuk bagasie ekstra moes betaal; daarom het hy besluit om maar twee pakke klere op mekaar aan te trek om so sy pakkies minder te maak. Dat hy dit op die reis tussen Rustenburg en Pretoria in die hartjie van die somer nie koud gehad het nie, ja, amper van die hitte beswyk het, is te verstaan.

Deur bemiddeling van Tjaart Kruger, die president se seun, woon Pieter in by die president en sy tweede vrou, Gezina, en word soos 'n eie kind in die huis behandel. As bloedverwant en huisgenoot het Kruger met sy breë en menslike siening 'n groot en blywende invloed op die jong Piet Grobler uitgeoefen. Met sy studie het dit voorspoedig gegaan. Nadat hy ongeveer 'n halfjaar in die gimnasium was, is'n wedstryd uitgeskryf vir studiebeurse en Pieter het die eerste prys behaal.

Op 1 Augustus 1891 is hy op aanbeveling van meester Louis in die staatsdiens aangestel as klerk in die onderwysdepartement. Later is hy oorgeplaas na die departement van mynwese, waar hy mettertyd tot hoofklerk in die hoofkantoor sou vorder. Intussen het hy verder studeer deur aandklasse by te woon. Hy het hom ook aktief op die joernalistiek toegelê en was geruime tyd redakteur van die weekblad De Pers. In sy hoofartikels het hy onder meer heelwat insig in Europese aangeleenthede getoon, soos blyk uit 'n ontleding van die implikasies van die Anglo-Duitse handelsverdrag van die 1890’s. Hy was nog in die departement van mynwese werksaam toe hy getroud is met mej. Lydia Fouché.

Grobler het onverbiddelik kant gekies vir die Volksraad as hoogste wetgewende gesag toe hoofregter J.G. Kotzê die toetsingsreg vir die howe opeis. Begin 1896 het hy na Europa vetrek, waar hy verskillende lande besoek en hom steeds beywer het om die ware toedrag van sake in die Zuid-Afrikaansche Republiek bekend te maak. In 1898 is hy as ondersekretaris van buitelandse sake aangestel.

Gedurende die eerste maande van die Tweede Vryheidsoorlog (1899–1902) het Grobler verskeie staatsdepartemente hanteer, maar die drang om aktief aan die vryheidstryd deel te neem, het hom gelei na die westelike front, waar hy as lid van die Rustenburgse kommando aan die gevegte rondom Mafeking deelgeneem het. Ná die ontsetting van Kimberley op 15 Februarie 1900 en kort voor die inname van Pretoria op 5 Junie 1900 het pres. Kruger hom teruggeroep.

Toe die uitvoerende raad in September 1900 besluit om die president na Europa te stuur omdat dit gevaarlik vir hom geraak het in die Oos-Transvaal en sodat hy daar steun vir die Boeresaak kon werf, is Grobler op sy grootoom se versoek toegelaat om hom as assistent-sekretaris te vergesel. In die geselskap van die president en mense soos Manie Bredell, verlaat Grobler Delagoabaai op 20 Oktober 1900 aan boord van die Gelderland en vaar na Marseille, waar hulle op 22 November feestelik deur sowat 60 000 verwelkom word.

Tydens sy verblyf in die buiteland het Grobler talle vooraanstaande Europese leiers ontmoet en sy kennis van Frans en Duits verbeter, en ook sy kennis in ander rigtings deeglik uitgebrei. Dit was ook gedurende hierdie tyd dat hy en Bredell die president se herinneringe te boek gestel het. Die resultaat van hul arbeid, "Gedenkschriften van Paul Kruger", het wye publikasie geniet en die Nederlandse uitgawe (Amsterdam, 1902) is vertaal en uitgegee in Duits (München, 1902), Engels (Londen, 1902), Portugees (Lissabon, 1902), Noors (Kristiana, 1902), Frans (1903) en Afrikaans (Pretoria, 1947).

In 1902 het Grobler teruggekeer in sy vaderland en hom op sy plaas Commissiedrift in die Rustenburgse distrik gevestig, waar hy 'n tyd lank as boer hard gewerk het om 'n bestaan te maak. Met die stigting van die Het Volk-party in 1904 is hy versoek om sy wyk vir die party te organiseer. Hy het talle partykongresse bygewoon en gedien as lid van die hoofbestuur. Ná die verkiesingsoorwinning van Het Volk het genl. Louis Botha hom aangestel as voorsitter van die Transvaalse Landraad en direkteur van die Landbank. In 1910, tydens die eerste algemene verkiesing ná Uniewording, is hy onbestrede tot Volksraadslid vir Rustenburg verkies. As oortuigde republikein het hy nooit 'n ondersteuner van genl. Botha se konsiliasie-politiek geword nie en toe dit blyk dat 'n skeuring tussen Botha en genl. J.B.M. Hertzog onvermydelik was, het hy hom by laasgenoemde geskaar nadat Grobler sy bes gedoen om die moeilikheid opgelos te kry deur by genl. Botha aan te dring op 'n meer versoenende houding teenoor genl. Hertzog.

Hy was teenwoordig op die historiese vergadering op 7 Desember 1912 op De Wildt en was een van die twee Transvaalse afgevaardigdes na die Bloemfonteinse kongres van 7 tot 9 Julie 1914 waartydens die Nasionale Party gestig is. Op die stigtingskongres van die Nasionale Party van Transvaal in Pretoria op 26 Augustus 1914 is hy aangewys as voorsitter van die kommissie wat die grondbeginsels van die party soos dit op die Bloemfonteinse kongres aangeneem is, moes nagaan en aanbevelings moes doen. Ná van die kongres is hy tot voorsitter van die sentrale bestuur gekies.

Grobler het alles in sy vermoë gedoen om die Botha-regering te oorreed om van sy voorgenome deelname aan die Eerste Wêreldoorlog (1914–’18) en aanval op Duits-Suidwes-Afrika af te sien, maar toe dit blyk dat vreedsame, grondwetlike pogings nie sou slaag nie, het hy hom aan die kant van genl. C.F. Beyers geskaar en gerebelleer. (’n Suster van Manie Bredell, Anna Maria Elizabeth Bredell (1868–1953), was getroud met Pieter Gerhard Beyers (1862–1931), ’n broer van genl. Christiaan Frederik Beyers (1869–1914).)

Kort daarna is hy gevange geneem en moes gevolglik op 21 April 1915 afstand van sy Volksraadsetel doen. Hy is etlike maande lank aangehou en op 4 Augustus 1915 veroordeel tot twee jaar tronkstraf en £500 boete. Op 10 Mei 1916 is hy egter op parool vrygelaat en met groot vreugdebetoon op Rustenburg terugverwelkom. Intussen moes hy noodgedwonge die voorsitterskap van die Nasionale Party in Transvaal neerlê en is hy deur advokaat T.J. de V. Roos opgevolg. Ná opheffing van sy parool, het hy weer aktief aan die politiek deelgeneem en hom in 1920 in sy ou kiesafdeling, Rustenburg, verkiesbaar gestel, maar is met 34 stemme verslaan deur ’n kandidaat van die Suid-Afrikaanse Party. Met die verkiesing van 1921 verloor hy met een stem, maar word ná 'n hofgeding op 9 Junie 1921 met twee stemme verkose verklaar.

In 1924 verower hy weer sy kiesafdeling vir die Nasionale Party en word minister van lande in die eerste Hertzog-kabinet, die sogenaamde Pakt-regering. Nadat hy ses jaar onderleier was, is hy in 1929 as leier van die Nasionale Party van Transvaal gekies, wat hy bly tot die NP en SAP tot Samesmelting oorgegaan, 'n stap wat hy as 'n vurige Hertzog-ondersteuner goedgekeur het. Met die Koalisie-regering van 1933 is hy vir 'n derde termyn as lid van die Hertzog-kabinet benoem, maar toe as minister van naturellesake. Intussen was hy in 1932 lid van die Suid-Afrikaanse afvaardiging na die Ekonomiese Konferensie in Ottawa, Kanada.

In sy latere jare het hy aan 'n hartaandoening gely en in 1935 na Duitsland gegaan vir behandeling, wat tydelik verbetering meegebring het. Hy bedank op 3 Junie 1938 as minister en as Volksraadslid, maar word op 30 November 1938 tot Transvaalse senator benoem en beklee dié amp tot 23 November 1939, waarna hy hom weens gesondheidsredes aan die openbare lewe onttrek het.

Grobler was stigterslid van die Suid-Afrikaanse Nasionale Lewensassuransiemaatskappy (Sanlam) en van 1936 af ondervoorsitter van die direksie. Hy was van 1907 tot 1910 voorsitter van die Transvaalse Landraad en direkteur van die Landbank. Op 21 Mei 1938 is 'n eredoktorsgraad in die regte van die Universiteit van Suid-Afrika deur die destydse Universiteitskollege van Potchefstroom aan hom toegeken. Hy het 'n lewendige belangstelling in geskiedenis gehad en was 'n kenner van die geskiedenis van die ou Romeinse Ryk. As 'n getroue lidmaat, het hy 'n leidende rol in die Gereformeerde Kerk gespeel en hom veral vir die belange van die Teologiese Skool op Potchefstroom beywer. Terwyl hy nog gelewe het, het ene D.R. (ds. Derk Rumpff) geskryf: "Dis algemeen bekend dat minister Grobler 'n troue ondersteuner van sy kerk is, waar hy van hou met al die liefde van sy hart."

Piet Grobler word, volgens J.C.H. Grobler in die Suid-Afrikaanse Biografiese Woordeboek, veral vir drie dinge onthou: “Eerstens is daar die bydrae wat hy tot natuurbewaring gelewer het. As boerseun het hy na aan die natuur gelewe en 'n groot liefde daarvoor gekoester. As wildbeskermer bou hy voort op wat (pres.) Kruger in dié verband verrig het. Op 31 Mei 1926 word die Wet op Nasionale Parke wat hy deur die Volksraad loods, sonder teenstem aangeneem. Deur dié wet word die toenmalige Sabie-wildreservaat geweldig vergroot en die naam Nasionale Krugerwildtuin daaraan toegeken. Belangrik is die feit dat hierdie wet ook voorsiening maak vir die totstandbrenging van verdere nasionale parke in die toekoms. Grobler is in 1931 regstreeks daarvoor verantwoordelik dat die Kalahari-Gemsbokpark, die Bontebok-park en die Addo-olifantpark tot nasionale parke geproklameer word.

“In die tweede plek het Grobler duidelike leiding in verband met die (naturellebeleid) van die Nasionale Party gegee. Tydens die Volksraadsitting van 1913 wys hy op die plakkerseuwel en bepleit doeltreffende maatreëls ten opsigte van die los aankoop van gronde en die verhuur daarvan aan (swart mense). Hy bepaal dat geen (swart mens) grond buite bepaalde gebiede mag koop of verhuur nie. Dit is sy vaste standpunt dat die Blanke en Nie-Blanke rasse afsonderlik moet ontwikkel en dié standpunt huldig hy as minister van naturellesake konsekwent.

“In die derde plek het hy as minister van lande veel vir die arm pionier gedoen. Die nedersetters by Kakamas en Brits, asook alle ander nedersetters, het baie aan hom te danke vir die wyse waarop hy die Nedersettingswet gewysig en geadministreer het.”

Volgens J.C.H. Grobler was min. Grobler "as mens … deurgaans minsaam, sterk, groothartig en lojaal, en bekend vir sy ewewigtige lewensbeskouing". Ds. Derk Rumpff het in die 1935-uitgawe van die Gereformeerde Kerk se "Almanak" van hom getuig: "Dis algemeen bekend dat (min.) Grobler 'n troue ondersteuner van sy kerk is, waar hy van hou met al die liefde van sy hart."

Piet Grobler is omstreeks 1893 met Lydia Magdalena Fouché getroud en hulle het vier seuns en 'n dogter gehad. Hy is begrawe in die Rebeccastraat-begraafplaas, Pretoria, waar Manie Bredell se eerste eggenote, Nettie, ook begrawe is. Grobler se seun Jan Harm (gebore 4 Arpil 1904) was van 1933 tot 1943 Volksraadslid vir Brits. In 1948 het hy hom in Roodepoort verkiesbaar gestel en die Verenigde Party se meerderheid afgebring van 2 300 tot sowat 900.





</doc>
<doc id="115206" url="https://af.wikipedia.org/wiki?curid=115206" title="A.P. Grové">
A.P. Grové

Alewyn Petrus Grové (1918–2004) was ’n letterkundige en professor en hoof van die Departement Afrikaanse Letterkunde aan die Universiteit van Pretoria en later dekaan van die Fakulteit Lettere en Wysbegeerte. Hy is vir ’n termyn voorsitter van die Raad van die Suid-Afrikaanse Akademie vir Wetenskap en Kuns en ook lid en vir ’n tyd voorsitter van die Akademie se Letterkundekommissie. Hy skryf verskeie werke oor die letterkunde. Die skrywer Henriette Grové was sy vrou.

Alewyn Petrus Grové was op 10 Junie 1918 in Potchefstroom gebore, waar hy ook skoolgaan. Hy is die enigste kind en sy pa is oorlede toe hy nog ’n klein seuntjie was. Hy matrikuleer in 1935 in die eerste klas aan die Hoër Volkskool Potchefstroom en studeer dan verder aan die plaaslike universiteit, destyds nog die Potchefstroomse Universiteitskollege. Professor Gerrit Dekker is hier ’n rigtinggewende invloed op hom. Hy behaal in 1938 die B.A.-graad, in 1939 die M.A.-graad in Afrikaans en Nederlands met ’n verhandeling oor “"Die religieuse gevoel in ons jongste digkuns"” en in 1940 die Hoër Onderwysdiploma, laasgenoemde twee kwalifikasies met lof. In 1941 begin hy onderwys gee aan die Potchefstroomse Hoër Gimnasium, waar hy veral verantwoordelik is vir onderrig in Latyn. As jong onderwyser is hy ook baie gemoeid met sportafrigting, veral rugby en krieket. Intussen studeer hy vir sy doktorale eksamen, wat hy aan die einde van 1946 aflê. Op 29 Junie 1945 trou hy met Hester Henriette Venter, die later baie bekende prosaskrywer en dramaturg Henriette Grové. Uit die huwelik word twee seuns (Niek en Alewyn) en twee dogters (Elsa en Mariet) gebore.Hy aanvaar in 1947 ’n pos as lektor in Afrikaans-Nederlands aan die Natalse Universiteitskollege in Pietermaritzburg, waar G.S. Nienaber destyds die departementshoof was. In hierdie tyd werk hy aan sy proefskrif oor “"P.C. Boutens as Negentiger"” en hy promoveer in 1950 onder leiding van Gerrit Dekker aan die Potchefstroomsese kultuurverdrag uitgenooi om lesings aan verskeie Nederlandse en Belgiese universiteite te gee. Na die aftrede van professore Buning en Louw word die drietakkige depart Universiteit vir Christelike Hoër Onderwys. In dieselfde jaar word hy bevorder tot senior lektor en in 1958 word hy medeprofessor. Tydens ’n verlofperiode in 1951 en 1952 spandeer hy agt maande in Europa, meer bepaald in Nederland. Hy word in 1952 lid van die Suid-Afrikaanse Akademie vir Wetenskap en Kuns en in 1953 lid van die Maatschappij der Nederlandse Letterkunde. In Julie 1959 word hy aangestel as senior lektor aan die Universiteit van Pretoria, waar hy in 1962 professor en hoof van die departement Afrikaanse letterkunde word. Sy intreerede, “"Die soek na kriteria"”, lewer hy op 19 Junie 1962. In hierdie tyd is sy kollegas professor S.A. Louw, hoof van die departement Afrikaanse, Nederlandse en Germaanse taalkunde en professor Tj. Buning, hoof van die departement Nederlandse letterkunde. In 1967 word hy onder die destydement van Afrikaans-Nederlands in 1973 in een saamgevoeg, met professor Grové as hoofleraar. Reeds in 1972 word hy deeltydse dekaan van die Fakulteit Lettere en Wysbegeerte en universiteitsverteenwoordiger in die Gemeenskaplike Matrikulasieraad. Vir drie termyne dien hy ook as een van vier senaatsverteenwoordigers in die Raad van die Universiteit. Aan die einde van 1982 lê hy die hoofskap van die departement Afrikaans af en word voltydse dekaan van die Fakulteit Lettere en Wysbegeerte. In Julie 1983 tree hy formeel uit die diens van die Universiteit van Pretoria.Vanaf Junie 1960 tot 1970 is hy eindredakteur van "Standpunte", nadat hy reeds in 1955 tot die redaksie toetree en later tot 1986 steeds op die redaksie dien. Vir twee jaar in die sestigerjare (1963–1965) behartig hy die boekeblad van "Die Vaderland" en in 1963 word hy deeltydse lid van die Raad van Beheer oor Publikasies en dien ook later vanaf 1975 tot 1994 op die Appèlraad oor Publikasies. Hy speel onder andere ’n prominente rol om te verseker dat die Hertzogprys in 1964 aan die destyds omstrede “"Sewe dae by die Silbersteins"” van Etienne Leroux toegeken word, terwyl hy ook ’n leidende rol speel om te probeer verhoed dat “"Magersfontein, O Magersfontein"” verbied word. Na die verbod is hy instrumenteel om die roman met die Hertzogprys te bekroon. Hy dien vanaf 1953 tot 1998 (met ’n paar onderbrekings tussenin) op die letterkundekommissie van die Suid-Afrikaanse Akademie vir Wetenskap en Kuns en is vir twee termyne voorsitter van hierdie kommissie. Vanaf 1977 tot 1979 is hy voorsitter van die Raad van die Suid-Afrikaanse Akademie vir Wetenskap en Kuns. Tydens sy loopbaan tree hy by herhaling op as keurder vir nuwe publikasies vir verskeie uitgewers, terwyl hy vele skrywers help om hulle boeke persklaar te maak.

In 1984 lewer hy op uitnodiging van die Randse Afrikaanse Universiteit die N.P. van Wyk Louw-gedenklesing en in 1989 lewer hy op uitnodiging van die Universiteit van Stellenbosch die D.J. Opperman-gedenklesing. Hy is op 25 Februarie 2004 weens longvlieskanker in sy huis in Lynnwood in Pretoria oorlede.

Hy skryf verskeie letterkundige boeke. In “"Die duister digter"” word opstelle van hom oor die digters sedert Dertig gebundel, met die titel van die boek afkomstig uit die werk van Menno ter Braak. Hierdie nuwe geslag digters is destyds deur ’n ouer geslag van “duisterheid” beskuldig weens hulle individualiteit en afwyking van die tradisionele fokus op nasionalisme, ’n aanspraak wat Grové in sy inleidingsopstel verwerp. “"Oordeel en vooroordeel"” bevat belangrike opstelle oor die Afrikaanse prosa. Die “"Letterkundige sakwoordeboek vir Afrikaans"” is ’n sakgrootte naslaanwerk waarin belangrike begrippe verklaar en feite verskaf word oor belangrike figure in die letterkunde. “"Woord en wonder"” is ’n inleidende studie oor die tegniek van die poësie, wat wyd voorgeskryf word aan universiteite en dan ook verskeie herdrukke beleef. Saam met Elize Botha skryf hy “"Handleiding by die studie van die letterkunde"”, waar hy die gedeeltes oor die poësie en drama hanteer en Botha die afdeling oor die prosa bydra. “"Die dokument agter die gedig"” is ’n blokboek waarin hy die oorspronklike dokumente of artikels wat as bron vir gedigte van Opperman en Van Wyk Louw gedien het, belig en die manier waarop die gedig hieruit ontstaan het bespreek. Eweneens werk van korter formaat is sy monografie oor “"D.J. Opperman"” en sy blokboek oor “"Raka"” van N.P. van Wyk Louw. Sy belangrikste beskouinge en resensies van die vyftigerjare word versamel in “"Oordeel en vooroordeel"”. In ’n heruitgawe van hierdie werk in 1965 bepaal hy hom hoofsaaklik tot boekbesprekings en voeg ’n aantal resensie by oor belangrike werke wat sedert die eerste uitgawe verskyn het, terwyl hy in ’n aparte afdeling die eietydse prosa bespreek. Hierin belig hy benewens die uitstaande kenmerke van die werk onder bespreking ook literêr-teoretiese sake, wat hom in staat stel om veral die moderne laaggedig en die werk van Opperman suiwer te ontleed. “"Fyn net van die woord"” is ’n saambundeling van sy letterkundige opstelle, ook dié wat in die eerste uitgawe van “"Oordeel en vooroordeel"” verskyn het. “"Dagsoom"” is ’n bundel van sy letterkundige opstelle wat by geleentheid van sy sestigste verjaarsdag saamgebundel en uitgegee word. Hy lewer verskeie bydraes tot boeke. By die 1961 uitgawe van “"Swart pelgrim"” van F.A. Venter skryf hy ’n addendum oor “"Die aktuele roman"”, terwyl hy inleidings skryf vir “"Drie prosastukke van Jochem van Bruggen"” (1961), “"Trekvoëls: ’n Keur uit Afrikaanse reisverhale"” (1969) en “"Sewentien"” (1971), ’n keur uit die verhale van C.M. van den Heever. Hy lewer onder andere artikels vir “"Beskouings oor poësie"” (redakteur T.T. Cloete), “"Smal swaard en blink"” (redakteur Ernst van Heerden), “"Die verband tussen die kunste"” en “"Die kuns en die gemeenskap"” (redakteur G. Cronjé), “"Woord en wederwoord"” en “"Die lewende Totius"” (redakteur Merwe Scholtz). Vir “"Die Afrikaanse Literatuur sedert sestig"” (onder redaksie van T.T. Cloete) skryf hy die oorsig oor die sosiale, politiese, ekonomiese en literêre tendense van die periode asook ’n inleiding en vir “"Perspektief en profiel"” onder redaksie van P.J. Nienaber skryf hy profiele oor die werk van W.E.G. Louw, N.P. van Wyk Louw en D.J. Opperman. Vir die bloemlesing “"Tuinprovinsie Natal"” onder redaksie van C.J.M. Nienaber skryf hy oor sy herinneringe aan sy tyd in Pietermaritzburg. Ook as samesteller is hy werksaam en so versamel hy in 1975 ’n aantal lesings deur kollegas in die bundel “"In en om die letterkunde"”, asook keuses uit die werk van A.A.J. van Niekerk in “"Verlange is verniet"” en J. van Melle in “"Oom Karel neem sy geweer saam"”. Vir laasgenoemde skryf hy ook ’n insiggewende inleiding. Vir die sestigste verjaarsdag van Etienne Leroux is hy verantwoordelik vir die samestelling van die huldigingsbundel “"Beeld van waarheid"”, waarvoor hy ook ’n bydrae lewer. Benewens talle resensies en artikels wat in tydskrifte (insluitende "Standpunt"e en "Tydskrif vir Letterkunde") en koerante verskyn, behartig hy vanaf 1985 ook die gereelde “"Poësiekroniek"” van die "Tydskrif vir Geesteswetenskappe".

In 1963 ontvang hy die Stalsprys vir Literatuurwetenskap van die Suid-Afrikaanse Akademie vir Wetenskap en Kuns. By sy aftrede in 1983 word die huldigingsbundel “"Samehang en sin"” onder redaksie van professore Elize Botha en Réna Pretorius aan hom oorhandig, waaraan kollegas verbonde aan sewe universiteite meewerk. Hy ontvang twee eredoktorsgrade, in 1985 van die Universiteit van Suid-Afrika en in 1988 van die Universiteit van Pretoria. Die Staatspresident vereer hom in 1989 met die Orde vir Voortreflike Diens Goud en in 1997 word hy tot erelid van die Suid-Afrikaanse Akademie vir Wetenskap en Kuns verkies.





</doc>
<doc id="115209" url="https://af.wikipedia.org/wiki?curid=115209" title="J.J. Groeneweg">
J.J. Groeneweg

Jacobus Johannes Groeneweg (*1 Julie 1870, Woerden – "c." 14 Maart 1945, Middelburg) was 'n vroeë Afrikaanse skrywer van avontuurverhale, hoofsaaklik vir die jeug.

Jacobus Johannes Groeneweg was op 1 Julie 1870 te Woerden in Nederland as predikantseun gebore, die sewende van tien kinders. Sy vader is die predikant C.C.O. Groeneweg. Sy moeder vertel graag stories en dink nuwe speletjies uit en van haar erf hy waarskynlik sy kreatiewe gees. Hy bekwaam homself as onderwyser in Wiskunde en Nederlandse letterkunde in Rotterdam, asook as kunsskilder en kunsonderwyser. Omdat daar nie veel aanvraag vir kunsonderwys is nie, lê hy hom veral toe op Wiskunde.

In Rotterdam gee hy vir ’n lang ruk onderwys, maar ondervind dan die begeerte om oorsee te gaan. Die hoof van die keuringskomitee, dr. Nico Mansvelt wat voorheen Superintendent-generaal van Onderwys in Transvaal was ten tye van die Kruger-regering, beveel Suid-Afrika aan en in 1912 vertrek hy na Suid-Afrika, waar hy vir ’n jaar onderhoof van die Modelskool in Bloemfontein is. Hierna word hy in 1913 onderwyser in die Nederlandse Taal- en Letterkunde asook Wiskunde by die Oosteind Laerskool in Meintjiesstraat in Pretoria, waar mnr. Vaandrager die hoof was. Hierdie betrekking stel hom in staat om sy vrou en drie dogters van Nederland af te laat kom om by hom aan te sluit.

Vanaf 1918 is hy aan die pasgestigte Oosteind Hoërskool verbonde, waar hy skool hou tot en met 1930. In hierdie tyd behaal hy deur privaatstudie sy B.A.-graad en hy werk ook saam met mense soos T.H. le Roux en M.S.B. Kritzinger om Vondel vir Afrikaanse studente toeganklik te maak. Hy is die outeur van verskeie skoolhandboeke vir algebra, driehoeksmeting en meetkunde en is saam met sy dogter en haar man (Nell en Jan Malan Theron) die samesteller van skoolleesboeke.

Vanaf 1930 is hy die eerste redakteur van die "Hollands Weekblad voor Zuid-Afrika", maar bedank uit hierdie pos in Julie 1932 omrede ’n meningsverskil met die eienaars. Hierna tree hy af en wy hom uitsluitlik aan sy skryfwerk.

Hy skryf veral avontuurverhale vir die jeug wat dikwels in die oerwoudwêreld afspeel. Vele van sy boeke bevat nie net die verhaal nie, maar is ook vol inligting oor en beskrywings van volksgebruike en historiese gebeurtenisse. In sy geskrifte skryf hy vir beide die Afrikaanse kind, om hulle te vermaak en vir ontspanning, en vir die Nederlandse kind, om hulle ’n aanloklike en eksotiese beeld van Suid-Afrika en ander Afrikalande te gee. Meeste van sy boeke verskyn dus ook in Nederlands en sommige, soos "De gelukkige eilanden" (1927); "Manitou" (1928); "Het geheim van Ibrahim Ben Mouna" (1930); "De geheimzinnige schaduw" (1932); "Het geheim van Abessynië" (1933); "Blauw bloed" (1933); en "De stam van de stekende schorpioenen" (1934) verskyn of net in Nederlands of in Nederlands onder ’n ander titel. "Een gelukkige zwerver," "Maseppa, de leeu van de grasvlaktes", "Waar de doornboomen fluisteren," "Onder ‘t Zuiderkruis," "De vallei van de mist" "en" "De wraak van de Toeareg" verskyn in beide Afrikaans en Nederlands, terwyl ’n groot aantal boeke klaarblyklik slegs in Afrikaans verskyn. Waar hy aan die begin nog hoofsaaklik in Nederlands skryf en daarna in Afrikaans vertaal, blyk sy werkwyse teen die middel van die dertigerjare omgekeerd te wees en skryf hy hoofsaaklik in Afrikaans.

"Onder het Zuiderkruis" vertel van die Nederlandse seun Dirk wat saam met sy oom na Suid-Afrika kom en hier sy skoolloopbaan voltooi en verskeie avonture beleef. Dit is steeds ’n tipies koloniale beskouing van die blanke se heerskappy en taak om die swart mense op te voed en te beskaaf.

"Waar die doringbome fluister" het dieselfde hoofkarakters en beskryf hierdie keer die studente van Pretoria se wedervaringe in die oerwoude van Midde-Afrika, waar hulle onder andere met mensvreters te doen kry.

"Maseppa, die leeu van die grasvlaktes" is ’n sprokiesverhaal wat afspeel in Oos-Europa in die tyd van adellikes en arm boere. Maseppa red ’n vrou uit die kloue van haar waansinnige man en vind dan uit dat hy haar seun is en die erfgenaam van ’n graafskap.

"Die huisgesin van Dawid Barinsky" vertel die verhaal van ’n Joodse gesin tydens die Russiese Rewolusie van 1918.

Verskeie van sy verhale speel af in Noord-Afrika, waarin hy waardevolle inligting oor die kulturele gebruike van die verskillende nasies gee. "Die wraak van die Toeareg" stel hierdie stam en hulle voortdurende stryd teen die oorheersende kultuur van die Arabiere aan die leser voor. In ’n vervolg hierop, "’n Geluksvoël in die land van Allah", vorm die Arabiese Moslemkultuur weer die fokuspunt.

"Die vallei van die newels" speel in Egipte af, waar ’n argeoloog en sy maat die ou en nuwe Egipte leer ken.

Ander boeke met soortgelyke temas is "’n Gelukkige swerwer", "Die vallei van die newels", "In twee wêrelddele", "Die oor, die weegskaal en die boek", "Wyer horison", "Aan die walle van die Nyl" en "Drie straatsangers in die Kongo".

"Guiseppe Garibaldi, die leeu van die Apennyne" is ’n roman oor die lewe van hierdie Italiaanse volksheld.

"Twee gelukkige swerwers" speel in Europa en Suid-Amerika af, waar die hoofkarakters deur Spanje, oor die Atlantiese Oseaan en deur Brasilië swerf en ook met die Rooi Indiane kennis maak.

"Die erfenis van ’n ou Sjinees" is na sy dood gepubliseer en speel gedeeltelik in Suid-Afrika en die Gobi-woestyn af. Hierin verskaf hy feite oor oerdiere en beskryf ook die Chinese kultuur en gebruike.

Hy is op 14 Maart 1945 op Middelburg, Transvaal oorlede.

Werke wat uit sy pen verskyn sluit in:





</doc>
<doc id="115211" url="https://af.wikipedia.org/wiki?curid=115211" title="E.B. Grosskopf">
E.B. Grosskopf

Ernst Berthold Grosskopf (*18 Oktober 1888, Bloemfotein – †15 Desember 1949, Kaapstad) was 'n joernalis, redakteur van die tydskrif "Die Naweek" en Afrikaanse skrywer, wat veral bekendheid verwerf met sy jeugverhaal oor "Patrys-hulle". Die dramaturg J.F.W. Grosskopf is sy broer.

Ernst Berthold Grosskopf is op Donderdag 18 Oktober 1888 in Bloemfontein gebore. Die bekende dramaturg J.F.W. Grosskopf is sy ouer broer. Hy is die seun van die Duitse sendeling, eerwaarde Johann Gottlob Grosskopf van die Lutherse gemeente. Sy moeder, Marie Bertha Auguste Grützner, is in 1864 in die Lydenburg distrik gebore en was die oudste dogter van eerwaarde Carl Heinrich Theodore Grützner, een van die eerste sendelinge (saam met A. Merensky) wat deur die Transvaalse regering toegelaat is om binne sy grense te arbei.

Ernst ontvang sy skoolopleiding in Bloemfontein en studeer dan verder aan die Grey Universiteitskollege (later die Universiteit van die Oranje-Vrystaat), waar hy een van die eerste studente is om ’n B.A.-graad te verwerf. Aanvanklik gee hy in Bloemfontein onderwys.

Hy het reeds sy pos bedank omdat hy ’n studiebeurs vir drie jaar in Duitsland verwerf het en was op die punt om te vertrek toe die Eerste Wêreldoorlog uitbreek en hy en sy jonger broer as verdagte Duitse simpatiseerders verbied word om die dorp te verlaat. Hy kry in hierdie tyd ’n onderwyspos elders, maar die magistraat weier dat hy dit aanvaar, waarop hy weier om sy parool verder te onderhou en tot 1915 as “rebel” in Pietermaritzburg geïnterneer word. By sy uitkoms vind hy dit onmoontlik om ’n onderwyspos te bekom en sluit dan in 1915 as een van die eerste lede by die redaksie van "Die Burger" in Kaapstad aan. Hier is hy onder andere parlementêre verslaggewer en vir ’n ruk ook sportredakteur, terwyl hy ook die rubriek "Rissies" onder die skuilnaam Duineboer behartig.

Vanaf 1922 gee hy weer skool in die Vrystaat, maar drie maande na die stigting van "Die Suiderstem" in 1936 sluit hy hom by hierdie blad aan. In 1940 word hy aangestel as die eerste redakteur van "Die Naweek" en hy beklee hierdie pos tot met sy dood. Benewens sy verhale en joernalistieke geskrifte doen hy ook heelwat radiowerk

Hy is getroud met Jacoba Hendrika Maria (Kotie) Strauss, oorspronklik van die Calvinia distrik. Sy vrou is die suster van Jacobus Gideon Nel (Koos) Strauss, wat in 1950 na die dood van generaal Jan Smuts die leier van die Verenigde Party geword het. Die egpaar het twee seuns, Ernst Martin (Ernie) wat later ’n appèlregter word, en Heinrich Johannes wat later redakteur sou word van "Beeld" en professor in joernalistiek aan die Universiteit van Stellenbosch en getroud is met die skryfster Santie Grosskopf, en ’n dogter Marie.

Op 15 Desember 1949 is Ernst in die Groote Schuur-hospitaal in Kaapstad oorlede.

Sy boek "Patrys-hulle" word beskou as die eerste werklike seunsverhaal in Afrikaans en het klassieke status verwerf. Hierdie boek is gegrond op die skrywer se eie jeugherinneringe. Dit verskyn oorspronklik as vervolgverhaal in "Die Huisgenoot", word dan in 1926 in boekvorm gepubliseer en is sedertdien byna vyftig kere herdruk. Hierin word die lotgevalle en avonture van ’n groep maats op ’n plattelandse dorpie in die vroeë twintigerjare van die vorige eeu uitgebeeld. Hoewel die verhaal in episodes verloop, word dit tot ’n hegte eenheid verbind deur die hoofkarakter Patrys, sy gevoel vir Nettie, sy voortdurende botsings met die gemene Jan Flap en die invloed van die onderwyser, meester Stals. Die verhaal munt veral uit met die lewensgetroue weergawe van die seuns se nukke, grille en stoutigheid. Party van die seuns se kaskenades staan in verband met die skool, terwyl ander uit die daaglikse lewe geneem is. Dit is ’n opbouende boek waarin die positiewe voorrang kry en die boek met humor deurspek is. ’n Hoogtepunt is die hoofstuk oor die geveg tussen die “Boere” en die “Basoeto’s”, waarin klippe as ammunisie moes dien, met die onvermydelike rampspoedige gevolg. Die hele “kommando” met “verpleegsters” en al het oombliklik verdwyn en net ’n paar het die gewonde “burger” gevolg om te sien wat tuis gaan gebeur. Die verering van die gewonde die volgende dag by die skool is besonder goed geteken. In later jare het die skrywer gesê dat hierdie voorval die enigste een in die boek is wat net so gebeur het. Kultuurhistories het die verhaal ook groot waarde, aangesien dit die speletjies van ’n verbygegane tyd, soos tolgooi, albaster en kleilat deeglik beskryf en verduidelik. Hierdie boek word eervol vermeld tydens toekenning van die Hertzogprys in 1926. In 1988 word ’n televisiereeks van die verhaal gemaak en oor die SAUK-senders gebeeldsaai.

Saam met O.G.P. Grosskopf versorg hy ook vir die Berlynse Sendinggenootskap die "Klein Kinderbybel" in Afrikaans.

Vir volwassenes skryf hy hoofsaaklik kortverhale oor die dorpslewe, waarvan talle aanvanklik in "Die Huisgenoot" verskyn.

Sy eerste bundel kortverhale is "Die swart slang en ander verhale", waarin hy sy suiwer skryftegniek ten toon stel. Sonder die onnodige mooiskrywery, versierings en afwykings wat baie van sy tydgenote kniehalter, beskryf hy slegs die verwikkelinge wat nodig is om sy verhaaldoel te bereik. Dit gaan weliswaar merendeels slegs om die storie, sonder diep lewensopenbaring, sodat sy verhale eerder as populêr en nie literêr beskou kan word nie. Vyf van die verhale in hierdie bundel het ’n tragiese afloop. In die titelverhaal veroorsaak Swart Slang selfs na sy dood ’n ongeluk wat ’n gehate mededinger uit die weg ruim; Kees, die wraaksugtige bobbejaan, bewerk die dood van sy baas en nooi, maar oorleef sy triomf nie lank nie en wanneer die swaksinnige Mal Piet geterg word, het dit tragiese gevolge.

Hierna volg die bundel "Henri, die skildknaap", waarin die verhaal "Witkwas" uitstaan. Die skrynende gevolge van armoede word hier voortreflik uitgebeeld. Hermaans is ’n vooruitstrewende armblanke wat dit eindelik regkry om ’n koei te koop. Witkwas word geliefd by sy kinders wat heerlik drink aan vars melk en Hermaans maak berekeninge oor hoeveel hy sal kan verdien met die verkoop van melk. Werkloosheid, die dood van ’n kind en winkelskuld haal die gesin in en in hul nood moet hulle Witkwas verkoop aan ’n geslepe winkelier wat nog wins maak uit hul armoede. Die kinders se verdriet hieroor word treffend geteken en beklemtoon die bitterheid van armoede. Die titelverhaal is ’n vermaaklike beskrywing van ’n Middeleeuse toernooi wat op vernuftige wyse gemoderniseer is. "Ou Dokter" bevat ’n voorspelling van die toestande in Suid-Afrika oor vyftig jaar wanneer die swart bevolking aan bewind van die regering sal wees.

Sy laaste bundel kortverhale is "Dorpenaars en ander verhale", wat luimige dorpsvertellings bevat. Opvallend is die raak karakterisering van die inwoners en die vermaaklike geselstrant waarin die verhale geskryf is. "Daap se vryery" is in heerlike geselstrant geskryf, met die plattelandse karakters wat lewendig gestalte kry in die storie wat die skoenmaker, Jan Venters, vertel. Die oujongkêrel Daap Gans wil trou en soek raad by Jan, wat hom help met die identifisering van geskikte weduwees en ook met die briefskryf. Daap wil egter nie die brief waarin hy die jawoord vra pos nie, want dan weet die hele dorp dit. Hy sien die seun van die weduwee wat hy in die oog het en gee die brief aan hom om vir sy ma te gee, maar misgis hom so ’n bietjie met die seun se identiteit en wie die seun se ma regtig is.

Van Grosskopf se kortverhale word in versamelbundels opgeneem, onder andere die kortverhaal "Witkwas" wat in "Tien uitgesoekte kortverhale" gepubliseer word, "Djakkalaas" wat opgeneem word in "Die jongste Afrikaanse kortverhale" en "Daap se vryery" wat deur Daniel Hugo in "Tydskrif 2" opgeneem word.

Grosskopf verwerk ook die Middeleeuse Duitse heldesage, "Die Nibelunge", in Afrikaans. Ten tyde van sy dood is hy besig met ’n roman oor die wedervaringe van ’n groep Vikings in die Middellandse See.

Werke wat uit sy pen verskyn sluit in:




</doc>
<doc id="115216" url="https://af.wikipedia.org/wiki?curid=115216" title="Wassily Kandinsky">
Wassily Kandinsky

Wassily Wassilyevich Kandinsky (/kænˈdɪnski/; Russies: Васи́лий Васи́льевич Канди́нский, "Vasiliy Vasil’yevich Kandinskiy", ; 4 Desember (O. S. 22 November) 1866 – 13 Desember 1944) was 'n Russiese skilder en kunsteoretikus. Hy het een van die eerste suiwer abstrakte werke geskilder.

Kandinsky se skepping van abstrakte werk het op 'n lang tydperk van ontwikkeling en groei gevolg. Hy het sy toewyding aan innerlike skoonheid, 'n vurige gees en spirituele begeerte 'n "innerlike noodsaaklikheid" genoem; dit was 'n sentrale aspek van sy werk.

Kandinsky is in Moskou gebore en het uit verskeie bronne geleer terwyl hy daar gewoon het. Later in sy lewe sou hy onthou dat hy as kind deur kleure gefassineer en gestimuleer is. Sy fassinasie met kleursimbolisme en sielkunde het hom deur sy grootwordjare bygebly. In 1889 het hy die Wologdastreek noord van Moskou besoek. Later het hy vertel dat die huise en kerke met sulke glinsterende kleure versier was dat dit met sy aankoms gevoel het asof hy by 'n skildery instap. Die ervaring is in baie van sy vroeë werk weerspieël.

In 1896, op die ouderdom van 30, het Kandinsky 'n belowende loopbaan as regs- en ekonomiedosent prysgegee en op sy eie begin skilder. In daardie selfde laar, voordat hy Moskou verlaat het, het hy 'n uitstalling van skilderye deur Monet gesien. Hy was veral beïndruk deur die impressionistiese styl van "Hooimiedens;" vir hom was die 'n kragtige gevoel van kleur amper onafhanklik van die inhoud self. Later sou hy oor hierdie ervaring skryf:Ek het dit [die hooimied] nie herken nie. Dit het gevoel asof die onderwerp van die skildery ontbreek. En ek het met verwondering en verwarring besef dat die werk my nie net aangegryp het nie, maar 'n onuitwisbare indruk in my geheue gelaat het. Skilder het 'n feëagtige krag en grootsheid aangeneem.— Wassily Kandinsky

Kunsskool was maklik vir Kandinsky. Dit was in hierdie tyd dat hy as kunskritikus sowel as skilder na vore gekom het. Die aantal van sy bestaande skilderye wat behoue gebly het, het aan die begin van die 20ste eeu toegeneem; talle van die landskappe en dorpies wat hy met breë stroke kleur en herkenbare vorms geverf het, het oorgebly. Die invloed van Pointillisme sowel as Fauvisme is in hierdie vroeë werke teenwoordig.

Die belangrikste van sy skilderye uit die eerste dekade van die 1900's was moontlik "Die Blou Ruiter" (1903) waarop 'n klein, gemantelde figuur op 'n perd deur 'n klipperige weiveld jaag. Sommige kunshistorici glo  dat 'n tweede figuur deur die ruiter vasgehou word, maar dit is dalk net nog 'n skaduwee van die eensame ruiter. Hierdie doelbewuste ontwrigting wat kykers toelaat om aan die skepping van die kunswerk deel te neem, was 'n tegniek wat Kandinsky in die daaropvolgende jare al hoe meer gebruik het. In "Die Blou Ruiter "het hy die ruiter eerder as 'n reeks kleure as in spesifieke detail uitgebeeld. Hierdie skildery is 'n aanduiding van die rigting wat Kandinsky enkele jare later sou inslaan.

Vanaf 1906 tot 1908 het Kandinsky baie reise deur Europa onderneem voordat hy hom in die klein Beierse dorpie Murnau gaan vestig het. "Die Blou Berg" (1908–1909), wat hy in hierdie tyd geskilder het, het sy neiging na die abstrakte gedemonstreer. Die breë gebruik van kleur was ook 'n aanduiding van Kandinsky se voorkeur vir kuns waarin kleur onafhanklik van vorm gebruik word en waar elke kleur gelyke aandag ontvang.

Kandinsky se skilderye uit hierdie tydperk is groot, ekspressiewe gekleurde massas wat onafhanklik van vorms en lyne geëvalueer is. Musiek was belangrik vir die geboorte van abstrakte kuns aangesien musiek van nature abstrak is – daar word nie gepoog om die uiterlike wêreld voor te stel nie, maar daar word op 'n onmiddellike maner aan innerlike gevoelens uitdrukking gegee. Kandinsky het soms van musiekterme gebruik om sy werke te identifiseer: hy het sy mees spontane werke "improvisasies" genoem en die meer ingewikkelde, gedetailleerde werke as "komposisies" beskryf.

Kandinsky was ook 'n prominente kunsteoretikus. Hy het onder andere gehelp om die Neue Künstlervereinigung München (München Nuwe Kunstenaarsvereniging) te stig. Na dié se ontbinding in 1911 het Kandinsky en 'n aantal eendersdenkende kunstenaars soos August Macke, Franz Marc, Albert Bloch en Gabriele Münter 'n nuwe groep, die Blou Ruiter (Der Blaue Reiter), gestig. Die groep het 'n almanak ("Die Blou Ruiter Almanak") uitgereik en twee uitstallings gehou. Die uitbreek van die Eerste Wêreldoorlog in 1914 het 'n einde aan verdere aktiwiteite gemaak en Kandinsky is terug Rusland toe.

Sy bydrae in "Die Blou Ruiter Almanak" en die verhandeling "On The Spiritual Art" (wat in 1910 gepubliseer is) was albei 'n verdediging en bevordering van abstrakte kuns.

Hierdie idees het 'n byna onmiddellike internasionale impak gehad, veral in die Engelssprekende wêreld. In 1910 het Kandinsky aan die Allied Artists' Exhibition by Londen se Royal Albert Hall deelgeneem. Daar het sy werk besondere lof ontvang in 'n resensie deur die kunstenaar Spencer Frederick Gore in "The Art News".

Van 1918 tot 1921 het Kandinsky aan die kulturele politiek van Rusland deelgeneem en was hy by kunsonderwys en museumhervormings betrokke. In dié tyd het hy min geskilder, maar sy tyd aan kunsonderrig gewy. Sy geestelike, ekspressionistiese siening van kuns is uiteindelik deur radikale lede van die Instituut as té individualisties en bourgeois verwerp. In 1921 is Kandinsky deur Walter Gropius na Duitsland genooi om by die Bauhaus van Weimar aan te sluit.

Kandinsky het Basiese Ontwerp vir beginners en 'n kursus oor gevorderde teorie by die Bauhaus aangebied; hy het ook skilderklasse en werkswinkels aangebied waar hy sy kleurteorie met nuwe elemente uit vormsielkunde uitgebrei het. Die ontwikkeling van sy werke oor vormstudie, veral punte en lynvorms, het tot die publikasie van sy tweede teoretiese boek ("Point and Line to Plane") in 1926 gelei. Geometriese elemente het 'n al hoe belangriker rol in sy onderrig sowel as skilderkuns gespeel. Hierdie tydperk was besonder produktief. Die vryheid is in sy werke deur die hantering van vlakke, ryk kleur en oorgange gekenmerk – soos in "Geel – rooi – blou" (1925)

In Parys het Kandinsky in 'n woonstel gebly en in 'n woonkamerateljee geskilder. Biomorfiese vorms met soepel, niegeometriese buitelyne verskyn in sy skilderye – vorms wat mikroskopiese organismes suggereer, maar die kunstenaar se innerlike lewe weergee.

Hierdie periode sluit aan by 'n sintese van Kandinsky se vorige werk waarin hy alle elemente gebruik en verryk het. In 1936 en 1939 het hy sy twee laaste groot komposisies geskilder: "Komposisie IX" en "Komposisie X. "In Kandinsky se werk is sommige eienskappe duidelik terwyl ander meer diskreet en versluier is; hulle openbaar hulleself slegs stelselmatig aan diegene wat hulle band met sy werk verdiep.

Kandinsky was gefassineerd deur Christelike eskatologie en die persepsie van 'n komende Nuwe Era. Die apokalips (die einde van die wêreld) was dus 'n algemene tema onder sy eerste sewe "Komposisies". In sy boek "Concerning the Spiritual Art" het Kandinsky van die "kunstenaar as profeet" geskryf en in die jare net voor die Eerste Wêreldoorlog het Kandinsky skilderye geskep wat 'n naderende ramp gesuggereer het wat individuele sowel as sosiale realiteite sou verander.

Soos hy in "Concerning the Spiritual In Art" geskryf het, het Kandinsky gevoel dat 'n outentieke kunstenaar hom op die toppunt van 'n opwaarts bewegende piramide bevind. Hierdie dinamiese piramide is besig om die toekoms in te gaan. Wat gister nog vreemd of ondenkbaar was, is vandag alledaags. Die moderne kunstenaar-profeet staan alleen op die toppunt van die piramide waar hy nuwe ontdekkings maak en môre se realiteit inlui.

Kandinsky het die gemeenskap tussen kunstenaar en kyker as iets uitgedruk wat tot die sintuie sowel as verstand (sinestesia) se beskikking is. Hy het geskryf dat kombinasies van kleure trillende frekwensies produseer, baie soos koorde wat op 'n klavier gespeel word. Kandinsky het ook 'n teorie van geometriese figure en verhoudings ontwikkel. Hierdie teorieë word in "Point and Line to Plane "verduidelik.

Gedurende die voorbereidende studies wat Kandinsky vir "Komposisie IV", gemaak het, het hy moeg geword en 'n ent gaan stap. Terwyl hy uit was, het Gabriele Münter sy ateljee opgeruim en die doek onopsetlik op sy sy neergesit. Kandinsky het teruggekom en toe hy die doek sien (maar nog nie herken het nie), het hy op sy knieë neergeval en huilend gesê dat dit die mooiste skildery was wat hy al ooit gesien het. Hy was van sy gehegtheid aan realisme bevry. Net soos toe hy Monet se "Hooimied" gesien het, sou die ervaring sy lewe verander.

Let wel: Verskeie afdelings van hierdie artikel is uit die Franse weergawe vertaal: "Theoretical writings on art", "The Bauhaus" en "The great synthesis". Vir volledige gedetailleerde verwysings in Frans, sien die oorspronklike weergawe by 







</doc>
<doc id="115218" url="https://af.wikipedia.org/wiki?curid=115218" title="LIG">
LIG

LIG (vantevore Die Voorligter) is 'n Christelike Afrikaanse gesinstydskrif wat sedert Oktober 2004 in die kleinhandel beskikbaar is. Die tydskrif is vir die eerste keer in Desember 1937 onder die titel "Die Voorligter" uitgegee en was destyds 'n maandblad vir lidmate van die Nederduitse Gereformeerde Kerk. Dit het naas die "Kerkbode" verskyn en is selfs as 'n "populêre uitgawe van Die Kerkbode" aangebied. Danksy massa-intekening deur kerkrade het die blad ’n beduidende sirkulasie opgebou, veral toe diakens nog maandeliks vir bydraes deur hulle wyke gegaan en "Die Voorligter" van huis tot huis afgelewer het.

Mettertyd het die bedieningspatroon in gemeentes verander, kerkrade het nie meer groot bestellings geplaas en diakens het nie meer maandeliks by hulle wyke uitgekom nie. Die naam van die tydskrif is verander en dit het in die mark met ander tydskrifte begin meegeding. Die fokus op NG Kerk-identiteit het plek gemaak vir "mens"-verhale, veral dié van glanspersoonlikhede. In rubrieke word raad vir ’n gesonde, Christelike lewenstyl, met die klem op die gesin, gegee.

In 1937 vra ds. Attie Burger, destyds predikant van Paulpietersburg, die Transvaalse sinode om ’n algemene maandblad vir die kerk in die lewe te roep. Die blad moes die werk en lewe van die kerk onder die aandag van sy lidmate en huisgesinne bring en die amptelike kerkblad, "Die Kerkbode", aanvul. Dit moes ’n gewilde, goed geïllustreerde maandblad wees wat deur bemiddeling van die betrokke kerkrade in elke huis ingedra kon word.

Op 1 Desember 1937 verskyn die eerste uitgawe van "Die Voorligter". Die eerste redakteur, ds. P.J. Viljoen (destyds predikant van Heidelberg, Transvaal), skryf in die eerste uitgawe: ""Welkom Voorligter! Hartlik welkom in ons huise en ons harte. Mag die Here jou seën en jou tot 'n groot seën maak. So hoop ons sal elke lidmaat van ons Kerk Die Voorligter begroet as jy vir die eerste maal in ons wonings verskyn, met die bedoeling om hom daar tuis te maak en voortaan te wees ons vriend, raadgewer, trooster, teregwyser, leermeester en voorligter op ons pad deur die tyd, maar veral op ons weg na die ewigheid.""

Viljoen het die redakteurskap daarna vir nege jaar op 'n deeltydse basis behartig. Attie Burger het hom in 1948 opgevolg en was van 1957 tot 1970 die voltydse redakteur. H.J.M. (Sporie) van Rensburg het in 1947 as "tegniese redakteur" by hom aangesluit. In 1967 het W.L. (Willie) Maree die heeltydse assistant-redakteur geword, en van 1970 tot 1989 was hy die redakteur – die eerste nie-predikant wat hierdie pos beklee het.

In Maree se tyd het "Die Voorligter" se maandoplaag tot 188 000 gestyg. Hy is in 1989 deur F.M. (Frits) Gaum opgevolg wat tegelykertyd ook die redakteur van "Die Kerkbode" was. Gaum het in Maart 1998 nuwe lewe in die tydskrif geblaas en die naam is na die "Nuwe Voorligter" verander.

Die "Nuwe Voorligter" het "Lig" en (sedert die Desember 1999/Januarie 2000-uitgawe) "LIG" geword om in die ope mark met ander tydskrifte mee te ding. Hierdie tendens is voortgesit toe J.C. (Johann) Symington vir Gaum in 2004 opgevolg het. Adri-Louise van Renen, die eerste vroueredakteur van die "Kerkbode" en toe reeds jare lank die blad se adjunk-redakteur, het in 2005 die redakteur geword. Ná haar dood in 2014 het Francine van Niekerk haar opgevolg.



</doc>
<doc id="115233" url="https://af.wikipedia.org/wiki?curid=115233" title="Béla Bartók">
Béla Bartók

Béla Bartók (Hongaars: [ˈbeːlɒ ˈbɒrtoːk]; 25 Maart 1881 – 26 September 1945) was 'n Hongaarse komponis en pianis. Bartók word algemeen as een van die belangrikste komponiste van die twintigste eeu beskou. Hy is veral bekend vir die volksmusiek wat hy in sy komposisies gebruik het. Twee van sy bekendste werke is die "Konsert vir Orkes" en die opera "Die burg van Hertog Bloubaard".

Béla Viktor János Bartók is op 25 Maart 1881 in Nagyszentmiklós (tans Sânnicolau Mare) in Oostenryk-Hongarye gebore. Hy toon op 'n jong ouderdom reeds musikale talent en skryf sy eerste klein komposisies vir klavier op nege, meestal kort danse. Sy ma moedig sy ontwikkeling aan en was selfs bereid om te verhuis sodat hy by die beste leraars klas kon loop.

Hy studeer klavier aan die Konservatorium van Presburg (tans Bratislava) en leer homself komponeer deur bladmusiek te lees. Later studeer hy aan die Franz Liszt Musiek-akademie in Boedapest, onder andere by Hans von Koessler. Sy vroeëre werke is sterk deur Hector Berlioz, Franz Liszt en Richard Strauss beïnvloed, komponiste wat hy bewonder het.

In 1906 het Bartók begin met sy versameling van Hongaarse en verwante volksmusiek, en hy en Zoltán Kodály (1882-1967) het saam 'n reeks toonaangewende volksliedstudies en -verwerkings gepubliseer wat met "Twintig Hongaarse volksliedere" (1906) begin het en met die monumentale "Corpus musicae popularis hongaricae" (postuum 1951) geëindig het. 

Aanvanklik is Bartók beïnvloed deur die werke van Brahms en Ernö Dohnányi, maar hy het later die stylaard van Liszt en Wagner gevolg. Nadat hy met die volksmusiek van die Balkan bekend geraak het, is hy sterk deur hul vreemde en eiesoortige toonlere beïnvloed. Daarom klink Bartók se musiek dikwels vreemd vir die luisteraar totdat hy gewoond is aan die vreemde harmonieë. 

In 1907 is Bartók as klavierdosent aan die konservatorium van Boedapest aangestel. Sy opera "Hertog Bloubaard" se "Kasteel" (1911) en die ballet "Die Houtprins" (1914-16), en die "Danssuite" (1923) was dadelik groot suksesse. Die Sonate vir Klavier (1926) was die begin van Bartók se vrugbaarste periode, wat onder andere die "Mikrokosmos (1926-37)," en die Strykkwartette 111 - VI (1927-39) opgelewer het. Dit sluit ook in "Musiek vir snaarinstrumente, slagwerk en celesta" (1936), die 186 "Sonate vir twee Klaviere en Slagwerk" (1937) en die Tweede Vioolkonsert (1937-38). Vanaf 1934 onttrek hy hom al hoe meer aan die onderwys om meer tyd te wy aan die klassifikasie van die Hongaarse volkslied ere. 

In 1940 het hy voor die Fascisme na die Verenigde State uitgewyk, waar 'n ere-doktoraat en 'n wetenskaplike opdrag op hom gewag het. Dit was 'n tydperk van baie teleurstellings. Sy swak gesondheid het sy kuns beïnvloed en die min erkenning wat hy in Amerika gekry het, het tot sy matelose frustrasie bygedra. Sy beroemde "Konsert vir Orkes" (1943), geskryf in opdrag van die Koussevitsky Foundation, toon duidelik die spore van geestelike afmatting. Aan die anderkant is die Sonate vir Soloviool (in opdrag van Yehudi Menuhin) 'n meesterwerk. Die Derde Klavierkonsert is nooit voltooi nie, en van 'n konsert vir altviool het slegs die sketse tot stand gekom. Albei dié twee werke is ná sy dood deur Tibor Serly voltooi. 

Veral die vroeë werke van Bartók word deur sterk dissonante klanke en motoriese ritmiek gekenmerk. Hierin sluit hy hom aan by die anti-romantiese "Neo-Barok" van byvoorbeeld Hindemith. Die ekspressionistiese inslag van Bartók is meer van literêre as musikale aard. Die atonaliteit van die Weense Skool was vreemd aan hom en bowendien het sy volksliedwerk 'n humaniseringseffek gehad. Toe hy hom in 1905, waarskynlik weens anti-Duitse oorwegings, daarop toegespits het, het hy sy artistieke toekoms ook grotendeels bepaal. 

Die Hongaarse musiek het veel meer bevat as wat met die eerste oogopslag geblyk het. Sowel direk as indirek het Bartók die volksmusiek sy eie gemaak, sodat sy musiek 'n onvervreembare nasionale karakter verkry het. 

Sy behandeling van die slagwerk as 'n selfstandige komponent het sy oorsprong in die volksmusiek. 'n Ander invloed het van Debussy gekom, wat veral opmerklik is in die baie nagmusiek en natuurgeluide, byvoorbeeld die derde deel uit "Musiek vir snaarinstrumente, slagwerk en celesta." 

Bartók se grootste betekenis lê in sy klavier- en kamermusiek. Die klavier- slag klank, wat die eerste keer in die "Allegro Barbaro" (1911) voorgekom het, word in die Sonate (1926) tot stylbeginsel verhef. Baanbrekerswerk is ook in "Mikrokosmos" (1926-37) gelewer, wat 'n progressiewe klavier leerplan van 153 stukke is. Sy laaste werke toon 'n terugkeer na eenvoudiger, liriese melodieë. 

Ná sy dood het die wêreld Bartók erken as 'n onafhanklike en volwasse kunstenaar. Musikaal het hy geen betekenisvolle navolging gehad nie. Sy wetenskaplike ondersoek aangaande volksmusiek het egter aanleiding daartoe gegee dat daar tans 'n ondersoek daarna op nasionale skaal in Hongarye en die Balkanlande gedoen word. 

In 1917 het Bartók, na aanvanklike terugslae, sy eerste sukses met die uitvoering van sy ballet, "Die houtprins". 'n Jaar later behaal hy soortgelyke sukses met die opera "Die burg van Hertog Bloubaard". Daarna raak hy vinnig internasionaal bekend en het talle konserttoere deur Europa en Amerika onderneem.

Sy musiek is egter van 1933 in Duitsland as ontaard beskou en uitvoerings van sy werk is verbied. Uiteindelik emigreer hy na die Verenigde State van Amerika, maar hy sukkel om aan te pas en sy musiek is nie regtig daar waardeer nie. Van Maart 1941 het hy Serwo-Kroatiese volksliedere vir die Columbia Universiteit getranskribeer. Een van sy gewildste weke, die "Konsert vir Orkes", is ook in Amerika geskryf.

Bartók is op 26 September 1945 in New York Stad aan leukemie oorlede. Sy stoflike oorskot is in 1988 na Hongarye gerepatrieer en in die Farkasreti-kerkhof in Boedapest herbegrawe.




</doc>
<doc id="115238" url="https://af.wikipedia.org/wiki?curid=115238" title="City Deep">
City Deep

City Deep is 'n industriële voorstad van Johannesburg in Suid-Afrika. Daar is 'n groot houerterminaal van Transnet Freight Rail in gebruik, die belangrikste binnelandse hawe in die land, asook die "Joburg Market" (vroeër bekend as die "Johannesburgse Varsproduktemark").


</doc>
<doc id="115239" url="https://af.wikipedia.org/wiki?curid=115239" title="Diepkloof">
Diepkloof

Diepkloof is 'n township by Soweto, Johannesburg in die Gautengprovinsie van Suid-Afrika.


</doc>
<doc id="115240" url="https://af.wikipedia.org/wiki?curid=115240" title="Wynberg, Johannesburg">
Wynberg, Johannesburg

Wynberg is 'n voorstad van Johannesburg, Suid-Afrika. 


</doc>
<doc id="115241" url="https://af.wikipedia.org/wiki?curid=115241" title="Orange Farm">
Orange Farm

Orange Farm (inheems ook "Farma" genoem) is 'n township ongeveer 45 km suid van Johannesburg, Gautengprovinsie in Suid-Afrika. Dit is een van die jongste townships in Suid-Afrika, met die oorspronklike bewoners meestal afgedankte plaaswerkers, wat verblyfreg verkry het in 1988. Ondersteuning vir die bevolking het stadig meestal van mense gekom wat huurders in die groot dorp van Soweto was.




</doc>
<doc id="115242" url="https://af.wikipedia.org/wiki?curid=115242" title="Bloedskande">
Bloedskande

Bloedskande is seksuele dade tussen bloedverwante familielede.

In die Bybel word bloedskande vir die eerste keer in Levitikus 18:6-18 vermeld:

Streng gesproke het Abraham bloedskande gepleeg.
Genesis 20:12: "Sy is regtig my [Abraham se] suster: sy is my pa se dogter, maar nie my ma s’n nie. Ek is met haar getroud."
(Vergelyk met Levitikus 18:11) God het egter eers jare daarna in Levitikus bepaal dat jy nie met jou halfsuster mag trou nie. Die rede is hoogs waarskynlik omdat mutasies in die menslike DNS so toegeneem het dat bloedskande 'n probleem begin word het.


</doc>
<doc id="115257" url="https://af.wikipedia.org/wiki?curid=115257" title="TV Plus">
TV Plus

TV Plus is 'n Suid-Afrikaanse tydskrif in die Media24-stal met aparte Afrikaanse en Engelse uitgawes. Dit is 'n gesinstydskrif wat sedert 1999 tweeweekliks verskyn. Die teikenmark is persone wat meer as 25 uur per maand voor die televisie deurbring. Die tydskrif publiseer programskedules, asook artikels ook plaaslike sepies, rolprente, gebeure, tuisvermaak, bekende sterre, skindernuus, mode, sport en dies meer.

In 2006 het TV Plus 'n sirkulasie van 164 626 gehad, wat dit (naas Huisgenoot en "You") die derde grootste tydskrif in Suid-Afrika maak (TV Plus het ’n gekombineerde sirkulasie vir die Engelse en Afrikaanse uitgawe).


</doc>
<doc id="115260" url="https://af.wikipedia.org/wiki?curid=115260" title="Wêreldnatuurlewefonds">
Wêreldnatuurlewefonds

Die Wêreldnatuurlewefonds (Engels: "World Wildlife Fund", WWF) is 'n nieregeringsorganisasie wat op 1 April 1961 gestig is. Sy eerste president was prins Bernhard, eggenoot van die destydse koningin Juliana van Nederland. In dieselfde jaar het 'n nasionale tak in die Verenigde Koninkryk, die "British National Appeal" ontstaan met prins Philip, die hertog van Edinburgh, as voorsitter.

Die organisasie het die beskerming van spesies en landskappe ten doel. Dit het 'n strategie wat op ses gebiede fokus:

Een van die aktiwiteite van die WWF is om die hele planeet op wetenskaplike gronde in ekostreke in te deel. Dit is 'n baie grondige projek op die gebied van die biogeografie wat politici moet help om beter beleid op ekologiese gebied te ontwikkel.


</doc>
<doc id="115261" url="https://af.wikipedia.org/wiki?curid=115261" title="Ekostreek">
Ekostreek

Die Wêreldnatuurlewefonds definieer 'n ekostreek as " 'n groot stuk land of water wat 'n versameling spesies, natuurlike gemeenskappe en ekologiese omstandighede bevat wat geografies verskil."

Daar is ook ander navorsers wat probeer het om die natuur van die wêreld in streke in te deel. Daar is byvoorbeeld die fitogeografiese indeling in floraryke. Die WWF se indeling is egter van die mees grondige. Dit is op wetenskaplike basis opgebou en probeer 'n sintese van plante- en diereverspreidings te wees.

Die WWF onderskei tussen:

Die WWF onderskei 867 landekostreke. Die grense is nie altyd duidelik nie, maar hulle word bepaal deur te kyk na:


'n Ekostreek behoort tot een van die 14 WWF-biome en een van die 8 ekosones.

Die ekosones en hul kodes is:

Die WWF-biome en hul kodes is:

Elke ekostreek kry 'n kode soos AT1203 wat wys dat hierdie ekostreek aan die ekosone "Afrotropiese gebied" (AT) en die bioom "Mediterreense woud, bos- en struikveld" (12) behoort. Dit is die derde ekostreek van hierdie ekosone/bioom-kombinasie. Hierdie ekostreek word beskryf as die "bergfynbos en -renosterveld" van die Wes-Kaap.



</doc>
<doc id="115265" url="https://af.wikipedia.org/wiki?curid=115265" title="Moderne kuns">
Moderne kuns

Moderne kuns sluit kunswerke in wat gedurende die tydperk van ongeveer die 1860's tot 1970's geskep is, en dui op die styl en filosofie van die kuns wat uit daardie era dateer. Die term hou gewoonlik verband met kuns wat in 'n gees van eksperimentering met die tradisies van die verlede weggedoen het. Moderne kunstenaars het geëksperimenteer met nuwe maniere van sien, en met vars idees oor die aard van materiale en funksies van kuns. 'n Neiging weg van die narratief, 'n kenmerk van die tradisionele kunste, in die rigting van abstraksie is tiperend van baie moderne kuns. Meer onlangse kunswerke word dikwels kontemporêre kuns of postmoderne kuns genoem.

Moderne kuns met die nalatenskap van skilders soos Vincent van Gogh, Paul Cézanne, Paul Gauguin, Georges Seurat en Henri de Toulouse-Lautrec begin, almal kunstenaars wat noodsaaklik vir die ontwikkeling van moderne kuns was. Aan die begin van die 20ste eeu het Henri Matisse en verskeie ander jong kunstenaars, insluitend die pre-kubiste Georges Braque, André Derain, Raoul Dufy, Jean Metzinger en Maurice de Vlaminck, die Paryse kunswêreld gerevolusioneer met "wilde", veelkleurige, ekspressiewe landskappe en figuurskilderye wat deur kritici Fauvisme genoem is. Matisse se twee weergawes van "The Dance" was 'n strategiese punt in sy loopbaan en in die ontwikkeling van moderne kuns. Dit weerspieël Matisse se aanvanklike fassinasie met primitiewe kuns: die intense warm kleur van die figure teen die koel blou-groen agtergrond en die ritmiese opeenvolging van die dansende naakfigure kommunikeer die gevoelens van emosionele bevryding en hedonisme.

Aanvanklik beïnvloed deur Toulouse-Lautrec, Gauguin en ander laat 19de-eeuse innoveerders, was Pablo Picasso se eerste kubistiese skilderye op Cézanne se idee gebaseer dat alle uitbeeldings van die natuur tot drie vaste liggame herlei kon word: die kubus, sfeer en keël. Met sy skildery "Les Demoiselles d'avignon" (1907) het Picasso op dramatiese wyse 'n ruwe en radikale prentjie geskep waarin 'n rou en primitiewe bordeeltoneel met vyf wild geskilderde prostitute uitgebeeld word. Van ongeveer 1908 tot 1912 is analitiese kubisme gesamentlik deur Picasso en Georges Braque ontwikkel. 'n Voorbeeld hiervan is "Violin and Candlestick, Paris." Analitiese kubisme, die eerste duidelike manifestasie van kubisme, is deur sintetiese kubisme gevolg. Braque, Picasso, Fernand Léger, Juan Gris, Albert Gleizes, Marcel Duchamp en verskeie ander kunstenaars het hierdie kunsvorm tot in die 1920's beoefen. Sintetiese kubisme word deur die bekendstelling van verskillende teksture, oppervlakke, collage-elemente, papier collé en 'n groot verskeidenheid gemengde materiale gekenmerk.

Die idees rondom moderne kuns is nou verwant aan modernisme.

Hoewel daar gereken word dat moderne beeldhouwerk en argitektuur teen die einde van die 19de eeu verskyn het, kan die begin van moderne skilderkuns moontlik verder teruggevoer word. Die jaar wat algemeen as die geboortedatum van moderne kuns beskou word, is 1863, die jaar waarin Édouard Manet sy skildery "Le dejeuner sur l'herbe" in die "Salon des Refuses" in Parys uitgestal het. Vroeër datums is onder meer 1855 (die jaar waarin Gustave Courbet "Die Kunstenaar se ateljee" uitgestal het), en 1784 (die jaar waarin Jacques-Louis David sy skildery "Die Eed van die Horatii "voltooi het). In die woorde van die kunshistorikus H. Harvard Arnason: "Elkeen van hierdie datums is van belang vir die ontwikkeling van moderne kuns, maar nie een van hulle dui op 'n nuwe begin nie  ... 'n geleidelike metamorfose het deur die loop van 'n honderd jaar plaasgevind."

Die denke wat uiteindelik tot moderne kuns aanleiding gegee het, kan na die Verligting, en selfs die 17de eeu, teruggevoer word. Die prominente moderne kunskritikus Clement Greenberg het Immanuel Kant byvoorbeeld "die eerste werklike modernis" genoem, maar ook 'n onderskeid getref:  "Die Verligting kritiseer van buite af... modernisme van binne af." Die Franse Rewolusie van 1789 het aannames en instellings ontwortel wat deur baie eeue sonder meer aanvaar is, en die publiek aan intense politieke en maatskaplike debat gewoond gemaak.

Die pioniers van moderne kuns was die romantici, realiste en die impressioniste. Ander bewegings wat teen die laat 19de eeu na vore gekom het en ook 'n invloed op moderne kuns sou hê, was postimpressionisme en simbolisme.

Invloede op hierdie bewegings was uiteenlopend: van blootstelling aan die Oosterse dekoratiewe kunste, veral Japannese drukkuns, tot die koloristiese vernuwings van Turner en Delacroix, tot 'n soeke na meer realisme in die uitbeelding van die gewone lewe, soos gesien in die werk van skilders soos Jean-François Millet. Die kampvegters van realisme het standpunt ingeneem teen die idealisme van die tradisiegebonde akademiese kuns wat publieke en amptelike guns geniet het.

Die impressioniste het aangevoer dat mense nie voorwerpe sien nie, slegs die lig wat hulle weerkaats, en dat skilders dus in natuurlike lig ("en plein air") in plaas van ateljees moes skilder ten einde die effek van lig in hulle werk vas te vang. Impressionistiese kunstenaars het 'n groep, die "Société Anonyme Coopérative des Artistes Peintres, Sculpteurs, Graveurs" ("Vereniging van Skilders, Beeldhouers, en Graveerders") gestig wat ten spyte van interne spanning, 'n reeks onafhanklike uitstallings gehou het. Die styl is deur kunstenaars in verskillende lande bo 'n "nasionale" styl verkies. Hierdie faktore het daartoe bygedra dat dit as 'n "beweging" gesien is. Hierdie eienskappe — die totstandkoming van 'n werkwyse wat integraal tot die kuns is, die vestiging van 'n beweging of sigbaar aktiewe ondersteuningskern en internasionale aanvaarding — sou deur kunsbewegings in die era van moderne kuns herhaal word.

Van die bewegings wat in die eerste dekade van die 20ste eeu floreer het, was Fauvisme, kubisme, ekspressionisme, en futurisme.

Tussen 1910 en die einde van die Eerste Wêreldoorlog en ná die bloeityd van kubisme, het verskeie bewegings in Parys na vore gekom. Giorgio de Chirico het in Julie 1911 na Parys verhuis waar hy by sy broer Andrea (die digter en skilder bekend as Alberto Savinio) aangesluit het. Deur sy broer het hy Pierre Laprade ontmoet, 'n lid van die jurie by die Salon d'Automne waar hy drie van sy droomagtige werke uitgestal het: "Enigma van die Orakel", "Enigma van 'n Middag" en "Selfportret". In 1913 het hy sy werk by die Salon des Indépendants en Salon d'Automne uitgestal, en sy kuns is deur Pablo Picasso, Guillaume Apollinaire en verskeie ander raakgesien. Sy meesleurende en misterieuse skilderye is as 'n bydrae tot die vroeë begin van surrealisme beskou. "Lied van die Liefde" (1914) is een van die bekendste werke deur De Chirico en is 'n vroeë voorbeeld van die surrealistiese styl, ongeag die feit dat dit tien jaar voor die beweging se "stigting" deur André Breton geskilder is.

Die Eerste Wêreldoorlog het 'n einde aan hierdie fase gemaak, maar die begin van 'n aantal anti-kunsbewegings soos Dadaïsme ingelui, insluitend die werk van Marcel Duchamp en van surrealisme. Kunstenaarsgroepe soos de Stijl en die Bauhaus het nuwe idees oor die onderlinge verhouding van die kunste, argitektuur, ontwerp, kuns en opvoeding ontwikkel.

Met die Armory Show in 1913 en deur Europese kunstenaars wat hulle tydens die Eerste Wêreldoorlog in Amerika kom vestig het, is moderne kuns aan die Verenigde State bekendgestel.

Dit was egter eers ná die Tweede Wêreldoorlog dat die VSA die fokuspunt van nuwe kunsbewegings geword het. Die 1950's en 1960's is deur die opkoms van abstrakte ekspressionisme, kleurveldskilder, popkuns, optiese kuns, skerp belynde ("hard-edge") kuns, minimale kuns, liriese abstraksie, fluxus, happening, videokuns, postminimalisme, fotorealisme en verskeie ander bewegings gekenmerk. In die laat 1960's en 1970's het landkuns, vertoonkuns, konseptuele kuns en ander nuwe kunsvorms die aandag van kurators en kritici getrek, ten koste van meer tradisionele mediums. Groter installasies en vertonings het meer algemeen geword.

Teen die einde van die 1970's, toe kulturele kritici van "die einde van skilder" ('n uitdagende essay deur Douglas Crimp(1981)) begin praat het, was nuwe mediakuns op sigself 'n kategorie, met 'n toenemende aantal kunstenaars wat met tegnologiese middels soos videokuns geëksperimenteer het. In die 1980's en 1990's het skilder weer 'n belangriker rol aangeneem, soos gesien kan word deur die opkoms van neo-ekspressionisme en die herlewing van figuratiewe skilder.

Teen die einde van die 20ste eeu het 'n aantal kunstenaars en argitekte die idee van "die moderne" begin bevraagteken en tipies postemoderne werke begin skep.




</doc>
<doc id="115268" url="https://af.wikipedia.org/wiki?curid=115268" title="J.J.G. Grobbelaar">
J.J.G. Grobbelaar

J.J.G. Grobbelaar (*8 Mei 1907, Clocolan –† onbekend) was ’n inspekteur van onderwys en skrywer van jeuglektuur.

Johannes Jacobus Gabriël Grobbelaar is op 8 Mei 1907 naby Clocolan in die Vrystaat gebore, waar hy grootword en skoolgaan. In Bloemfontein word hy as onderwyser opgelei en hy gee twee jaar lank onderwys in Suidwes-Afrika. Daarna is hy ’n paar jaar onderwyser op Clocolan en gaan na Stellenbosch vir verdere studie. Hier behaal hy in 1939 die D.Phil.-graad in geskiedenis met ’n proefskrif oor "Die Vrystaatse Republiek en die Basoetoe-vraagstuk", wat later gepubliseer word. In 1941 word hy hoof van die skool in Durbanville in die Kaap en twee jaar later word hy aangestel as inspekteur van skole. In 1944 volg hy dr. S.H. Skaife (die bekende skrywer Hendrik Brand) op as hoof van die skoolradio-en-rolprentafdeling van die Kaapse Onderwysdepartement. In 1957 onderneem hy ’n vyf maande lange studietoer na die buiteland, waar hy radio- en rolprentonderwys se gebruik ondersoek. Later word hy weer aangestel as inspekteur van onderwys in die Paarl-distrik in die Wes-Kaap. In 1971 tree hy af.

Hy skryf veral jeugboeke. "Die driemanskap" is ’n verhaal uit die tyd van president Jan Brand van die Vrystaat en "Pêrels en pruike" is ’n avontuurverhaal uit die dae van goewerneur Ryk Tulbagh in die Kaap. "Hans Rebel en sy maats" speel in tyd af toe daar nog baie plaasskole was. Johannes Niemand is die hoofkarakter en hy word die leier onder die skoolseuns van die dorpskool op Goedgelegen. Saam met sy neef Pieter W. Grobbelaar skryf hy "Die nagberg" (’n verhaal oor Louw Wepener) en hulle stel ook die verhalebundel vir die jeug "Knapsak" saam. "Die verlore stad" skryf hy ook saam met Pieter W. Grobbelaar. Reinette gaan saam met haar pa, die beroemde argeoloog dr. Heinrich Haller, na die Kalahari op ’n soektog na die geheimsinnige verlore stad. Terwyl Reinette uitsien na die avontuur, is die stadseun Lafras Vermaak, wat ook die soektog saam met sy pa deurmaak, minder beïndruk en sou hy verkies het om in die stad agter te bly. In die Kalahari beleef hy egter ’n ander stel waardes. Hy ervaar ook wat ware kameraadskap beteken toe hy en Reinette ontvoer word en die geselskap deurmekaar raak met ’n bende terroriste wat na Suid-Afrika op pad is.

Grobbelaar skryf verder verskeie handboeke oor geskiedenis en sosiale studies vir onderrig op laerskool. Sy reeks boeke "Avonture in die geskiedenis" word as geskiedenishandboeke vir standerd drie tot vyf op skool voorgeskryf. "Die eerste stigter" is ’n verhaal vir die jeug oor die avontuurlike lewe van Jan van Riebeeck, terwyl hy ook skryf oor "Die Vrystaatse presidente".





</doc>
<doc id="115269" url="https://af.wikipedia.org/wiki?curid=115269" title="Jan Groenewald">
Jan Groenewald

Jan Groenewald is ’n akteur, televisie-redakteur en dramaturg. Hy bedryf saam met sy vennoot Foxwood House, die boetiek hotel en teater in Houghton in Johannesburg.

Jan Groenewald is ’n vryskut-akteur en skrywer. In sy jeug is hy ’n Suid-Transvaalse atleet. Hy is versot op reis en onderneem verskeie oorsese reise deur Europa, die Amerikas en die Ooste om mense van alle kulture te leer ken. As akteur neem hy deel aan ’n paar amateuraanbiedings, waarna hy ondervinding opdoen in toneelstukke met ’n sterk sosiale inhoud vir die Nasionale Raad vir Kindersorg. Hy word later ’n televisie-redakteur en skryf onder andere die reeks “"Avenues"” vir die Suid-Afrikaanse Uitsaaikorporasie. In 1996 onderneem hy ’n reis na Los Angeles om vas te stel waarom party akteurs daarin slaag om ’n sukses te maak in Hollywood en ander misluk. Hy koop in 1990 saam met Pieter de Vos ’n geskiedkundige huis in Vyfde Straat, Houghton, wat deur David Fleming, ’n vennoot in Herbert Baker se argitekfirma, ontwerp is. Hulle omskep die eiendom in die boetiek hotel Foxwood House met konferensie fasiliteite asook ’n honderd sitplekke teater, waar daar gereeld opvoerings gehou word. Terselfdertyd stig hulle Foxwood Television, ’n televisie produksie maatskappy, wat veral dokumentêre en ander aktuele televisiefilms vervaardig. Een van die bekendste produksies van hierdie maatskappy is “"Raakpraat met Sandra"”, waar die bekende aktrise Sandra Prinsloo onderhoude voer met bekende Afrikaanse glanspersoonlikhede, wat op SABC2 uitgesaai is. “"African diaries"” is ’n dokumentêre reeks oor wildplase en toeristefasiliteite in sommige van die wildste plekke in Afrika. Hulle vervaardig ook die mini dokumentêre reeks van vier episodes oor “"The heart is beautiful"”, wat die spannende verhaal vertel van ’n gesin waar die twee kinders aan ’n seldsame hartkwaal ly en slegs deur hartoorplantings gered kan word. So ’n oorplanting is egter afhanklik van ’n geskikte skenker wat op die regte tyd te sterwe kom. Hierdie reeks word op M-Net uitgesaai en word ook verkoop aan buitelandse senders. In 2009 ken die Suid-Afrikaanse Akademie vir Wetenskap en Kuns ’n Spesiale Erepenning aan hom en Pieter de Vos toe vir hierdie program. In 2009 is hulle die enigste Suid-Afrikaanse span wat by die Oscar-toekennings in Los Angeles volmag kry om op die rooi tapyt onderhoude met filmsterre direk uit te saai. Hulle reeks oor opkomende sterre, “"Boulevard of dreams"”, word wêreldwyd verkoop. In 2014 word die Suid-Afrikaanse Akademie vir Wetenskap en Kuns se eerste Deleen Bekker-prys vir die beste dokumentêre televisie-draaiboek aan hom en Pieter de Vos toegeken vir “"Formidabele vroue – Emily Hobhouse"”. Vanaf 2014 bied Foxwood House ’n jaarlikse kunstefees aan, waar hy betrokke is as akteur (onder andere in 2015 in “"Pruimboom"”) en as regisseur (onder andere in 2015 van Deborah Steinmair se drama “"Plant vir my ’n boom, André"”.

Sy drama “"Die wildeman"” word in 1980 vir die eerste keer opgevoer en word opgeneem in die versamelbundel “"Rostrum"”. Dit beeld ’n psigiater (Leon Joubert) se stryd uit om ’n wildeman wat onder diere in die Okavango groot geword het, op te voed om normaal in die samelewing te funksioneer. Hy hou die wildeman in ’n hok aan en bestudeer sy gedrag. Die stuk het ’n kern van rou seksualiteit wat sterk Freudiaans ingeklee is. Leon se vrou Maria is seksueel aangetrokke tot die wildeman, terwyl Leon homoseksuele neigings het. “"My engel"” word in 1982 in die Arenateater in Rosebank opgevoer en het as tema ’n jong man wat probeer om alles vir almal te wees. Later haal die verskillende beelde wat hy van homself skilder hom in, maar hy bly voorgee en lewe in sy eie fantasiewêreld. In 1986 voer KRUIK “"Kavango"” op, wat handel oor ’n wildevrou wat uit die Okavango na die beskawing gebring word. In sy eie Foxwood-teater word sy drama “"’n Tyd om lief te hê"” in 2009 opgevoer, waarin hy self die hoofrol vertolk. Hierdie drama handel oor die nasleep van die Anglo-Boereoorlog, waar die boodskap is dat liefde party keer groter pyn kan toedien as oorlog. “"Daar was ’n tyd"” het ’n soortgelyke tema en word die eerste keer in 2012 in die Foxwood-teater opgevoer. Josef Hofmeyr is die seun van 'n bywoner, wat ’n joiner was in die Anglo-Boereoorlog en Anna is ’n plaasmeisie. Hulle liefde kom onder sterk druk van die gemeenskap in die maande direk na die oorlog. Die eenmansvertoning se vertelling word visueel aangevul deur film en in musiek. “"Blou-Blou"” is ’n drama oor die lewe van die akteur Erik Holm, wat hy saam met Holm skryf. Holm breek sy nek en word verlam wanneer hy in Augustus 2007 voor ’n vertoning van die drama “"Fiela se kind"” by die Lake Umuzi winkelsentrum in Secunda in ’n vlak poel water induik om ’n bal te gaan haal. Die drama is in multimedia-formaat, met Holm wat voor op die verhoog in sy rolstoel sit en praat. Beelde uit sy lewe word dan op ’n skerm agter hom geprojekteer, met onder andere onderhoude met sy ouers. Daar is ook beelde van hemelliggame, dolfyne en meerminne, wat die vervreemding wat hy van sy eie lyf ondervind, uitbeeld. Hierdie stuk debuteer in 2015 in Stellenbosch by die Woordfees en word daarna op verskeie plekke opgevoer, ook by Aardklop en by Groenewald se Foxwood-teater in Houghton. Die eenmanstuk “"Pruimboom"”, waarin hy die hoofrol speel, debuteer in 2015 by die Foxwood-fees. Dit het kindermolestering en vergelding as tema. ’n Ou man wat as kind gemolesteer is, lê op sterwe. Hy neem sy lewe in gedagtevlugte in oënskou, maar dit is nie duidelik wat feit en wat fantasie is nie. Eindelik blyk dit tog dat deur die herlewing daar vir die ou man ’n mate van berusting en heling kom. Naas dramas skryf hy ook radiovervolgverhale soos “"Anna van Geuwelkranz"” en “"Langs weë van verlange"”. Van sy kortverhale word in tydskrifte gepubliseer.

In 2009 ken die Suid-Afrikaanse Akademie vir Wetenskap en Kuns ’n Spesiale Erepenning aan hom en Pieter de Vos toe vir die televisieprogram “The heart is beautiful”. In 2014 word die Suid-Afrikaanse Akademie vir Wetenskap en Kuns se eerste Deleen Bekker-prys vir die beste dokumentêre televisie-draaiboek aan hom en Pieter de Vos toegeken vir “Formidabele vroue – Emily Hobhouse”.





</doc>
<doc id="115270" url="https://af.wikipedia.org/wiki?curid=115270" title="C.F. Gronum">
C.F. Gronum

Carel Frederik Gronum (1893–1978) was ’n Afrikaanse skrywer van herinneringe oor outydse gebeure, gebruike en gewoontes.

Carel Frederik Gronum was op 18 Mei 1893 op die plaas Sendelingspos in die distrik Marico gebore. Sendelingspos is die historiese Mosega, hoofstad van Mzilikaze, die leier van die Matabeles. Hierdie stam is in Januarie 1837 na die Slag van Vegkop hier verslaan deur die Voortrekkers onder leiding van Hendrik Potgieter en Gerrit Maritz. Hy is die seun van ’n boer en grootwildjagter en is deel van ’n gesin van nege, agt seuns en een dogter. Sy vader veg tydens die Anglo-Boereoorlog onder generaals Manie Lemmer, L.A.S. Lemmer en Jan Celliers. Sy twee oudste broers is ook op kommando en die oudste, Kaptein van die Marico-verkennerskorps, sneuwel tydens die Slag van Ysterspruit in 1902. Sy broer Mattheus Adriaan is in 1895 gebore en hulle skryf later saam die roman “"Kinôsie"”, terwyl beide hulle ook verdiep in die Suid-Afrikaanse Geskiedenis en apart verskeie boeke hieroor skryf. Tydens die Anglo-Boereoorlog word hulle huis op 27 Augustus 1900 afgebrand en in Desember 1900 word die gesin na die konsentrasiekamp van Mafikeng geneem. Hiervandaan is hulle een van tien families wat in spoorwegwaens vir vee eers vir drie weke na die kamp op die Johannesburgse renbaan en dan na die konsentrasiekamp van Howick in Natal gestuur word. In Julie 1902 keer die familie terug na hulle plaas. Na die oorlog moet hy eers vir ruim vier jaar help om vee op te pas en ander plaaswerk te doen om die plaas weer te herstel voordat hy stelselmatig kan begin met skoolwerk. Hy gaan skool op Jacobsdal se plaasskool, toe op Zeerust en daarna is hy na die Paarlse Gimnasium. Hy word later boer, met besondere belangstelling in die Verdediging-skietvereniging. Op ’n offisiersvergadering in 1937 word hy gekies en aanbeveel as Kommandant. Omdat hy openlik teen die regering van die dag gekant was, word die aanbeveling van die offisiere van die hand gewys. Hy bedank hierop uit die Skietvereniging en met die stigting van die Ossewabrandwag word hy aangestel as Kommandant en later Hoofkommandant van die distrik. Hy is in 1978 oorlede.

Ná die Anglo-Boereoorlog moet hy saam met sy broer, Mattheus Adriaan, help om die plaas weer op te bou. Op die landerye en agter die vee maak hulle ten nouste kennis met die Barolong en die Bahoeroetsi stamme se eienskappe, lewenswyse en gelowe. Die broers se vader is ’n grootwildjagter wat onderhoudend kon vertel oor avonture met die inheemse stamme, grootwild en wilde diere, wat die broers se belangstelling in die stamme verder aanwakker. Gedurende vakansies bring hulle lang ure in die stamme se woongebiede deur om inligting in te win, wat lei tot die weergawe daarvan in fiktiewe verhaalvorm in “"Kinôsie"”, wat hulle saam skryf. Hierdie boek stel die Barolong en Bahoeroetsi teenoor mekaar in ’n oorlogsituasie en beeld baie van die stamme se leefwyse, gewoontes en gelowe uit. Die boek word lank op skool voorgeskryf. Hulle verhaal “"Moekweppa hou katkisasieklas"” (’n uittreksel uit “"Kinôsie"”) word deur G.H. Franz opgeneem in die versamelbundel “"Mooi loop"”.

Die broers skryf op hulle eie verskeie ander boeke alleen of saam met ander, meestal van ’n historiese aard. Sy uitsonderlike verhale oor die outyd word deur J.H. Coetzee georden en met sy ondersteuning gepubliseer. “"Boere en jagters in Ou Marico"” vertel interessante staaltjies rondom die leefwyse van die Boere in die Marico in die negentiende eeu, wat die komplekse verhouding wat hulle met Mzilikaze gehad het, insluit. Die boek gee ook interessante agtergrond oor die delwerye op Kimberley en die Kimberley trein. Hy skryf ook die boeke “"Swart en wit op die Wesgrens"”, “"Transportry, runderpes en poskoetse"” (subtitel “"Mededelinge oor die soet en suur, voorbereidings, ontberinge en teespoede betrokke by die transportryery en posvervoer teen die einde van die vorige eeu"”) en  “"Silkaats"” (subtitel: "Vertellinge oor die aankoms van die Matabele -aanvoerder in die Marico-omgewing, sy vesting, sy optrede teen die Batswanastamme en teen die Blanke Trekkers: die twee strafekspedisies onder leiding van Komdte. Potgieter, Maritz en Uys en die Matabele se groot vlug na die noorde"”.






</doc>
<doc id="115271" url="https://af.wikipedia.org/wiki?curid=115271" title="Santie Grosskopf">
Santie Grosskopf

Santie Grosskopf (gebore 1932) is ’n Afrikaanse skrywer.

Anna Susan Pretorius is op 16 Junie 1932 op Stellenbosch gebore as een van vier kinders van Gabriël Jacobus Pretorius en Anna Susanna Naudé. Sy het ’n broer, Eduan Filippus, en twee susters, Marian en Riélle Louise. Sy word groot in die Paarl, waar sy matrikuleer aan die Paarl Girls High School. Daarna studeer sy verder aan die Universiteit van Stellenbosch waar sy in 1952 ’n B.A.-graad met Sielkunde en Afrikaans as hoofvakke behaal. Hierna werk sy as joernalis by "Die Oosterlig" in Port Elizabeth en "Die Burger" in Kaapstad. As joernalis behartig sy ook onder meer die bekende “"Stop van myne"”-rubriek vir “"Die Volksblad"”. Op 8 Januarie 1955 trou sy in die Paarl met die joernalis Heinrich Johannes Grosskopf. Hulle verhuis na Londen om ’n buitelandse korrespondensie kantoor vir Nasionale Pers te open en keer na drie jaar weer terug na Kaapstad. Daarna woon hulle in Bloemfontein en dan in Johannesburg, waar Johannes vanaf 1974 tot 1977 die eerste redakteur van die dagblad "Beeld" is. Hierna gaan hulle na Washington om nog ’n buitelandse kantoor vir Nasionale Pers te open, maar keer aan die einde van 1983 na Suid-Afrika terug, waar Johannes die leerstoel van Joernalistiek aan die Universiteit van Stellenbosch tot met sy aftrede in 1993 beklee. Hulle het vier kinders, met Heinrich Johannes (Hein) Grosskopf die jongste. Hein sluit in die tagtigerjare by die ANC aan en is as politieke aktivis op 30 Julie 1987 verantwoordelik vir ’n bomontploffing by die hoofkwartier van die Kommandement Witwatersrand, waarin 29 mense beseer is. Hierna vlug hy in 1988 na Brittanje, maar kry in 2000 amnestie by die Waarheid- en Versoeningskommissie (WVK) vir hierdie daad. Die ander kinders is Ernst, Annemarie en Riël. Haar man Johannes is op 11 Oktober 2014 op Stellenbosch oorlede.

Haar boek “"Die hele dorp weet"” is vir sowat agtien jaar aan skole voorgeskryf en dien ook as die basis vir ’n rolprent onder die naam “"Soekie"”. Dit verskyn eers as vervolgverhaal in ’n tydskrif en vertel die verhaal van ’n getroude man met kinders se buite-egtelike verhouding met ’n ander vrou vanuit sy dogter Soekie se perspektief. Die titel verwys na die hele dorp wat weet dat haar pa weg is van die familie en wat ook sy draai maak in die skool, waar sy daaroor geterg word. Soekie besluit om die saak self op te los en gaan vra die vrou om haar pa weer terug te gee. “"My eerste groot boek oor ons land"” is ’n geskiedenisboek vir kinders. Sy vertaal meer as vyftig kinderboeke in Afrikaans, wat insluit “"Die dorpie op die grasvlakte"”, “"Die eerste vier jaar"”, “"Die huis langs die silwer meer"”, “"Die huis op die grasvlakte"”, “"Die huis langs die Pruimrivier"”, “"Die huis in die groot bos"”, “"Die goeie, goue jare"” en “"Boerseun"” van Laura Ingalls Wilder, “"Allerlei dwerge"” van Ruth Manning-Sanders, “"Die harlekyn en ander kleuterverhale"” van Mies Bouhuys, “"Koning van Katoren"” van Jan Terlouw en “"Wes van die maan"”, wat ’n keuse is uit die werk van Kate Douglas Wiggin en Nora Archibald Smith. In 1980 word die SAIBI-vertaalprys aan haar toegeken vir haar vertaling van Ludvík Aškenazy se “"Waar die goue skilpad dans"”.





</doc>
<doc id="115272" url="https://af.wikipedia.org/wiki?curid=115272" title="Piran">
Piran

Piran (Italiaans: "Pirano") is 'n dorpie in die suidweste van Slowenië aan die Golf van Piran in die Adriatiese See. Dit is een van drie belangrike stede in Istrië in Slowenië. Die dorp is ryk aan Middeleeuse argitektuur met smal strate en kompakte huise. Piran is die administratiewe sentrum van die omgewing en een van Slowenië se grootste toerisme-aantreklikhede. Tot die middel van die 20ste eeu was Italiaans die oorheersende taal, maar soos wat die demografie verskuif het, het dit plek gemaak vir Sloweens.

In die voor-Romeinse era is die heuwels in die Piran-gebied deur Illiriese Histri-stamme wat boere, jagters en vissers was, bewoon. Hulle was ook seerowers wat die Romeinse handel in die noordelike Adriatiese see ontwrig het.

Die Piran-skiereiland is in 178 en 177 v.C. by die Romeinse Ryk ingesluit en in die daaropvolgende jare ontwikkel deur landelike huise ("villae rusticae") te bou.

Die verval van die Romeinse Ryk sedert die 5de eeu n.C., asook invalle deur die Avare en Slawiërs aan die einde van die 6de eeu, het daartoe gelei dat die Romeinse bevolking na beter-beveiligbare plekke soos eilande of skiereilande uitgewyk het. Hiermee het plaaslike verstedeliking 'n aanvang geneem en teen die 7de eeu was Piran onder Bisantynse beheer swaar gefortifiseer. Ten spyte van hierdie vestings het die Franke Istrië in 788 verower en het Slawiërs hulle in die gebied gevestig. Teen 952 was Piran 'n deel van die Heilige Romeinse Ryk.

Die vroegste betroubare beskrywings van die gebied is in Cosmographia, 'n 7de eeuse werk deur 'n onbekende geestelike van Ravenna, gevind. Die naam van die dorpie is waarskynlik ontleen aan die Griekse "pyrranos", wat "rooi" beteken, na aanleiding van die rooi flysch gesteentes wat algemeen in die omgewing voorkom.

Vanaf 1283 tot 1797 het die dorp deel gevorm van die Republiek van Venesië wat beteken het dat dit op ŉ semi-outonome wyse deur ŉ raad van adellikes, bygestaan deur ŉ Venesiese afgevaardigde, geregeer is. Verskeie vyandige (bv. deur die Republiek van Genoa) en seeroweraanslae is gedurende die Laat Middeleeue afgeweer; ’n groot pes het die dorp in 1558 geteister en ongeveer twee-derdes van die bevolking uitgewis. Die laaste dekades van Venesiese bewind is gekenmerk deur morele verval as gevolg van die mededinging met die nabygeleë Oostenrykse hawedorp, Triëst.

Die dorp is in 1797 deur die Oostenrykse Ryk geannekseer, maar in die jare 1806 tot 1814 aan die Napoleontiese Ryk gesedeer. Op 22 Februarie 1812 het die Slag van Pirano tussen 'n Britse en 'n Franse skip in die omgewing van Piran plaasgevind. Die slag is deur die Britse HMS Victorious gewen terwyl die Franse Rivoli meer as die helfte van sy bemanning verloor het. Hierdie slag was die enigste wat ooit in die kuswaters van hedendaagse Slowenië plaasgevind het.

Na die Eerste Wêreldoorlog is die dorp saam met Triëst en die hele Istrië aan Italië afgestaan. Die jare voor die Tweede Wêreldoorlog was sonder voorval totdat Italië in 1940 tot die oorlog toegetree het. Met die oorwinning oor die Spilmoondhede en die opkoms van Josip Broz Tito se bewind, is Piran toegeken aan die Vrye Landgebied van Triëst, Sone B, onder Joego-Slawiese administrasie. Die dorp is in 1954 deur Joego-Slawië geannekseer, ooreenkomstig die Londense Memorandum wat gesamentlik deur Joego-Slawië en Italië onderteken is. 'n Betekenisvolle deel van Piran se bevolking het verkies om na Italië of elders te emigreer eerder as om in die sosialistiese Joego-Slawië aan te bly. Die anneksasie deur Joego-Slawië is met die Osimo-Verdrag van 1975 finaal bekragtig en deur Italië onderteken. Sedert 1991 vorm Piran deel van die onafhanklike Slowenië.

Teen die einde van die 19de eeu en die begin van die 20ste eeu was Piran 'n Oostenryks-Hongaarse stad met meer as 12 000 inwoners, groter as die nabygeleë Koper. Dit was 'n dorp met 'n florerende mark, spa en goeie vervoerverbindings. Die eerste trolliebuslyn in die Balkan vir openbare gebruik is op 24 Oktober 1909 in Piran ingestel. In 1912 is dit vervang met 'n trem wat tot in 1953 op dieselfde roete bedryf is.

Op 24 Oktober 2010 het Slowenië die eerste land in die voormalige kommunistiese Europa geword wat 'n swart burgemeester verkies het. Die dokter, Peter Bossman wat in die laat 1970s van Ghana af gekom het, is tot burgemeester van Piran verkies. Hy het ten tye van die eerste grondwetlike vergadering van die munisipale raad op 12 November 2010 die amp aanvaar en was die opvolger van Tomaž Gantar. Hy verteenwoordig die Sosiale Demokrate.

Piran is die geboorteplek van die komponis en violis Giuseppe Tartini, wat 'n belangrike rol gespeel het in die vorming van Piran se kulturele erfenis. Die dorp se belangrikste plein, Tartini-plein (Sloweens: "Tartinijev trg", Italiaans: "Piazza Tartini"), is na hom vernoem. In 1892 met die 200ste herdenking van sy geboorte is 'n monument ter herdenking van Tartini in Piran opgerig. Die Venesiese kunstenaar Antonio Dal Zotto is aangestel om 'n brons standbeeld te maak wat groter as lewensgrootte is. Hierdie werk is in 1896 op sy voetstuk gemonteer. Die standbeeld oorheers die plein wat aan die voet van die Katedraal van Sint George geleë is. Die skilder Cesare Dell D'acqua is ook in Piran gebore.

Piran is die setel van die Euro-Mediterreense Universiteit van Slowenië (EMUNI), wat in 2008 as een van die kulturele projekte van die Barcelona Proses: Unie vir die Middellandse See gestig is. Die Piran Kusgalerye, 'n openbare instelling wat uit 'n groep van ses openbare kontemporêre kuns galerye bestaan, is in Piran gebaseer.

Piran is aan die punt van die Piranse skiereiland in die Golf van Piran geleë. Dit grens aan Kroasië in die suide, die munisipaliteite van Izola en Koper in die ooste en front in die rigting van Italië oor die Golf van Trieste en die Adriatiese See. Die hoogste punt, Baretovec pri Padni, is 289 meter hoog.

Aan die oostekant van die dorp, langs die noordelike kuslyn (in die rigting van Strunjan) is daar 'n klein toeristenedersetting genaamd Fiesa. Piran en Fiesa word strandlangs deur 'n wandelroete verbind. Piran het 'n vogtige subtropiese klimaat met warm somers en koel, nat winters. Sneeu is uitsonderlik.

Die munisipaliteit het in 2010 'n bevolking van 17 800 gehad (399 per vk km), en dek 'n gebied van 45 km² (17,4 myl²). Die munisipaliteit is tweetalig met beide Sloweens en Italiaans as amptelike tale. Volgens die Oostenrykse taalsensus van 1910 was daar 7 379 inwoners in die dorp self, 95,97% Italiaans- en 0,09% Sloweenssprekend. In die omliggende platteland binne die munisipale grense was die bevolking 'n kombinasie van Italianers en Sloweniërs terwyl sommige dorpies (soos Sveti Peter en Padna) byna geheel en al uit Sloweniërs bestaan het. Ander (soos Sečovlje en Seča) was weer feitlik uitsluitlik Italiaanssprekend. In die geheel was die bevolking van Piran 85,1% Italiaans en 15,2% Sloweens. In 1945 het die dorpie self 5 035 inwoners gehad - 91,32% Italiaans- en 8,54% Sloweenssprekend. In 1956 was daar slegs 3 574 inwoners waarvan 67,6% Sloweens en 15,5% Italiaans was. Teen die einde van 1947 het die etniese samestelling radikaal verander as gevolg van die uittog van die Italianers na Italië en hul vervanging met Sloweense setlaars. Laasgenoemde was afkomstig uit ander gebiede in Sloweense Istrië en ook uit die binneland van Slowenië.

Piran was sterk onder die invloed van die Venesiese Republiek en Oostenryk-Hongarye. Gevolglik verskil die monumente merkbaar van dié in die binneland van Slowenië. Die Piranse stadsmure is gebou om die dorp teen die Ottomaanse invalle te beskerm; groot dele van die stadsmure wat uit verskillende tydperke dateer, is van toeristiese belang. In die middel van die dorp is die Tartini-plein met 'n monument ter nagedagtenis aan Giuseppe Tartini. Ander noemenswaardige geboue is die nabygeleë huis van Tartini, waarna reeds in 1384 verwys is en een van die oudste geboue in die dorp is; die Munisipale Paleis, Loggia en Benečanka. Die heuwel wat oor die dorpie troon, huisves die grootste en belangrikste kerk, die Kerk van Sint George. Die Fransiskaanse klooster is ook in die onmiddellike omgewing.

Die Portorož Internasionale Lughawe en 'n marina is naby die dorp geleë. Die dorp is per bus verbind met Koper, Izola, Portorož (die ligging van die lughawe), Sečovlje en Lucija. Ander roetes na nabygeleë kusdorpies is hoofsaaklik tydens die toeristeseisoen in werking.

Die eerste trolliebuslyn in die Balkan is op 24 Oktober 1909 in Piran, destyds deel van Oostenryk-Hongarye, in werking gestel. Dit het vanaf die Tartini-plein al langs die kus na die skeepswerf in Portorož en Lucija geloop. Die eerste vyf trollies, wat die stadsowerheid aangekoop het, is deur die Oostenrykse maatskappy, Daimler-Motoren-Gesellschaft, vervaardig. Die trolliebuslyn is in 1912 deur 'n tremstelsel vervang wat op sy beurt in 1953 vir busse plek gemaak het.



</doc>
<doc id="115273" url="https://af.wikipedia.org/wiki?curid=115273" title="Snelreeksfotografie">
Snelreeksfotografie

'n Reeks van fotografie verwys na 'n vorm van uitdrukking in fotografie, wat 'n reeks van fotografiese opnames behels of 'n reeks foto's kombineer. 
Tydens die ontwikkeling van fotografie in die 1870's tot 1880's word die eerste "oomblik of die oomblik van foto's" moontlik, om ook as 'n reeks gekombineer te word. Vir hierdie "reeks" word ook die term "chronofotografie" (χρόνος: Grieks vir "tyd") gebruik. Eadweard Muybridge het in 1872 vir Leland Stanford die fases van beweging van 'n galoppende perd gefotografeer. Eers met 12, toe 24 en uiteindelik met 36 gesinchroniseerde kameras, waarin die eerste reeks van foto's in die enger sin na vore gekom het. Muybridge het sy werk in die uitgawes van "Animal Locomotion" en "The Human Figure in Motion" gepubliseer, uitsluitlik saamgestel uit die beelde van die reeks foto's wat geneem is.

Verdere destydse pioniers in die ontwikkeling van bewegende-beeld-fotografie was Étienne-Jules Marey, en die uitvinder van die brandpuntsluiter Ottomar Anschütz. Hierdie vroeë reeks van opnames was ook fundamenteel in die ontwikkeling van fotografiese film.

In sportfotografie word meestal van sportkameras met 'n hoë raamspoed (5 tot 10 foto's per sekonde) gebruik gemaak om "die regte oomblik" in beeld vas te vang. Gewoonlik word daar slegs een beeld van hierdie reeks gepubliseer.


</doc>
<doc id="115274" url="https://af.wikipedia.org/wiki?curid=115274" title="Dwase vir Christus">
Dwase vir Christus

Dwaasheid vir Christus verwys na gedrag soos om al ’n mens se wêreldse besittings prys te gee wanneer hy by ’n monnike-orde aansluit of om doelbewus die gemeenskap se gebruike te verontagsaam vir ’n godsdienstige doel – veral in die Christendom. Sulke mense het ook bekend gestaan as "heilige dwase" of "geseënde dwase". Die term "geseënd" sluit beide swaksinnigheid en onskuld in God se oë in.

Die term dwase vir Christus kom van die geskrifte van Paulus. Woestynvaders en ander heiliges het as heilige dwase opgetree, nes die "joerodiwi" in Oosters-Ortodokse asketisme. Dwase vir Christus openbaar dikwels ongewone of skokkende gedrag om beswaar te maak teen aanvaarde norme, profesieë te lewer of hul vroomheid te verberg.

Soortgelyke gedrag word ook in nie-Christelike gelowe soos Soefisme aangetref. Die soefis Moella Nasroeddin was ’n goeie voorbeeld.

Sekere profete van die Ou Testament wat tekens van vreemde gedrag geopenbaar het, word deur sommige geleerdes beskou as die voorlopers van dwase in Christus. Jesaja het drie jaar lank sonder klere en skoene rondgeloop as ’n lewende getuie teen Egipte (Jes 20:2-3); Esegiël het voor ’n baksteen gelê wat die beleëring van Jerusalem voorgestel het, en hoewel God hom opdrag gegee het om sy brood op die droë uitwerpsel van mense te bak, het Esegiël gevra of hy dit maar op beesmis kon doen (Eseg 4:9-15); Hosea het ’n liefdesverhouding met ’n hoer aangeknoop om die Israeliete se aanbidding van afgode te simboliseer (Hos 3).

Daar is geleerdes wat glo dié profete se gedrag is nie deur hul tydgenote as dwaasheid beskou nie omdat hulle so opgetree het om mense se aandag te trek en berou te ontlok.

Volgens Christelike idees sluit "dwaasheid" in die konstante verwerping van wêreldse idees en die nabootsing van Christus, wat deur die skare gespot en verneder is. Die spirituele betekenis van "dwaasheid" was vanaf die vroeë Christelike tye na aan die onbereidwilligheid om algemene sosiale reëls van huigelary, wreedheid en ’n dors na mag en eie gewin te volg.

Antonius van Egipte het gesê: "Hier kom die tyd wanneer mense soos kranksinniges sal optree, en wanneer hulle enigiemand sien wat nie so optree nie, sal hulle teen hom rebelleer en sê: 'Jy is mal', – wat hy is nie soos hulle nie."

Deel van die Bybelse grondslag vir die begrip kan gesien word in die woorde van die Apostel Paulus in 1 Korintiërs 4:10:

En ook:

Die bekendste voorbeeld in die Weste is sint Franciskus van Assisi, wie se orde bekend daarvoor was dat hulle in Christus se voetspore geloop het. Wanneer iemand by die orde aangesluit het, het hulle al hul besittings weggegee en op straat vir mense gepreek.

Sint Juniperus, ’n vroeë volgeling van die orde, was bekend daarvoor dat hy die Franciskaanse leerstellings tot die uiterste gevoer het. Wanneer iemand vir hom enige van sy besittings gevra het, het hy dit weggegee – insluitende sy klere. Hy het selfs eenkeer die klokkies van sy altaarkleed afgesny en dit vir ’n arm vrou gegee. Sy mede-Franciskane moes hom fyn dophou en het hom verbied om sy klere weg te gee. Hoewel sy gedrag ’n verleentheid vir hulle was, is hy ook beskou as ’n rein voorbeeld van die orde en is hy hooggeag.

In die boek "The Little Flowers of Saint Francis of Asissi" word die mondelinge tradisies van die Franciskane oorvertel. Daar is verskeie verhale oor "broer Juniperus". Een gaan oor hoe hy ’n vark se poot afgesny het om aan ’n siek broer te gee toe dié daarvoor vra, en die vark het hom doodgebloei. Toe die woedende herders by sint Franciskus kla, het hy broer Juniperus daaroor uitgevra, en dié het vir hom vertel wat gebeur het. Broer Juniperus het dit ook aan die herders verduidelik. 

Toe hulle die "welsyn, eenvoud en nederigheid" (Hudleston, 1953) in broer Juniperus se hart sien, het hulle hom vergewe en die res van die vark aan die broers gegee.

Die heilige dwaas, of "joerodiwi" (юродивый), is die Russiese weergawe van dwaasheid vir Christus; dit is ’n besonderse vorm van Oosters-Ortodokse asketisme. Die "joerodiwi" tree meestal met opset soos ’n dwaas op. Die term impliseer gedrag "wat nie foutiewelik of deur swaksinnigheid veroorsaak word nie, maar wat opsetlik, irriterend en selfs uitdagend is."

In sy boek "Holy Fools in Byzantium and Beyond" beskryf S.A. Ivanov "heilige dwaas" as ’n term vir ’n persoon wat "kranksinnigheid veins, voorgee om onnosel te wees, of wat skok of woede ontlok deur sy opsetlike onhebbelikheid". Hy verduidelik sulke gedrag kwalifiseer net as heilige dwaasheid as ander mense glo die mens is van gesonde verstand, moreel en vroom. Die Oosters-Ortodokse Kerk glo heilige dwase maak vrywillig of hulle kranksinnig is met die doel om hul volmaaktheid van die wêreld te verberg en so lof te vermy.

Van die eienskappe van heilige dwase is om halfkaal rond te loop, dakloos te wees, in raaisels te praat, ander te laat glo hulle is heldersiende en ’n profeet, en soms so ontwrigtend te wees dat hulle immoreel voorkom (maar altyd om ’n stelling te maak).

Dwase vir Christus kry dikwels die titel "geseënd" (блаженного), wat in die Oosters-Ortodokse Kerk nie noodwendig beteken hulle is iets minder as ’n heilige (soos in die Rooms-Katolieke Kerk) nie, maar verwys na die seëninge van God wat hulle in ander se oë ontvang het.

Die Oosters-Ortodokse Kerk beskou sint Isidora van Egipte (oorl. 369) as een van die eerste heilige dwase. Die term het egter eers gewild geraak ná die koms van Simeon van Emesa, wat beskou word as die beskermheilige van heilige dwase. In Grieks is die term vir heilige dwaas "salos".
Die praktyk is reeds in die 5de-eeuse Bisantynse Ryk erken, en is moontlik in die 14de eeu wyd in Moskowië oorgeneem. Die "dwaasheid" van dié mense was dubbelsinnig, en kon werklik of geveins gewees het. Daar is geglo hulle kry goddelike inspirasie en mag dus goed sê wat ander nie mag nie – gewoonlik in die vorm van indirekte sinspelings en gelykenisse. Hulle het ’n spesifieke status by die tsaars gehad: as iemand wat nie onderworpe is aan aardse beheer of oordeel nie.

Die eerste aangetekende dwaas vir Christus in Rusland was sint Procopius (Prokopi), wat van die Heilige Romeinse Ryk na Nowgorod gekom het en daarna na Oestjoeg gegaan het. Hier het hy voorgegee om ’n dwaas te wees en ’n asketiese lewe gelei (hy het kaal op kerkstoepe geslaap, heelnag gebid en net kos van arm mense aanvaar). Hy is mishandel en geslaan, maar het eindelik ander se respek gewen en is ná sy dood tot heilige verklaar.

Die Russies-Ortodokse Kerk het 36 heilige dwase onder sy heiliges. Een van die bekendstes is Basilius die Salige, na wie die Sint Basilius-katedraal in Moskou genoem is. Een van die bekendste moderne voorbeelde in Rusland is seker Ksenia van Sint Petersburg.

Grigori Raspoetin is ook deur baie as ’n "joerodiwi" beskou. Vanweë sy komplekse persoonlikheid is hy soms ’n "mal monnik" genoem, maar hy was nie kranksinnig in die mediese sin van die woord nie. Hy was deel van ’n spesifieke Russiese godsdienstradisie en geestelikheid, ’n unieke Russiese idee van heiligheid. Hy was ’n diep godsdienstige man, ’n hoogs omstrede persoon wat ’n heilige dwaas was en soos een opgetree het.



</doc>
<doc id="115276" url="https://af.wikipedia.org/wiki?curid=115276" title="Canon EOS 400D">
Canon EOS 400D

Die Canon EOS 400D, ook bekend as die Digital Rebel XTi in Noord-Amerika en EOS Kiss Digital X in Japan, is 'n intreevlak digitale enkellensreflekskamera wat op 24 Augustus 2006 deur Canon bekendgestel is.

Dit is die opvolger van die EOS 350D, met opgraderings aan die 10.1 megapieksel CMOS sensor, 'n groter deurlopende skietbuffer, 'n geïntegreerde beeldsensor, vibrerende skoonmaakstelsel (die eerste keer gebruik in 'n Canon EOS DSLR), 'n akkurater nege-punt outofokusstelsel van die EOS 30D, verbeterde greep, en 'n groter 64 mm LCD met 230 000 pieksels en 'n groter vertoonhoek.


</doc>
<doc id="115277" url="https://af.wikipedia.org/wiki?curid=115277" title="Jantina Böeseken">
Jantina Böeseken

Jantina Eelbrendina Böeseken-de Cock (Nederland, 3 Februarie 1866 – Kaapstad, 4 Julie 1955) was ’n kampvegter vir Christelik-nasionale onderwys en yweraar vir maatskaplike werk.

Jantina de Cock was 'n dogter van prof. Helenius de Cock van Kampen (waar die Gereformeerde Kerk in Nederland se teologiese skool in 1854 geopen het) en ’n kleindogter van ds. Hendrik de Cock, die vader van die Afscheiding, waartydens lidmate van die Hervormde Kerk in 1834 in Nederland in leer, diens en tug reformerend teruggekeer het tot die belydenisskrifte, liturgie en kerkregering soos vasgestel deur die Sinode van Dordrecht van 1618–'19. Sy was een van drie van prof. De Cock se kinders wat na Suid-Afrika uitgewyk het. In Nederland was sy 11 jaar lank onderwyseres aan Christelike skole. Toe sy omtrent 14 jaar oud was, het pres. Paul Kruger sowat ses weke lank as gas van haar ouers in Kampen vertoef. Sy verhale van Transvaal het 'n groot indruk op die kinders van die professor en sy gade gemaak. Later was Jantina verloof aan 'n Hollandse onderwyser wat na Suid-Afrika toe uitgekom het ten tyde van die groot behoefte aan goeie leerkragte. Ongelukkig is hy hier oorlede voor sy hom na Suid-Afrika kon volg. Maar sy het 'n betrekking aan die Staatsmeisjes-school aangeneem wat haar gebied is. So het sy dan in 1897 begin as onderwyseres aan dié Pretoriase skool onder die hoofskap van ene mej. Adriani. Hier het sy 'n jaar lank as onderwyseres gewerk en later aan die Oost-Eind-skool gewerk. Tydens die Tweede Vryheidsoorlog het sy en haar kollegas op hul pos gebly, hoewel maande verbygegaan het dat hul salaris nie meer as £3 was nie.

In 1904 is sy in Transvaal getroud met Adriaan Cornelius Böeseken (13 Mei 1871 – 19 September 1942), eweneens ’n Nederlandse immigrant. Hy het twee keer onder die Transvaalse vlag gedien: die eerste maal tydens die Jameson-inval as gevolg waarvan hy Transvaalse burgerregte verkry het en die tweede maal tydens die Engelse Oorlog, toe hy einde 1901 as krygsgevangene na 1901 in Trichinopoly (nou Tiruchirappalli) in Indië verban is. 

Jantina en Adriaan Böeseken se enigste kind, Anna, is op 23 Oktober 1905 in Boomstraat, Pretoria, naby die ingang na die dieretuin, gebore. Haar vader het kort daarna bestuurder van die Nederlandse Bank (nou Nedbank) in Bloemfontein geword, waar die gesin gewoon het tot hulle in 1923 Kaapstad toe verhuis het. In 1910 het die gesin ’n jaar ’n Nederland gewoon, waar Jantina se skoonouers nog gewoon het. Dr. Böeseken sou later een van Suid-Afrika se voorste navorsers en geskiedskrywers word en is in 1997 in Kaapstad oorlede waar sy ’n troue lidmaat was van die Gereformeerde Kerk, die Suid-Afrikaanse eweknie van die Afgeskeidene Kerk in Nederland wat haar oupagrootjie aan moederskant gestig het. Omdat die egpaar Nederlands was, het hulle aan huis Nederlands gepraat, maar in Bloemfontein ook Afrikaans.

Reeds in Pretoria het Jantina haar deel vir die Afrikaanse volk begin doen toe sy ’n jongedogtersvereniging stig wat onder meer ’n verkoping vir Christelik-nasionale onderwys (CNO) gehou het. Terwyl haar man bankbestuurder op Bloemfontein was, het sy en hy hul volle kragte gegee aan die opbou van die volk wat hulle liefgehad het. Veral het sy haar beywer vir maatskaplike werk. As lid van die Oranje-Vrouevereniging (OVV) en later as presidente en sekretaresse van die hoofbestuur het sy haar toegespits op die herstel van armblankes se selfrespek deur die oprigting van ’n washuis waar die moeders onder behoorlike omstandighede kon werk, die oprigting van ’n crèche waarin die kinders versorg is terwyl die moeders gewerk het, die versorging van oues van dae op Brandfort, die opleiding in Christelike skole waar ook praktiese vakke soos houtwerk, tik en boekhouding aangebied is, byvoorbeeld aan die ou voorbereidende Tegniese Skool, Bloemfontein, en die handhawing van die Afrikaanse taal. Destyds, toe die Vrystaatse hoofstad nog grotendeels Engels was, was Jantina Böeseken-de Cock se bydrae in laasgenoemde opsig baanbrekerswerk.

In Kaapstad het die Böesekens dadelik betrokke geraak by die pas gestigte Gereformeerde kerk Kaapstad, wat in die jaar van hul koms na die Moederstad en wel op 6 Mei 1923 tot stand gekom het met net 31 lidmate van wie die egpaar Böeseken, as bankbestuurder en sy vrou, sekerlik van die mees gesiene moes gewees het. So is dan ook op 23 Junie 1923 aan hul huis by Rosmeadlaan 19, Oranjezicht die gemeente Kaapstad se Gereformeerde Sustersvereniging gestig. Net ’n paar susters was teenwoordig, onder wie Du Plessis, Van der Walt, Boersema en hul dogters. Jantina Böeseken was eindelik 22 jaar lank die bekwame presidente van dié vereniging waaraan sy haar hart en soel toegewy het, tot sy in 1945 uit dié amp getree het en die werk aan jongeres oorgedra het. Die susters het onder haar leiding aanvanklik elke Donderdag om 10:00 aan huis bymekaargekom en later in die konsistorie van die Palmersaaltjie by Hofstraat 2. Dikwels sou Jantina Böeseken voorlees uit ’n boek en dan is sake bespreek wat die susters aangegaan het. Hulle het geld bymekaargemaak deur koektafels te hou voor die afdelingswinkel Stuttafords in Adderleystraat, later ook in Claremont, en gereelde rommelverkopings, altyd net in Grassy Park. Die jaarlikse skenking van die susters aan die kerkraad van Kaapstad in daardie beginjare van die gemeente is hoog op prys gestel, veral omdat die kerk se geldsake destyds nooit rooskleurig gelyk het nie. Jantina kon nog as 80-jarige die inwyding van die gemeente se nuwe kerkgebou op 6 April 1952 meemaak. Vir die orrel in dié gebou, geïnstalleer deur Cooper, Gill en Tomkins, het haar opvolgers in die Sustersvereniging £3 000 ingesamel. 

Böeseken het dadelik ná hul verhuising in 1923 na Kaapstad by die Afrikaanse Christelike Vrouevereniging (ACVV) aangesluit.

Elise Lessing skryf in die gedenkboek "Die Gereformeerde Vrou" (1959) van Jantina Böeseken: "Dit was Christelike optimisme en godsvertroue wat haar laat volhard het onder moeilike omstandige. Haar organisasietalent het dit moontlik gemaak om, behalwe haar huishouding waar gasvryheid steeds die wagwoord was, ook ander tot ’n seën te wees.

In 1948 het die volgende beskrywing by 'n foto van Jantina Boëseken in die gedenkboek "Gegrendelde poorte, jubileum 1923–1948" van die Gereformeerde kerk Kaapstad verskyn: "Suster Boëseken, wat die oudste lidmaat is van ons gemeente. Haar eggenoot wat haar enkele jare gelede reeds ontval het, was (jare lank) die ywerige en getroue kassier van die gemeente, en het vir one veel beteken. Sy en haar dogter, dr. Anna Boëseken, woon nog altyd gelukkig saam. Suster Boëseken is 'n dogter van wyle prof. Hendrik de Cock, 'n bekende figuur uit die Nederlandse Kerkgeskiedenis. Sedert die stigting was suster Boëseken die bekwame presidente van die Gereformeerde Sustersvereniging in Kaapstad, totdat sy, weens haar hoë leeftyd, in 1945 vervang is deur mev. (ds.) P.J. Coetzee. Sy en haar intieme vriendin, suster Boersma, wie se jare ook reeds hoog klim, is vir ons nog altyd 'n besielende voorbeeld. Alleen die ernstigste moeilikhede verhoed dat hulle gereeld in die kerk is. Mag God hulle nog lank spaar, en hulle krag en gesondheid staande hou."




</doc>
<doc id="115279" url="https://af.wikipedia.org/wiki?curid=115279" title="Sanlam">
Sanlam

Die Suid-Afrikaanse Nasionale Lewens Assuransie Maatskappij (Sanlam) is 'n Suid-Afrikaanse finansiële dienstegroep met sy hoofkwartier in Kaapstad. Dit is op die Johannesburgse Effektebeurs en die Namibiese Aandelebeurs gelys. 

Dit is op 8 Junie 1918 as 'n lewensversekeringsmaatskappy gestig. Sanlam Groep het met verloop van tyd ontwikkel tot 'n gediversifiseerde finansiële dienstemaatskappy. Deur middel van sy besigheidseenhede - Sanlam Persoonlike Finansies, Sanlam Ontluikende markte, Sanlam Beleggings, Sanlam Korporatief en Santam - bied die groep finansiële oplossings vir individue asook institusionele kliënte oor alle marksegmente heen.



</doc>
<doc id="115280" url="https://af.wikipedia.org/wiki?curid=115280" title="Woestynvaders">
Woestynvaders

Die Woestynvaders was vroeë Christelike hermiete, askete en monnike wat in die 3de eeu hoofsaaklik in die Sketiese Woestyn van Egipte gewoon het. Die "Apophthegmata Patrum" is ’n versameling wyshede van sommige van hulle; dit is steeds in Engels in druk as "Sayings of the Desert Fathers". 

Die bekendste van die vaders was sint Antonius die Grote, wat in 270-271 n.C. na die woestyn getrek en bekend geword het as beide die vader en stigter van die woestynkloosterwese. Ten tyde van Antonius se dood in 356 n.C. het duisende monnike en nonne volgens sy voorbeeld in die woestyn gewoon – sy biograaf, Atanasius van Aleksandrië, het geskryf "die woestyn het ’n stad geword". Die Woestynvaders het ’n groot invloed op die ontwikkeling van die Christendom gehad.

Die kloostergemeenskappe wat in die woestyn uit die informele groepe hermiete ontstaan het, het die model geword vir die Christelike kloosterwese. Die Oosters-Ortodokse tradisie van Berg Athos en die Katolieke Reëls van Benediktus is albei sterk beïnvloed deur die tradisies wat in die woestyn ontstaan het. Die mense wat in die Middeleeue verantwoordelik was vir die herlewing van die kloosterwese het inspirasie en leiding in die woestyn gesoek.



</doc>
<doc id="115286" url="https://af.wikipedia.org/wiki?curid=115286" title="Antonius van Egipte">
Antonius van Egipte

Sint Antonius (Grieks: Ἀντώνιος, "Antonios"; Latyn: Antonius; omstreeks 251-356 n.C.) was ’n Christelike monnik van Egipte wat ná sy dood tot heilige verklaar is. Hy word van ander heiliges met dieselfde naam onderskei deur die name Antonius die Grote, Antonius van Egipte, Antonius die Ab, Antonius van die Woestyn en Antonius van Thebe. Vir sy belangrikheid onder die Woestynvaders en die Christelike kloosterwese is hy ook bekend as die Vader van Alle Monnike. Sy feesdag is op 17 Januarie in die Grieks-Ortodokse en die Rooms-Katolieke Kerk en op Tobi 22 op die Egiptiese kalender wat die Kopties-Ortodokse Kerk gebruik.

Sy biografie deur Atanasius van Alexandrië het gehelp om die idee van die Christelike kloosterwese te versprei, veral in Wes-Europa danksy die vertalings daarvan in Latyn. Hy word dikwels verkeerdelik beskou as die eerste Christelike monnik, maar soos sy biografie en ander geskrifte dit duidelik stel, was daar voor hom ander askete. Antonius het egter eerste in die wildernis gaan woon (omstreeks 270 n.C.) – ’n feit wat blykbaar tot sy bekendheid bygedra het. Verhale van hoe Antonius tydens sy verblyf in die woestyn bonatuurlike versoekings weerstaan het, het gelei tot die dikwels herhaalde tema van "die versoeking van sint Antonius" in die Westerse kuns en letterkunde.

Antonius word aangeroep in tye van besmetlike siektes, veral velaandoenings. In die verlede is die term "Sint Antoniusvuur" dikwels gebruik in verwysing na baie sulke siektes, soos kriebelsiekte, belroos en gordelroos.



</doc>
<doc id="115289" url="https://af.wikipedia.org/wiki?curid=115289" title="Canon PowerShot SX410 IS">
Canon PowerShot SX410 IS

Die Canon PowerShot SX410 IS is 'n digitale brugkamera wat deur Canon vrygestel is op 6 Februarie 2015. Dit het nog min aandag getrek en word hoofsaaklik deur die verbruiker-nutsmark gebruik.


</doc>
<doc id="115291" url="https://af.wikipedia.org/wiki?curid=115291" title="Konica Minolta Maxxum 5D">
Konica Minolta Maxxum 5D

Die Konica Minolta Maxxum 5D (sy Noord-Amerikaanse marknaam; Dynax 5D genoem in Europa/Hongkong en α-5 Digitale en α Sweet Digital in Japan; amptelik aangewys as DG-5D) is 'n digitale enkellensreflekskamera wat deur Konica Minolta bekendgestel is in 2005.

Die kamera het 'n sensor-verskuiwende beeldstabiliseringsfunksie by die Konica Minolta Maxxum 7D geërf.


</doc>
<doc id="115292" url="https://af.wikipedia.org/wiki?curid=115292" title="Kopties-Ortodokse Kerk">
Kopties-Ortodokse Kerk

Die Kopties-Ortodokse Kerk van Alexandrië is die grootste Christelike kerk in Egipte en Noordoos-Afrika.

Volgens tradisie is die kerk in die middel van die 1ste eeu (omstreeks 42 n.C.) gestig deur die apostel en evangelis Markus. Die hoof van die kerk en die aartsbisdom van Alexandrië is die "Patriarg van Alexandrië en die Heilige Aartsbisdom van Sint Markus", wat ook die titel "Koptiese pous" het. Die aartsbisdom van Alexandrië is net in naam; die Koptiese pous se setel is vandag in Kaïro.

Die Koptiese Kerk behoort tot die Oriëntaal-Ortodokse kerkgroep, wat afgestig het van die Oosters-Ortodokse en Rooms-Katolieke Kerk ná die Konsilie van Chalcedon in 451 n.C. omdat dit ’n ander siening gehad het van Christologie. Die presiese aard van die onmin wat tot die skeuring gelei het, is baie tegnies en het hoofsaaklik te doen met die natuur van Christus. Die kerk het sy wortels in Egipte, maar het ’n wêreldwye aanhang.



</doc>
<doc id="115296" url="https://af.wikipedia.org/wiki?curid=115296" title="Floraryk">
Floraryk

'n Floraryk is 'n "fito"geografiese indeling van die (land)oppervlak van die aarde. Dit beteken dat dié indeling net op die verspreiding van "plante" oor die planeet gebaseer is, en nie op die ("soö"geografiese) verspreiding van die fauna nie.

Gewoonlik word ses floraryke onderskei:

Die indeling na plante verskil van die soögeografiese indeling. Byvoorbeeld die plante van die ryk Holarctis het groot ooreenkomste in 'n baie groot gebied, maar die diere in Noord-Amerika is verskillend van dié in Asië en Europa. In 'n soögeografiese indeling word gewoonlik Holarctis verdeel in 'n Palearktiese- en Nearktiese gebied. Die omgekeerde situasie word in Suid-Afrika aangetref. Die plantewêreld van die Kaap verskil baie van die res van Afrika. Fitogegrafies spreek mens van die floraryk Capensis, maar die diere is baie minder verskillend.

Daar is nóg verskille. Byvoorbeeld eilande soos Nieu-Guinea en die eilande van die Stille Oseaan word fitogeografies by Paleotropis gereken, maar die WWF-indeling, wat 'n sintese van fito- en soögeografiese indelings is, reken dit by die Australasiatiese en Oseaniese ekosones. Die suide van Suid-Amerika en die Suideiland van Nieu-Seeland word gewoonlik by die floraryk Antarctis gereken, maar nie by die Antarktiese ekosone nie.

In die aarde se lang geskiedenis het floraryke verskil van die huidige en paleontoloë probeer om uit die fossiele gegewens en die kennis van die plaattektoniek die vroër omstandighede te herkonstrueer. Aan die begin van die Perm het byvoorbeeld 'n Gondwaniese, Euroamerikaanse, Angoraanse en Cathayse floraryk bestaan.


</doc>
<doc id="115297" url="https://af.wikipedia.org/wiki?curid=115297" title="Olympus C-150">
Olympus C-150

Die Olympus C-150 (ook bekend as D-390) is 'n intreevlak digitale kamera van Olympus.

Dit funsioneer as 'n standaard USB stoortoestel, en gebruik xD-Picture Cards as stoormedium.


</doc>
<doc id="115304" url="https://af.wikipedia.org/wiki?curid=115304" title="Lina Gugat">
Lina Gugat

Lina Gugat is ’n Afrikaanse digter.

Sy is nog op skool wanneer sy die boekhouding van ’n motorhawe in Walvisbaai in Namibië behartig ná standerd nege verlaat sy die skool, maar haar liefde vir syfers bly. Sy begin dan werk by ’n ouditfirma en studeer verder, wat haar toelaat om te matrikuleer en ’n sertifikaat in boekhouding te verwerf. In 1974 voltooi sy ook ’n joernalistieke kursus en in die tagtigerjare voltooi sy ’n tweejarige kursus van die Instituut vir Sakestudies, waarvoor sy in Februarie 1989 as die Instituut se beste student vir die vorige jaar aangewys word. Daarna skryf sy haar in vir ’n gevorderde kursus van die Instituut vir Geoktrooieerde Sekretarisse en Administrateurs. Sy werk by ’n versekeringsmaatskappy in Windhoek en word bevorder tot streekbestuurder. In Mei 1980 begin sy haar eie onderneming, Namtax (afkorting vir Namibian Tax), wat aan ondernemings en individue advies gee oor finansiële sake soos inkomstebelasting, boekhouding, versekering en beleggings. Die onderneming is so suksesvol dat sy takke open in Swakopmund, Karibib en Walvisbaai. In Maart 1989 wys die Instituut vir Sakestudies haar aan as die Afrikaanse Sakevrou van die maand. Sy is in 1986 getroud met die Duitser Willfried Gugat en hulle bly op Swakopmund.

Sy bundel haar gedigte oor Suidwes-Afrika (Namibië) in “"Kaleidoskoop"”.




</doc>
<doc id="115306" url="https://af.wikipedia.org/wiki?curid=115306" title="Henriëtta Gryffenberg">
Henriëtta Gryffenberg

Henriëtta Gryffenberg is ’n aktrise, televisie-aanbieder en skrywer van televisiereekse, waaronder “"Erfsondes"”, waarmee sy vele toekennings verwerf.

Henriëtta Gryffenberg is in Bordeaux in Johannesburg gebore as die middelste van vyf kinders van die Afrikaans onderwyser Ludwig Emil Gryffenberg en Maria Hendrika (Molly) Olwage, ’n tuisteskepper. Sy het drie jonger broers, Emile, Christiaan (Chris) en Cobus. Haar ma was voorheen getroud voordat sy met haar pa trou en uit hierdie eerste huwelik het Henriëtta ’n ouer halfsuster, Susann, wat later aan alkohol verslaaf raak en in 2005 aan ’n bloeiende maagseer oorlede is. Hierdie ervaring het ’n groot vormende invloed op haar lewe. Die gesin verhuis gereeld, sodat sy verskillende skole bywoon. Sy matrikuleer in 1981 met vier onderskeidings aan die Hoërskool Randburg. Na skool studeer sy vanaf 1982 aan die Universiteit van Pretoria waar sy in 1984 ’n B.A.-graad in Drama verwerf en in 1985 ’n Hoër Onderwysdiploma. Aanvanklik kry sy nie werk as aktrise nie en sy gee dan onderwys in Afrikaans en drama by Dawnview High School in Primrose in Germiston. Dan kry sy ’n pos as produksiesekretaresse op “"Goeiemôre Suid-Afrika"” by die Suid-Afrikaanse Uitsaaikorporasie, vanwaar sy begin met oorklanking en later ook rolle in televisiedramas losslaan. Sy raak bekend as aktrise wat in verskeie televisiereekse (onder andere “"Sonkring I en II"”, “"The Game"”, “"Africa PI"”, “"Wenners"”, “"Samaritaan"” en “"Suburban bliss"”) optree en op die verhoog is sy te sien in opvoerings van onder andere “"The parrot woman"”, “"Antjie Somers"”, “"Taraboemdery"” en “"Briewe aan ’n rooi dak"”. Vir dertien jaar is sy ook aanbieder by M-Net. In hierdie tyd bly sy aanvanklik in haar huis in Greymont in Johannesburg. Na haar huwelik met die Oostenrykse sakeman Robert Plattner, waaruit twee seuns (Emile en Benjamin) gebore word, fokus sy meer op skryfwerk en om as vervaardiger op te tree en bedryf die teaterkafee Tates by die Randburgse Waterfront totdat dit moet sluit. Periodiek tree sy steeds as aktrise op, veral by kunstefeeste, onder andere in “"Desnieteenstaande"” van Jeanne Goosen, “"Wolke"” van Harry Kalmer en “"Gepiekel"” van Schalk Schoombie. Van tyd tot tyd tree sy ook steeds op in televisiereekse soos “"Dit wat stom is"” en “"Thysnywerheid"”. Sy is lid van die South African Scriptwriters Association (SASWA) en dien vir ’n ruk as voorsitter. In November 2012 word sy by KykNet aangestel as toesighoudende vervaardiger van drama, sepies en rolprente. Sy skryf in 2013 by die Film and Video Foundation in vir ’n meestersklas in Beyond Structure, wat die nuanses en verwikkeldhede van dramatiese struktuur bestudeer. In haar lewe het sy twee heupvervangings nadat sy met ’n heupdefek gebore is, terwyl sy tydens ’n ski-vakansie ook haar rug sleg breek. Al hierdie terugslae oorkom sy egter en lei steeds ’n aktiewe lewe. Die gesin bly in Sandton en besit ook ’n strandhuis in Umdloti aan die Noordkus van KwaZulu-Natal.

In 1990 maak sy haar debuut as dramaturg wanneer “"Daar’s ’n kind in my kop"” (wat sy saam met Anne-Ghrett Erasmus skryf) by die Kampustoneelfees opgevoer word. Hierin hou drie vriendinne in die Paasnaweek ’n reünie in Hermanus, waar allerhande ontboeseminge gemaak word. Die kabaret “"Swartskaap"” is in 2003 ’n wenner in die Aardklop/SABC2 teksontwikkelingskompetisie, waarna sy die teks verder ontwikkel onder leiding van Annie Basson. Hierdie kabaret verower in 2004 die AngloGold Ashanti Smeltkroes-prys by Aardklop as die beste nuwe Afrikaanse verhoogteks en in 2005 ’n Kanna vir beste prestasie in musiekteater op die Klein Karoo Nasionale Kunstefees. Dit word ook opgeneem vir televisie en op 2 uitgesaai. Dit handel oor Pappa Basson wat in sy kelder probeer om die perfekte politikus te skep, met die kop van ’n filosoof, hart van ’n kryger en kroonjuwele van ’n Zoeloeprins. Wanneer die eksperiment skeefloop omdat die man nie so swart is as wat hy moes gewees het nie, word hy gedwing om met nuwe oë na die mense rondom hom te kyk. Die komedie “"Hotel Hel"” debuteer by die Aardklop Kunstefees van 2009 in Potchefstroom. Die portier Goodness se pad kruis aan die vooraand van die Wêreldbeker-sokkertoernooi met dié van Karel Koekemoer, ’n Boerseun wat na Amerika geëmigreer het. Karel is bly oor sy besluit, want niks loop reg in sy geboorteland nie, met die vakbonde wat ook nog inmeng. Goodness en Karel kry egter deur (hoogs onwaarskynlike maar prettige) gebeure ’n smaak van die ander een se medisyne wanneer Goodness sy vuvuzela vir ’n driehoekie moet ruil en ’n lesing oor klassieke musiek moet deursit, terwyl Karel noodgedwonge deel moet word van Afrika se sokkerpret. Sy skryf ook verskeie ander ongepubliseerde verhoogdramas, soos “"Dis nie my baby"” (oor ’n vrou wat swanger raak in ’n tronk) en “"Die verlore gebod"”. Vir ’n tyd is sy skrywer vir die televisiedramareekse “"7de Laan"” (tot einde 2003), “"Generations"” en “"Fishy Fêshuns"”. Hierdie is goeie voorbereiding vir haar eie reeks,“"Erfsondes"”, wat op 2 vertoon word. Hierdie reeks is so gewild dat verskeie opvolgreekse daarvan gemaak word. Die sentrale tema van die verhaal word deur die titel aangedui, naamlik dat die sondes van die verlede mense inhaal en dan dikwels ’n dramatiese en vernietigende impak op hulle lewens het. Die episodes bevat losstaande verhale, met ’n deurlopende storielyn wat wentel om die lewens van drie gesinne, met die hoofkarakter die weeskind Kate. In 2010 verower “"Erfsondes"” ’n ATKVeertjie-toekenning as beste dramareeks en word ook bekroon met die toekennings vir beste teks, beste akteur, beste aktrise en beste regisseur. Die beoordelaars meen die draaiboek is veral treffend danksy die spanningslyn, goed gedefinieerde karakters en dialoog wat heerlik vloei. Die Suid-Afrikaanse rolprent- en televisie toekennings (Safta-toekennings) word in 2011 aan die reeks toegeken vir die kategorieë beste draaiboekskrywer en beste drama, nadat dit ook in vyf ander kategorieë genomineer was. In 2011 en 2012 verower dit weer die ATKVeertjie as beste draaiboek vir ’n dramareeks en in 2011 ook die toekenning as beste regisseur. In 2012 wen sy weer die ATKVeertjie as beste draaiboekskrywer, terwyl “"Erfsondes"” terselfdertyd aangewys word as die beste Afrikaanse dramareeks. Vanaf 2014 is sy die hoofskrywer van die televisiereeks “"High Rollers"”, wat oor die senders van SABC3 gebeeldsend word. Hierdie reeks het die glanswêreld van dobbel as agtergrond, met die familie-intriges en die voortdurende gevegte vir beheer van die casino’s wat sorg vir opwinding en spanning.




</doc>
<doc id="115307" url="https://af.wikipedia.org/wiki?curid=115307" title="Mamaliga">
Mamaliga

Mămăligă (Oekraïens. "Мамалига", ook "Кулеша"; Russies. "Мамалыга" (кукурузная каша "mieliepap"); Pools. "Mamałyga"; Hongaars. "Puliszka", "mieliepap") is 'n uit mieliemeel gemaakte soliede pap, wat soortgelyk is aan die Italiaanse Polenta. In Roemenië, Moldawië en ander dele van die Balkan en in die Kaukasus is die gereg 'n integrale deel van die plaaslike kulinêre-tradisie. In Roemenië is dit selfs 'n nasionale gereg.

'n Soortgelyke gereg kom in Oostenryk voor en staan bekend as Türkenstertz.

Die voorbereiding van mieliepap is 'n ou en wydverspreide tradisie in Europa. Voordat mieliepap 'n veelsydige bygereg of hoofgereg geword het, was dit 'n stapelvoedsel onder die armer dele van die bevolking. Styfgekookte Mămăliga is dikwels gebruik as 'n plaasvervanger vir brood.

Die toebereiding van Mămăligă is eenvoudig: Geel-mieliemeel (Roemeens.: "mălai") word in 'n groot kastrol met soutwater gekook. Die pap moet baie geroer word om aanbrand of klompe te verhinder. In Roemenië word Mamaliga gewoonlik in 'n gietyster pot gekook, die sogenaamde ceaun. Vir die roer word tradisioneel 'n "spesiale" stuk gereedskap gebruik: Na Kersfees, word die boonste vyf takke van die ou kersboom afgesny en as roerinstrument gebruik. Die gaargemaakte Mămăligă word tradisioneel met 'n stuk garing in skyfies gesny.

Mămăligă word dikwels as bykos vir vleis- of groente-geregte geëet, soos byvoorbeeld goulash (Roemeens.: "tocană") of bredie (Roemeens.: "ghiveci").

Die Duitsers in Roemenië het vroeër dikwels oor die koskultuur van die Roemene gespot met die spreuk  ""mămăliga din mălai" (mămăliga uit mielies) frisst die ganze Walachei (Mamaliga uit mielies vreet die hele Walachie)""". Mămăligă is vandag egter ook deel van die tradisionele geregte van die oorblywende Roemeens-Duitse bevolking. Die Saksers noem dit "Palukes", en die Landler noem dit "Paluks", beide woorde is afgelei van die Hongaarse naam Puliszka. Soms word ook nog die naam "Kukurzbrei" gebruik.

'n Gewilde vorm van Mamaliga, is die met skaapskaas oorgebackte ""mămăligă cu brânză" (Mamaliga met kaas)". Hierdie soort Mamaliga noem die Saksers "Käspalukes (Kaaspalukes)". Hierdie gereg woord meestal met room bedien (Roemeens.: smântână, vgl. Russ. сметана, Tjeggies. smetana , Duits Schmand).

Hierdie soort Mamaliga word ook as bykos tot ander Roemeense geregte bedien.

Vir Ontbyt en aandete word Mămăligă gewoonlik net met melk (Roemeens.: "lapte") geëet. Hierdie is 'n tipiese gereg vir kinders, wat egter ook graag deur volwassenes geëet word. Onder die Saksers was die Palukes met melk ook  'n gewilde gereg. In Restaurante word hierdie soort mamaliga egter selde aangebied.

'n Spesiale soort van Mamaliga is die sogenaamde Cocoloși of "Bulz" . Die gaar Mămăligă word in balletjies gerol en met kaas gevul. Daarna word die balletjies op oop kole gebraai. Hierdie gereg is afkomstig van die kultuur van die veeherders (Roemeens.: "ciobani"), wat met hulle veetroppe dikwels ver van die naaste dorp kamp moes opslaan en hul etes self in die veld moes toeberei.

Die woord Mămăligă, het in Roemeens oorspronklik na 'n hawerpap verwys. In die 17de eeu is die mielie (oorspronklik uit Amerika) as graan ingevoer. Soos die belangrikheid van mielies toegeneem het, is die hawerpap vervang met mieliepap en verwys die woord mamaliga nou slegs na mieliepap..

Volgens die legende, het Mămăligă stapelvoedsel van die Roemene geword omdat in die tyd van die Ottomaanse Ryk 'n groot gedeelde van die koringoes as belasting aan die Turke betaal moes word. In teenstelling hiermee was die mielieoes nie onderworpe aan belasting nie.


</doc>
<doc id="115308" url="https://af.wikipedia.org/wiki?curid=115308" title="Wilhelm Grütter">
Wilhelm Grütter

Wilhelm Grütter (*3 Februarie 1936, Kingwilliamstown – †13 Junie 2001, Kaapstad) was ’n Afrikaanse joernalis, uitgewer en skrywer. Hy was getroud met die skrywer Petra Müller.

Johannes Adolf Wilhelm Grütter is op 3 Februarie 1936 op Kingwilliamstown in die Kaapprovinsie gebore as die seun van Duitse immigrante. Hy matrikuleer in 1952 aan die Hoërskool Pietersburg en behaal onderskeidings in Engels en Duits.

Hierna studeer hy vanaf 1954 verder aan die Universiteit van Stellenbosch, waar hy in 1956 die B.A.-graad behaal met Engels en Duits as hoofvakke. Op universiteit is hy kunsredakteur van "Die Matie", tipografiese redakteur van "Prisma" en sekretaris en stigterslid van die universiteit se skaakklub.

Na afloop van sy studies werk hy vanaf Januarie 1957 as verslaggewer by die Kaapstadse middagkoerant, "The Cape Argus". In Maart 1958 tree hy tot die reklamewese toe en word tweetalige kopieskrywer by Central Advertising Limited, waarna hy in Februarie 1961 ’n soortgelyke betrekking aanvaar by J. Walter Thompson en in Januarie 1963 by Van Zijl en Robinson. In Februarie 1964 sluit hy by die Kaapse Raad vir Uitvoerende Kunste (KRUIK) aan as bestuurder van die skakelafdeling, maar bedank na vyf maande en keer weer terug na sy vorige posisie in reklame. Vanaf Mei 1966 is hy vryskutjoernalis wat gereeld resensies skryf vir "Cape Times" en hy doen ook fotografie en vertaalwerk. Oor die jare lewer hy artikels en rubrieke vir verskeie koerante soos "Dagbreek en Sondagnuus" en "The Cape Argus" en behartig ook vele radioprogramme, waaronder "Arts review", "Bookshelf", "Kunskroniek", "In die voorportaal" en "Skrywers en boeke".

Hy sluit in Maart 1969 as uitvoerende mededirekteur aan by Tony Williams-Short and Company, ’n openbare betrekkinge konsultantfirma, en hy is vanaf Oktober 1974 tot Junie 1979 besturende direkteur van hierdie firma. Vanaf Julie 1979 is hy weer ’n vryskut, terwyl hy ook stigter-direkteur is van Reijger Uitgewers sedert die stigting daarvan in 1970. Waarskynlik die belangrikste letterkundige publikasie wat by hierdie uitgewery verskyn is Wilma Stockenström se debuut digbundel "Vir die bysiende leser". In hierdie tyd behartig hy ’n wynrubriek vir "Die Burger" en word weer voltydse lid van die kunsredaksie as rubriekskrywer en boekeredakteur in 1992, waarna hy in 1996 kunsredakteur van hierdie koerant word. Die tydskrif "South African Philatelist" staan ook vanaf 1989 onder sy redaksie. Hy is in 1958 getroud met die digter en skrywer Petra Müller en hulle het drie seuns, Anton, Herman en Philip. Sy vele belangstellings sluit seiljagvaart in en hy is in 1973 ’n bemanningslid van die seilboot Jakaranda wat aan die eerste Om die Wêreld-wedvaart deelneem.

Hy het ’n besondere belangstelling in filatelie en is ’n lid van die Afrikaanse en ook die Stellenbosse Filateliese Vereniging, terwyl hy Suid-Afrika verteenwoordig in die Fédèration Internationale de Philatélie. In 1975 kry hy die AFV-medalje vir die beste Afrikaanse artikel in die "South African Philatelist" en sy seëlversameling kry ook ’n toekenning vir sy uitstalling daarvan by Vrijstaat ’81, waarna dit tot vier kere na mekaar vermeilmedaljes (vergulde silwer) wen by internasionale filatelie-uitstallings. In Suid-Afrika kry sy versamelings ’n paar kere goue bekronings en sy Kaapse seeposkantoor versameling word in 1985 bekroon met die gesogte FAK-trofee vir die beste in Afrikaans bygeskrewe versameling. In 1994 word hy tydens ’n geheime stemming van die Filateliese Federasie verkies tot die ererol van Uitgelese Filateliste van Suider-Afrika.

Op 13 Junie 2001 is hy in Kaapstad aan lewerkanker oorlede.

Vir KRUIK en TRUK vertaal hy vir opvoering verskeie dramas uit veral Duits en Engels in Afrikaans, waaronder "Maria Stuart" van Friedrich Schiller en "Die vader" van August Strindberg. Sy vertalings van "Die gebreekte kruik" van Heinrich von Kleist, "The imaginary invalid, or, The hypochondriac" van Molière, "The love potion" van Frank Wedekind en "Maria Stuart" van Friedrich Schiller word deur Dalro gepubliseer.

Hy doen ook vertalings van fiksie en nie-fiksie boeke vir uitgewers soos Human & Rousseau, Tafelberg, John Malherbe, Oxford University Press en Jonathan Ball. Hierdie vertalings sluit in "Griek soek vrou" van Friedrich Dürrenmatt, "Half doepa" van Edward Eagar en "Nie van kaviaar alleen" van Johannes Mario Simmel. Vir die Suid-Afrikaanse Uitsaaikorporasie vertaal en verwerk hy ook verskeie radiodramas.

Sy eie komedie "Die eerste oogopslag" word deur Ken Swart opgeneem in sy versamelbundel "Die beskermengel en ander eenbedrywe". Hierdie drama is die eerste keer in Junie 1957 in Stellenbosch opgevoer. ’n Groep verveelde mense beland op ’n verlate systasie en die stuk spot fyn met hulle en hulle menslike gebreke, terwyl die gebrekkige spoorwegdiens ook onder skoot kom.

Sy belangstelling in seiljagvaart lei tot vele publikasies, insluitende "Rio ‘71" (’n verslag van die eerste Kaap na Rio wedvaart, wat hy saam met Gerhard Last skryf) en "A name among seafaring men" (’n geskiedenis van die Suid-Afrika Handelsvloot se opleidingskip Generaal Botha in opdrag van die Suid-Afrikaanse Vlootakademie – ook in Afrikaans as "’n Naam wat seevaarders eer"), terwyl hy Afrikaanse seiljagterminologie verskaf vir die publikasie "Seemansterme vir die Seilsport".

Saam met professor D.J. van Zyl skryf hy "The story of South Africa" (ook in Afrikaans as "Die verhaal van Suid-Afrika"), die geskiedenis van die land van die tyd toe die eerste seiljagvaarders rondom die kus gevaar het. Hy is medewerker aan die boek "Early Johannesburg, its buildings and its people", waarvoor hy saam met G-M van der Waal teks skryf vir tekeninge deur Hannes Meiring. Vir die boek "Paradise of the world" skryf hy teks vir foto’s van Chris Jansen.

Hy skryf in opdrag van die Kaapse Raad vir Uitvoerende Kunste (KRUIK) in die tagtigerjare ’n geskiedenis van KRUIK, maar sy manuskrip is te krities na die administrasie se sin en dit word dus nooit gepubliseer nie. Die manuskrip word gehou by die Sentrum vir Teater- en Opvoeringstudies in Stellenbosch

Werke wat uit sy pen verskyn sluit in:





</doc>
<doc id="115309" url="https://af.wikipedia.org/wiki?curid=115309" title="Erns Grundling">
Erns Grundling

Erns Grundling is ’n Afrikaanse joernalis en digter.

Erns Grundling is op 12 November 1979 op Uitenhage gebore, waar hy in 1997 aan die Hoërskool Brandwag matrikuleer. Hy studeer verder aan die Universiteit van Port Elizabeth waar hy ’n B.Phil.-graad verwerf en die stigter en voorsitter is van Kapi'taal, die Afrikaanse studentevereniging. Hy behaal ook ’n B.Phil. Honneurs-graad in Joernalistiek aan die Universiteit van Stellenbosch. Daarna is hy kunsredakteur by "Die Burger" in Kaapstad en inhoudsbestuurder by die aanlyntydskrif LitNet, terwyl hy as vryskut vir verskeie koerante en tydskrifte werk. Hierna word hy artikelredakteur by "Insig" en dan ’n senior joernalis by "Huisgenoot", waarna hy in 2008 by die reistydskrif "Weg" aansluit as senior joernalis. Saam met Toast Coetzer is hy mederedakteur van die tydskrif "Ons Klyntji". Vir sy artikels in "Insig word hy in 2006 met ŉ" Mondi-toekenning (vir “"Kent gij dat volk?"” oor ’n regse jeug oorlewingskamp georganiseer deur die Volksbrandweg in die Waterberg) en in 2007 met ’n Pica-toekenning (vir “"Matjiesfontein se droomdraers"”) bekroon as artikelskrywer van die jaar. Hy wen in 2009 ’n ATKV-Mediaveertjie vir ’n artikel oor Leonard Cohen wat in "By" verskyn het. In 2010 verower hy ’n ATKV Mediaveertjie vir In-diepte artikels/Ondersoekende joernalistiek vir sy artikel “"Rietbron beur boontoe"”, asook ’n ATKV Mediaveertjie vir Beste leefstyl-storie vir “"Dis ’n lekker ou skip"”, wat beide in "Weg" verskyn het. Hy word in 2013 weer met ’n ATKV-mediaveertjie bekroon vir beste leefstylstorie vir ’n artikel in "By". Hy skryf in vir ’n Meestersgraad in Kreatiewe Afrikaanse Skryfkunde aan die Universiteit van Stellenbosch. Saam met Danie Marais, Clive E. Smith en Toast Coetzer is hy ’n aanbieder van "The Unhappy Hour", ’n musiekprogram Sondagaande op Bush Radio 89. Hy is ook ’n talentvolle musikus en saam met sy rockorkes Saamrou wen hy in 2002 die "Rooi Rose" se Jol&Jam-sangkompetisie in die Neelsie op Stellenbosch. By geleentheid lees hy van sy gedigte voor by Versindaba.

Hy publiseer sy gedigte in onder meer die tydskrif "Karapaks" en van sy gedigte word opgeneem in “"Nuwe stemme 3"”, “"Groot verseboek"” en “"As die son kom oogknip"”. Hy lewer ook ’n bydrae tot “"Pomp"” en die versamelbundel “"As almal ver is"”, waarin Suid-Afrikaners uit die vreemde huis toe skryf. Hierin skryf hy oor sy ervaring met die uitklim van die berg Kilimanjaro. Sy kortverhaal “"Die krieketkolf"” word opgeneem in die versamelbundel “"Sweef en ander verhale"”, “"Ek en my hond op ’n Maandagoggend"” in “"Blou Maandag"” en sy essay “"Hallelujah, meester Cohen... - Die wysheid van ’n hofnar"” in “"By se bedkassieboek"”. Saam met Thomas Mollett en Etienne van Heerden stel hy die boek “"Die omstrede God"” saam uit bydraes tot die LitNet debat deur nie-gelowiges, ateïste, agnostici en gelowiges.




</doc>
<doc id="115310" url="https://af.wikipedia.org/wiki?curid=115310" title="Lisa Hall">
Lisa Hall

Lisa Hall is ’n aktrise en dramaturg.

Lisa Hall is gebore van Engelse ouers wat albei van die Karoo kom, maar baie van haar skryfwerk is in Afrikaans. Sy studeer vanaf 1986 aan die Universiteit van Kaapstad, waar sy in 1989 'n tweetalige Diploma in Drama verwerf. In hierdie tyd is sy aktief betrokke in alle fasette van die drama en speel onder andere in 1987 in ’n opvoering getiteld “"Dubbelspel"” (Eugène Ionesco  se “"Die kaalkop prima donna"” en Robert Anderson se “"Ek is Herman"”). In 1988 kry sy haar eerste benoeming vir ’n Fleur du Cap-toneelprys as belowendste student en die volgende jaar word sy weereens vir hierdie toekenning benoem. Sy tree in 1988 ook op in die dansproduksie “"Footage"”, waarvan sy ’n deel self choreografeer. Aan die begin van 1990 verhuis sy na Johannesburg en word beroepsaktrise. Hier trek sy aandag met die solo-opvoering “"I can’t wait to tie you to the sofa"”, terwyl sy ook regisseur is van die opvoering van haar eie drama “"A far cry from home"”. ’n Ander drama uit haar pen is “"Die hoenderhok ‘war’"” en sy is mede-regisseur van die opvoering daarvan. Ander verhoogoptredes sluit in rolle in opvoerings van “"I am Herbert"” en “"Lysistrata"”. Wanneer die aanvraag na haar dienste vir dramas ietwat opdroog, verdien sy geld deur die skryf van kopie vir advertensies.

Haar eerste skryfsukses is in 1986, toe sy as eerstejaar student naaswenner is van ’n kortverhaalwedstryd in "Fair Lady". Haar drama “"Klaaglied vir ’n kunstenaar"” word in 1988 op Kampustoneel, die Universiteit van Kaapstad Kleinteater en die Grahamstadse Kunstefees opgevoer. Hierin beeld sy ’n tiener se traumatiese verlies van onskuld op ’n oorspronklike manier uit en maak effektief gebruik van ritueel. Dit is ook ’n gewaagde uitbeelding van homoseksualiteit in ’n tyd toe hierdie tema nog nie oopgeskryf is nie. “"Die hoenderhok ‘war’"” debuteer in 1990 in Johannesburg en word by Kampustoneel opgevoer deur die Universiteit van Kaapstad. Hierdie satire bied ’n nuwe perspektief op ’n holrug geryde tema, waar ’n Boere-ouma en vier “kinders” hul vesting en Afrikaner-waardes teen die bedreiging van die nuwe Suid-Afrika verdedig.

Sy skryf ook verskeie Engelse dramas. In 1989 word die eenbedryf “"Solo in tandem"” by die Grahamstadse Kunstefees opgevoer en “"A far cry from home"” debuteer in 1990 in Johannesburg. “"Wild lives"” is in 1991 die Kaapse streekwenner van die jaarlikse SAKRUK-toekennings. Die drama speel af in die bosveld, waar die beskawing se gewoontes en obsessies ontuis is en die natuurwette oorheers. Hierdie kwessies en hulle inherente konflikte word in die drama ondersoek.

In 1991 wen sy Tafelberg-Uitgewers en Sanlam se Jong Stemme-kompetisie vir skrywers tussen 18 en 25 jaar met ’n kortverhaal “"God forgot"”, nadat sy in 1990 ’n finalis in hierdie kompetisie was met ’n Afrikaanse skets.




</doc>
<doc id="115318" url="https://af.wikipedia.org/wiki?curid=115318" title="P.G. Hendriks">
P.G. Hendriks

P.G. Hendriks (*19 September 1920, Waterberg – † 18 April 1997, Pretoria) was die skuilnaam van Pieter Pistorius, bekroonde Afrikaanse skrywer en professor in Sosiopedagogiek aan die Universiteit van Wes-Kaapland. Hy debuteer in die 1950's onder die skuilnaam T.A. Harmse waarna hy die skuilnaam P.G. Hendriks gebruik vir die skryf van sy romans. Gedurende sy loopbaan verwerf hy bekendheid as 'n skrywer van fiksie met 'n historiese aanslag. Hy skryf onder meer verhale wat in die Bybelse en ou-Kaapse tydperke afspeel, maar hy publiseer ook moderne fiksieverhale en selfs liefdes- en jeugverhale. Onder sy eie naam verskyn daar nie-fiksie werk.

Pieter Pistorius (wat onder die skuilnaam P.G. Hendriks skryf) is op 19 September 1920 op die plaas Rhenosterpoort 402 in die distrik Waterberg gebore. Hy is die enigste seun uit ’n gesin van drie kinders. Sy vader, Pieter Georg Hendrik Pistorius, was hier hoof van ’n plaasskooltjie en sy moeder was Catarina Elena Gildenhuys. Sy susters was Ella Maria Aletta en Anna Susanna. Hy matrikuleer aan die Hoërskool Pietersburg en word as onderwyser opgelei aan die Pretoria Normaalkollege en die Universiteit van Pretoria.

Vir lank hou hy skool in Johannesburg en Nylstroom en studeer in hierdie tyd deeltyds verder aan die Universiteit van die Witwatersrand, waar hy die B.A. Honneurs-graad in Afrikaans onder leiding van C.M. van den Heever verwerf. Hy onderneem ook nagraadse studies in die opvoedkunde aan die Universiteit van Pretoria, waar hy in 1964 die M.Ed.-graad verwerf met ’n verhandeling oor "Die pedagogiese momente in die antropologie van Martin Buber". Aan die Potchefstroomse Universiteit vir Christelike Hoër Onderwys verwerf hy in 1967 die D.Ed.-graad met ’n proefskrif oor "Die implikasies van die antropologie van Hellas, Israel en die vroeë Christendom vir die moderne opvoedkundige denke". Later word hy hoof van die departement van opvoedkunde aan die Potchefstroomse Onderwyskollege. Vanaf 1970 tot met sy aftrede in 1981 is hy professor in Sosiopedagogiek aan die Universiteit van Wes-Kaapland. Hier lewer hy in 1970 sy intreerede onder die titel "Die Plek en funksie van sosiopedagogiek in onderwysersopleiding aan die Universiteit van Wes-Kaapland".

Hy is getroud met Johanna Petronella Botha en die egpaar het drie seuns, Pieter, Lourens Rasmus en Petrus Christiaan (Chris). Hulle woon in Bellville in die Kaap, maar verhuis ná sy aftrede na Pretoria, terwyl hy ook deeltyds op die familieplaas Rhenosterpoort 402 boer.

Hy is op 18 April 1997 in Pretoria aan ’n aneurisme oorlede.

In 1954 begin hy fiksie skryf, meestal kortverhale onder die skuilnaam T.A. Harmse, wat in tydskrifte soos "Sarie", "Brandwag" en "Naweekpos" verskyn. Vir sy romans gebruik hy die skuilnaam P.G. Hendriks, wat afgelei is van sy pa se voorname. In sy werke maak hy meermale van historiese boustof gebruik.

"Werktuig van Adonai" neem die profeet Jona as hoofkarakter en vertel in romanvorm die verhaal van sy lewe, terwyl daar ook buite die Bybel beweeg word om redes te verskaf vir sy aanvanklike weiering van God se bevel om die mense van Ninevé te evangeliseer. In die proses van Jona se opstand teen God en sy belewenisse, leer hy verskeie lesse en kom hy tot diep insigte, sodat die roman in wese ’n opvoedingsroman is. Deur hierdie insigte verander Jona se opstand in vrede en berusting. Adonai is ’n Hebreeuse aanduiding vir God om die uitspreek van die verbode naam Jahwe te vermy.

"ŉ" "Koning vir die volk" is ’n roman oor Saul, die eerste koning van Israel. Die uiterlike gebeure sowel as die redes wat individue en groepe motiveer tot aksie word weergegee. Die skrywer slaag daarin om lewensgroot en sielkundig goed gemotiveerde karakters te skep uit hierdie oorbekende historiese gegewe. Deur die stryd tussen Saul en Samuel word in werklikheid die stryd tussen kerk en staat beskryf. Hierdie boek word in 1989 benoem vir die ATKV-Prosaprys.

"ŉ" "Tyd vir oorlog en ’n tyd om lief te hê" behandel die tyd van keiser Nero van Rome, die eerste Christene, die vernietiging van Jerusalem en die massa selfmoord van die Jode op Masada. Die sentrale figuur is die jong Romein Marco Bruno, wat vir die eerste keer met die waardes en liefde van die Christene gekonfronteer word.

"Anna Rodolphus" behandel weer die lewe aan die Kaap reg aan die begin van die Hollandse nedersetting na aanleiding van ’n kort aantekening in Van Riebeeck se dagregister. Hierdie aantekening meld dat Anna Rodolphus in Januarie 1660 in die Kaap oorlede is aan buikloop, slegs ’n week voordat sy met die burger Gysbert Arensz van Bommel sou trou. Die verhaal begin egter in Nederland, waar Anna na die dood van haar ouers as elfjarige in ’n weeshuis geplaas word. Op sestien ontsnap sy uit die weeshuis en vermom as ’n soldaat kry sy werk op ’n skip. Op die skip ontmoet sy haar toekomstige verloofde. By die Kaap aangekom, wag nuwe uitdagings egter op haar.

In "Wie ’n vrou vind" doen drie studentestappers, ’n man en twee meisies, by ’n bejaarde skrywer aan wie se werk vir hulle voorgeskryf is. Na hulle vertrek skryf hy na aanleiding van argeologiese opgrawings die liefdesgeskiedenis van die vrou Lea en haar man Simeon, wat saam met hulle seun Josua in 70 n.C. omkom by Masada, die laaste vesting van ’n groep Joodse Selote wat die Romeinse Ryk teengestaan het. Daarna, ook na aanleiding van opgrawings, beskryf hy die lewe van Lepidina, haar kinderlose huwelik met die Romeinse prefek Ceriatis en haar gevoel vir die ouer vrou Severa teen die agtergrond van die Romeinse verowering van Brittanje. Hierdie storie het nie ’n logiese einde nie en hy roep die drie studente in sy verbeelding op om saam te besin oor moontlike eindes. So word op besondere wyse ’n interaksie tussen werklikheid, verbeelding, fiksie en geskiedenis geskep.Die Bosveld en veral die Waterberge en die leefwyse en gewoontes van die mense daar vind neerslag in ’n groot aantal boeke.

"ŉ" "Spyker vir Slypsteenkop" is jeugherinneringe, waar die verteller Boet aan sy drie seuns, Pieter, Loutjie en Chris, staaltjies vertel oor sy eie kinderdae op die bosveldplaas Slypsteenkop. Die natuur, gebeure en ander besonderhede oor die verlede word noukeurig weergegee, sodat die boek ook waarde het as optekening van dinge wat verby gegaan het. Die verhaal strek vanaf die tyd toe die vader as plaasskoolonderwyser daardie stuk grond gekoop het, totdat die ouers dood is en die susters met hul mans die grond besit het. Hierdie boek word reeds voor publikasie in 1973 bekroon met die Jochem van Bruggen-prys vir Prosa van die Departement van Nasionale Opvoeding.

In "’n Soort bevryding" keer Hendriks terug na die platteland en sy herinneringe aan sy onderwysjare. Die hoofkarakter Dawid Nolte gaan as lid van ’n aflospersoneel na die plattelandse dorp Uitsig waar hy in ’n jaar meer as net die normale wedervaringe van ’n plattelandse onderwyser ondervind. Dawid vind dat sy intieme interaksie met sy leerlinge en die mense op die dorp ’n baie groter invloed het op sy mensvorming as wat hy ooit sou gedink het. Hy verloor baie van sy eiemagtigheid en besef dat hy nie werklik in beheer is van wat met hom gebeur nie. Sy droom van ’n digbundel gooi hy een nag weg, want om te besef dat jy nie werklik talent het nie, is ook ’n talent, ’n soort bevryding. Hy leer dat jy gelei word na plekke en mense wat jy bedoel is om te ken, sodat jy die persoon kan word wat jy bedoel is om te wees. Om dit te glo en daarop te vertrou, is die grootste bevryding. Die boek word gekenmerk deur die humoristiese weergawe van die karakters en gebeure, beskryf in keurige taal.

"Roep van die Tsetlo" se titel is na aanleiding van die tsetlo of heuningvoëltjie. As jy agter hom aanstap, lei hy jou na ’n heuningnes wat jy anders waarskynlik nie sou gekry het nie, of hy lei jou na gevaar – daar is nie ’n manier om vooraf te weet nie. Die weduwee Drieka Eksteen begin saam met haar seun Faan ’n nuwe lewe wanneer sy trou met Naas Prinsloo wat met sy dogter Janet op Drieka se plaas Samekoms in die Waterberge in die Bosveld kom woon. Die sterfwoorde van sy nuwe pa, Naas Prinsloo, is aan Faan om vir hom te sê dat hy net moet luister na die roep van die tsetlo in hom. So leer Faan om na sy talent te luister en nie maar net moet boer omdat dit verwag word nie.

"ŉ" "Geboorte en ’n Opstand" is ’n vervolg op "Roep van die tsetlo", met al die bekende karakters van daardie boek. Die verhaal begin met die geboorte van ’n kalf op die plaas Samekoms in die Noord-Transvaalse platteland. Drieka Prinsloo se seun Faan moet hom eers met baie dinge versoen en die depressie en droogte van die dertigerjare, die oorlogsjare en die opstand van die Ossewa-Brandwag deurmaak voordat ’n ware samekoms gestalte kan kry. Ander karakters van "Roep van die tsetlo" maak ook weer hulle verskyning, soos die boerefilosoof oom Koot, die dieresielkundige Gert Pypers, die wilddief Harm Jansen, die mampoerstoker Gert Ketel en tant Kiet van die poskantoor. Die wyse waarop Drieka en haar gesin en vriende terugslae te bowe kom en in opregtheid voortgaan, beklemtoon die belangrikheid van eenvoudige, aardse waardes.

"’n Monument vir Elias Hardehand" teken die verhale van ’n baasverteller uit die Bosveld op. Uit los vertellings slaag die skrywer daarin om ’n hegte eenheid op te bou wat beide Elias Hardehand en die mense wat hom onthou karakteriseer. By oom Elias se begrafnis besluit ’n aantal mense wie se lewens hy verryk het, om vir hom ’n monument in die vorm van ’n boek met vertellings oor sy lewe uit te gee. Ernst Koelman, wat vroeër vir oom Elias gewerk het en daarna ’n senior staatsamptenaar geword het, word getaak om die samestelling te behartig. So begin hy dan om al die vertellings in verskillende style oor oom Elias te orden, waaruit sy aardse realisme, naïef-eenvoudige geloof en boeresielkunde duidelik blyk.

Die simboliek van "Kringe van die draaigras" is gebaseer op die groeityd na die reën, wanneer die strengel van die draaigras die saad in die grond inboor sodat dit kan groei. Die verhaal is van Ben, ’n moederlose pastoriekind wat materieel goed versorg word, maar emosioneel verwaarloos word, en die liefdes in sy lewe. Linda is sy jeugvriendin en Camilla is mooi, maar onbereikbaar, met ’n berekende vyandigheid teenoor mans. Elke karakter se lewe beweeg deur kringe op soek na volkome menswording en beïnvloed sodoende mekaar, met verreikende gevolge. Hierdie boek is in 1986 op die kortlys vir die toekenning van die Perskor-prys.

"ŉ" "Plaas anderkant die berge" is in 1990 op die kortlys vir die toekenning van die Ou Mutual-prys en word in dieselfde jaar genomineer vir die Rapportprys. Die boek bevat kontreivertellings van die verteller se terugkeer na ’n familieplasie in die Waterberge, die Agterste Plaas, wat hy van sy pa geërf het. Met deernis vertel hy van die mense, diere en die skeppingsvreugde nadat hy die vrugte van sy arbeid begin pluk het.

"Die weg van ’n man" en "Slangsteen" is liefdesromans geteken met skerp insig in die verwikkelde aard van verhoudings en omstandighede. "Die weg van ’n man" word in 1970 met die Eugène Marais-prys bekroon. Lou Greyling is ’n goeie onderwyser en ’n goeie man, maar dit is asof hy die dryfkrag en ondernemingsgees van ’n man verloor het. Een aand kom hy weer soos gewoonlik by Mien en tant Bets aan, maar hy is anders, want iets het gebeur wat sy hele lewe verander het – en daarmee saam ook dié van Mien. Hierdie verhaal beeld Lou se soeke na waarheid en die sin van dinge deur die kronkelgange van die lewe uit.

"Slangsteen" (’n skaars en kosbare steen wat die gif uit ’n slangbyt suig as jy dit teen die wond druk) behandel die liefdesgeskiedenis van die nagraadse student Liesel Penta en die gedeeltelik verlamde skrywer Conrad Coertze. Beide is besig om te herstel van die sielkundige letsels van ’n egskeiding en word vir mekaar die slangsteen waardeur die gif van die gebroke verhoudings uit die sisteem getrek word. Conrad werk aan ’n roman wat vir hom terapie moet wees, maar in die proses raak die roman self bitter en dus besmet. Liesel hou aanvanklik nie van Conrad se bitter boek nie, maar uit hulle samewerking groei weldra begrip, agting en later liefde vir mekaar.

"Die grys koedoe" is hy ’n jeugroman van avontuur in die Kalahari, met ’n sterk dosis van die bonatuurlike. Die stadsjapie Niel, ’n enigste kind, vertrek saam met sy oom Daan op ’n prospekteerreis deur die Kalahari om van die huwelikspanning tuis weg te kom. Niel en oom Daan gesels oor alles wat hulle gewaar en ook oor die dinge wat dalk kan bestaan maar nie bewys kan word nie, dinge soos die groot slang in Augrabies se watergeweld, besoekers van ander planete en die verlore stad van die Kalahari. Hulle gesels ook oor die grys koedoe, wat glo kom help wanneer jy in gevaar verkeer. In die veld leer Niel verskeie nuwe vaardighede aan en hy leer veral dat hoe mens oor dinge dink en daarop reageer, dikwels die sleutel tot ’n nuwe toekoms is.

Onder sy regte naam, Pieter Pistorius, verskyn verskeie opvoedkundige werke, soos "Gister en vandag in die opvoedkunde", "Kaart en kompas van die opvoeding", "Padlangs met die pedagogiek", "Kind in ons midde" en "Kind in krisis". Laasgenoemde boek word in 1981 ook tot ’n reeks radiopraatjies verwerk.

By Oranjewerkers Promosies verskyn die politiese en historiese werke "Gewapende protes", "Verkenners na vryheid: Louis Trigardt se trek van Xhosaland na Delagoabaai" en "Waai, Vierkleur van Transvaal".

Werke wat uit sy pen verskyn sluit in:




</doc>
<doc id="115319" url="https://af.wikipedia.org/wiki?curid=115319" title="P.C. Haarhoff">
P.C. Haarhoff

Pierre Cloete Haarhoff (*1938, Warmbad – †7 Februarie 1990, Pretoria) was ’n kernwetenskaplike, professor in meganiese ingenieurswese aan die Universiteit van Pretoria en bekroonde kortverhaalskrywer.

Pierre Cloete Haarhoff is in 1938 op Warmbad (Bela-Bela) in Transvaal gebore. Melanie Grobler, die digter, is sy suster. Op driejarige ouderdom is sy vader oorlede, waarna die gesin op Rustenburg gaan woon het, waar hy grootword. Aan die Universiteit van Pretoria behaal hy die B.Sc.-graad met lof, waarna hy aan die Potchefstroomse Universiteit vir Christelike Hoër Onderwys sy B.Sc. Honneurs-graad in wiskunde en sy M.Sc.-graad in Fisika met lof behaal, laasgenoemde met ’n verhandeling oor "Die teorie van gas-vloeistofchromatografie". Vir twee jaar studeer hy aan die Universiteit van Cambridge in Engeland en keer in 1962 terug na die Universiteit van Pretoria, waar hy die D.Sc.-graad in fisiese chemie met lof verwerf met ’n proefskrif oor "Contributions to the Theory of Chromatography". Aan die Universiteit van Stellenbosch verwerf hy in 1976 die D.Ing.-graad met ’n proefskrif oor "Die basiese prosesaspekte van uraanverryking".

In 1963 begin hy by die Raad op Atoomkrag werk en in 1971 word hy bevorder tot bestuurder van die Uraanverrykingskorporasie (Ukor) se Departement Fisiese Wetenskappe. Hy is sedert 1977 betrokke by die Laboratorium vir Gevorderde Ingenieurswese van die Universiteit van Pretoria en is ook vanaf 1983 tot met sy dood professor en departementshoof vir Meganiese Ingenieurswese. Hier is hy ook uitvoerende direkteur vir Technotron, die maatskappy vir gevorderde tegnologie. Verskeie tegniese artikels oor sy vakgebied, wat in wetenskaplike tydskrifte regoor die wêreld verskyn, word deur hom geskryf. As wetenskaplike is hy veral bekend vir sy werk oor die skakeling van skeidingselemente in die uraanverrykingsproses, terwyl hy ook ’n patent registreer oor die skeiding en behandeling van gas in die gasskeidingsproses. Hy dien op verskeie komitees en rade en is onder meer lid van die Suid-Afrikaanse Akademie vir Wetenskap en Kuns en later voorsitter van hierdie organisasie se Noord-Transvaal tak (Ingenieursafdeling). In 1985 word hy verkies as voorsitter van die Pretoriase Werksgemeenskap.

Hy is getroud met Wanda en die egpaar het drie kinders, Julian, Rouviere en Johan. Hulle bly in Pretoria, maar hy het ook ’n plasie in die Waterberg, waar hy met proteas boer. Op 7 Februarie 1990 is hy in Pretoria oorlede aan komplikasies wat intree na ’n galblaasoperasie.

Hy publiseer kortverhale in "Tydskrif vir Letterkunde" en sy kortverhaal "Hoe Lodewicus van der Waerde God gevind het" is die eerste kortverhaal wat ooit in die "S.A. Tydskrif vir Natuurwetenskap en Tegnologie" opgeneem word.

In sy kortverhale gebundel in "Uit ’n ander wêreld" gebruik hy sy wetenskaplike kennis tot groot wins om wetenskapfiksie van hoë gehalte te lewer. Bekende temas van wetenskapfiksie kom hier voor, soos kontak met buite-aardse wesens, genetiese mutasie en eksperimentering en androïede wat ’n ongelooflik hoë peil van beskawing bereik het. Die ander wêreld van die titel is egter ook binne ons aanwesig, in die wêreld van kinders en in musiek, asook in ’n oerang-oetang filosoof (Prins Ran-U-Tan) met Oosters-mistieke denke en in Pikpik Pikkek en die ander kekkelhoenders van Stellasië. "Uit ’n ander wêreld" verower in 1988 die Eugène Maraisprys en is in 1990 op die kortlys vir die toekenning van die Ou Mutual-prys.

Van sy kortverhale word in versamelbundels opgeneem, insluitende "Spektrum", "Vertellers" en "Vertellers 2".

Saam met die skilder en Katolieke priester Frans Claerhout is hy ook verantwoordelik vir die "Skeppingsverhaal", waarin die spanning tussen wetenskap en teologie oor die ontstaan van die aarde grootliks opgehef word.

Ten tye van sy dood is hy besig met ’n onvoltooide roman. Op vakkundige gebied lewer hy ook ’n groot bydrae en meer as dertig van sy artikels word gepubliseer, terwyl hy ook meer as vyftig vertroulike dokumente skryf.

Hy kry verskeie pryse en toekennings vir sy navorsing oor uraanverryking. In 1979 ontvang hy die Suid-Afrikaanse Akademie vir Wetenskap en Kuns se Havengaprys vir Fisika vir sy werk aan die uraanverrykingsproses op Pelindaba en in 1984 ontvang hy saam met dr. W.L. Grant die Merieteprys van die S.A. Instituut van Chemiese Ingenieurswese. Hy kry ook die Transafrika Korrespondensie Kollege se goue medalje, die Stanvac-beurs van die Mobil Oliemaatskappy en die Humphrey Raikes Goue Medalje van die Suid-Afrikaanse Chemiese Instituut. Na sy dood word die Hendrik Verwoerd-toekenning aan hom toegewys vir sy prestasies op die gebied van die akademie, wetenskaplike navorsing en publikasies in die letterkunde, asook sy bydrae tot die uraanverrykingsproses.




</doc>
<doc id="115322" url="https://af.wikipedia.org/wiki?curid=115322" title="Ekosisteemekologie">
Ekosisteemekologie

Ekosisteemekologie is die geïntegreerde studie van lewende (biotiese) en nie-lewende (abiotiese) komponente van ekosisteme en hul wisselwerking binne die raamwerk van 'n ekosisteem. Hierdie wetenskap ondersoek hoe ekosisteme werk en bring dit in verband met hul komponente soos chemikalieë, bodemrotse, grond, plante en diere.

Ekosisteemekologie ondersoek fisiese en biologiese strukture en hoe hierdie ekosisteemeienskappe met mekaar in wisselwerking is. Uiteindelik help dit ons om te verstaan hoe om hoë gehalte water en ekonomies lewensvatbare kommoditeitproduksie te handhaaf. 'n Belangrike fokus van ekosisteemekologie is op funksionele prosesse, ekologiese meganismes wat die struktuur en dienste wat deur ekosisteme geproduseer word in stand hou. Dit sluit primêre produktiwiteit (produksie van biomassa), ontbinding, en trofiese wisselwerking in.

Studies van die werking van ekosisteme het die menslike begrip van die volhoubare produksie van veevoer, vesel, brandstof en die voorsiening van water baie verbeter. Funksionele prosesse word deur klimaat, van streeks- tot plaaslike vlak, versteuring en bestuur gemedieer. Dus verskaf ekosisteemekologie 'n kragtige raamwerk vir die identifisering van ekologiese meganismes wat in wisselwerking met globale omgewingsprobleme is, soos veral aardverwarming en die agteruitgang van oppervlakwater.

Hierdie voorbeeld verklaar verskeie belangrike aspekte van ekosisteme:
Hierdie eienskappe bring ook praktiese probleme in die bestuur van natuurlike hulpbronne mee. Wie sal watter ekosisteem bestuur? Sal die kap van hout in woude sportvisvangs in riviere degradeer? Hierdie vrae is moeilik vir landbestuurders om te hanteer terwyl die grens tussen ekosisteme onduidelik bly; selfs al sal besluite in een ekosisteem die ander beïnvloed. Ons moet 'n beter begrip van die wisselwerking en onderlinge afhanklikheid van hierdie ekosisteme en die prosesse wat dit in stand hou hê voordat ons kan begin om hierdie vrae te antwoord.

Ekosisteemekologie is 'n inherent interdissiplinêre studieveld. 'n Individuele ekosisteem word saamgestel uit populasies van organismes, wisselwerking binne gemeenskappe, en bydraes tot die oordrag van voedingstowwe en die vloei van energie. Die ekosisteem is die hoofeenheid van studie in ekosisteemekologie.

Populasie, gemeenskap en fisiologiese ekologie verskaf baie van die onderliggende biologiese meganismes wat ekosisteme en die prosesse wat hulle in stand hou, beïnvloed. Vloei van energie en oordrag van stowwe op ekosisteemvlak word dikwels in ekosisteemekologie ondersoek, maar as 'n geheel word hierdie wetenskap meer deur die vakinhoud as skaal gekenmerk. Ekosisteemekologie benader organismes en abiotiese groepe van energie en voedingstowwe as 'n geïntegreerde stelsel wat dit onderskei van verwante wetenskappe soos biogeochemie.

Biogeochemie en hidrologie fokus op verskeie grondliggende ekosisteemprosesse soos biologies gemedieerde chemiese oordrag van voedingstowwe en die fisies-biologiese siklus van water. Ekosisteemekologie vorm die meganiese basis vir streeks- of globale prosesse wat omring word deur landskaps- tot streekshidrologie, globale biogeochemie, en die wetenskap van die aardstelsel.

Ekosisteemekologie spruit filosofies en histories uit aardse ekologie. Die begrip ekosisteem het vinnig gedurende die laaste 100 jaar gegroei met belangrike idees wat ontwikkel is deur Frederic Clements, 'n plantkundige wat spesifieke definisies van ekosisteme en dat fisiologiese prosesse verantwoordelik is vir hulle ontwikkeling en blywendheid, bepleit het. Alhoewel die meeste van Clements se ekosisteemdefinisies grootliks hersien is, eers deur Henry Gleason en Arthur Tansley en later deur eietydse ekoloë, bly die idee dat fisologiese prosesse grondliggend aan die struktuur en funksie van die ekosisteem is, die kerngedagte van ekologie.

Latere werke deur Eugene Odum en Howard T Odum het die vloei van energie en materie op ekosisteemvlak bereken, en sodoende die algemene idees van Clements en sy tydgenoot Charles Elton met bewysstukke gestaaf. Kyk figuur 1.

In hierdie model is die energievloei deur die hele sisteem afhanklik van biotiese en abiotiese wisselwerking van elke individuele komponent (spesies, anorganiese groepe voedingstowwe, ens.). Latere werke het getoon dat hierdie wisselwerking en vloei op voedingstofsiklusse van toepassing was, met suksessie verander het, en kragtige beheer oor ekosisteemproduktiwiteit gehou het. Verplasing van energie en voedingstowwe is natuurlik teenwoordig in ekologiese sisteme, ongeag of hulle akwatiese of aards is. Sodoende het ekosisteemekologie uit die belangrike biologiese studies van plant-, dier-, aardse, akwatiese en mariene-ekosisteme ontstaan.

Ekosisteemdienste is ekologies gemedieerde funksionele prosesse wat noodsaaklik is vir die handhawing van gesonde gemeenskappe. Die voorsiening en filtrasie van water, die produksie van biomassa in bosbou, landbou en visserye, en die verwydering van kweekhuisgasse soos koolstofdioksied (CO) uit die atmosfeer is voorbeelde van ekosisteemdienste wat noodsaaklik is vir openbare gesondheid en ekonomiese geleenthede. Die oordrag van voedingstowwe is 'n proses wat grondliggend aan landbou- en bosproduksie is.

Soos die meeste ekosisteemprosesse is die oordrag van voedingstowwe egter nie 'n ekosisteemeienskap wat tot die gewenste vlak "geskakel" kan word nie. Die maksimalisering van produksie in gedegradeerde sisteme is 'n oordrewe simplistiese oplossing vir die komplekse probleme van hongersnood en ekonomiese sekuriteit. Byvoorbeeld, die intensiewe gebruik van kunsmis in die midde-westelike deel van die Verenigde State het verswakte visserye in die Golf van Mexiko tot gevolg gehad. Ongelukkig is 'n "Groen Rewolusie" van intensiewe chemiese bemesting vir landbou in ontwikkelde en ontwikkelende lande aanbeveel. Hierdie strategieë stel die verandering van ekosisteemprosesse in gevaar wat moeilik herstel kan word, veral wanneer dit op groot skaal toegepas word sonder voldoende beraming van die impak. Ekosisteemprosesse kan baie jare neem om te herstel van beduidende versteuring.

Byvoorbeeld, grootskaalse ontbossing in die noord-oostelike deel van die Verenigde State gedurende die 18de en 19de eeu het grondtekstuur, dominante plantegroei en die oordrag van voedingstowwe so verander dat dit vandag nog bosproduktiwiteit beïnvloed. 'n Begrip van die belangrikheid van ekosisteemfunksie in die instandhouding van produktiwiteit, hetsy in landbou of bosbou, is nodig saam met beplanning vir die herstel van noodsaaklike prosesse. Verbeterde kennis van ekosisteemfunksie sal help om langtermynvolhoubaarheid en stabiliteit in die armste dele van die wêreld te bewerkstellig.

Die produksie van biomassa is een van die sigbaarste en ekonomies belangrikste ekosisteemfunksies. Die ophoping van biomassa begin op sellulêre vlak deur fotosintese. Fotosintese vereis water en gevolglik word globale patrone van jaarlikse produksie van biomassa met jaarlikse presipitasie gekorreleer. Die hoeveelheid produktiwiteit is ook afhanklik van die totale kapasiteit van plante om sonlig op te neem, wat direk verband hou met die plantblaararea en N-gehalte.

Netto plantproduksie (NPP) is die primêre maatstaf van die opeenhoping van biomassa binne 'n ekosisteem. Netto plantproduksie kan bereken word deur 'n eenvoudige formule waar die totale hoeveelheid produktiwiteit aangepas word vir die totale produktiwiteitsverliese deur die onderhoud van biologiese prosesse:
Waar BPP die bruto plantproduksie is en R die verlies van fotosintaat (koolstof) deur sellulêre respirasie.

NPP is moeilik om te meet, maar 'n nuwe tegniek genaamd werwelkovariansie het lig gewerp op hoe natuurlike ekosisteme die atmosfeer beïnvloed.

Hierdie wisselings was toegeskryf aan seisoenale CO-opname gedurende die somermaande. 'n Nuut ontwikkelde tegniek vir die bepaling van ekosisteem NPP het bevestig dat seisoenale wisseling gedryf word deur seisoenale veranderinge in CO-opname deur plantegroei. Dit het daartoe gelei dat baie wetenskaplikes en beleidmakers gespekuleer het dat ekosisteme bestuur kan word om probleme met aardverwarming te versag. Hierdie tipe bestuur kan die aanplant van nuwe bome of die verandering van skedules vir bosoeste vir baie dele van die wêreld insluit.

Ontbinding en die oordrag van voedingstowwe is grondliggend aan die produksie van biomassa in ekosisteme. Die meeste natuurlike ekosisteme is stikstof (N) beperk en die produksie van biomassa is naby verwant aan N-wisseling. Eksterne insette van voedingstowwe is gewoonlik baie laag en doeltreffende herwinning van voedingstowwe hou produktiwiteit in stand. Ontbinding van plantafval is verantwoordelik vir die meeste voedingstowwe wat deur ekosisteme (figuur 1) herwin word. Die tempo van die ontbinding van plantafval is hoogs afhanklik van die gehalte van die afval; hoë konsentrasies van fenoliese verbindings, veral lignien, in plantafval het 'n vertragende effek op die ontbinding. Meer komplekse C-verbindings ontbind stadiger en kan baie jare neem om heeltemal af te breek. Ontbinding word gewoonlik beskryf met eksponensiële wegsterwing en hou verband met mineraalkonsentrasies, veral mangaan, in die blaarafval.

Wêreldwyd word die tempo van ontbinding deur die gehalte van afval en klimaat beïnvloed. Ekosisteme wat deur plante met 'n lae lignienkonsentrasie oorheers word het dikwels 'n vinnige tempo van ontbinding en die oordrag van voedingstowwe (Chapin et al. 1982). Eenvoudige koolstof (C) bevattende verbindings bevat word by voorkeur gemetaboliseer deur ontbinder mikro-organismes wat lei tot 'n vinnige aanvanklike tempo van ontbinding, modelle wat afhanklik is van 'n konstante tempo van ontbinding; sogenaamde "k"-waardes. Benewens die kwaliteit van afval en klimaat is die aktiwiteit van die grondfauna baie belangrik. 

Hierdie modelle weerspieël egter nie gelyktydige lineêre en nielineêre verrottingsprosesse wat waarskynlik tydens ontbinding plaasvind nie. Byvoorbeeld, proteïene, suikers en lipiede ontbind eksponensieel, maar lignien verrot teen 'n meer lineêre tempo. Dus word die verrotting van afval onakkuraat deur eenvoudige modelle voorspel.

Trofiese dinamika verwys na die proses van energie- en voedingstofoordrag tussen organismes. Trofiese dinamika is 'n belangrike deel van die struktuur en funksie van ekosisteme. Figuur 1 toon energie wat vir 'n ekosisteem in Silver Springs, Florida, oorgedra is. Energie wat deur primêre produsente (plante, P) opgeneem word, word deur herbivore (H) gevreet, wat weer deur karnivore (K) gevreet word, en wat op hulle beurt weer deur top karnivore (TK) gevreet word.

Een van die mees voor die hand liggende patrone in figuur 1 is dat soos wat opbeweeg word na hoër trofiese vlakke (d.w.s. van plante na top karnivore) so verminder die totale hoeveelheid energie. Plante oefen 'n opwaartse beheer op die energie-struktuur van ekosisteme uit deur die totale hoeveelheid energie te bepaal wat die sisteem binnekom.

Roofdiere kan egter ook die struktuur van die laer trofiese vlakke van bo na onder beïnvloed. Hierdie invloede kan dominante spesies in aardse en marienestelsels dramaties verskuif. Die wisselwerking en relatiewe sterkte van die bo na onder teenoor opwaartse beheer oor die struktuur en funksie van ekosisteme is 'n belangrike navorsingsgebied in die groter veld van ekologie.

Trofiese dinamika kan die tempo van ontbinding en voedingstofsiklussering in tyd en ruimte sterk beïnvloed. Byvoorbeeld, die eet van plante kan die ontbinding van afval en die oordrag van voedingstowwe deur direkte veranderinge in die kwaliteit van die afval en veranderde dominante plantegroei verhoog. Daar is bewys dat die eet van plante deur insekte die tempo van ontbinding en die omset van voedingstowwe as gevolg van veranderinge in die gehalte van die afval en verhoogde effek van insektemis versnel.

Die inval van insekte versnel egter nie altyd die oordrag van voedingstowwe nie. Stadler het getoon dat C-ryke heuningdou wat tydens die inval van plantluise kan lei tot verhoogde N-immobilisasie deur grondmikrobes, sodoende die oordrag van voedingstowwe vertraag en moontlik die produksie van biomassa beperk. Noord-atlantiese mariene-ekosisteme is grootliks verander deur oorbevissing van kabeljou. Kabeljou-aandele het in die 1990's geval, wat gelei het tot 'n toename in hul prooi soos garnale en krappe. Menslike ingryping in ekosisteme het gelei tot dramatiese veranderinge in die struktuur en funksie van ekosisteme. Hierdie veranderinge gebeur vinnig en die gevolge vir ekonomiese sekuriteit en menslike welstand is onbekend.



</doc>
<doc id="115323" url="https://af.wikipedia.org/wiki?curid=115323" title="P.J. Haasbroek">
P.J. Haasbroek

P.J. Haasbroek (gebore 30 Junie 1943 in Pretoria) is ’n ekonoom, professor in Ekonomie aan die Universiteit van Pretoria en Afrikaanse skrywer, wat met sy kortverhale die Eugène Marais-prys verower het. Gedurende sy loopbaan as skrywer publiseer hy verskeie romans vir volwassenes, jeugromans en nie-fiksie werk oor die Suid-Afrikaanse Ekonomie. Hy skryf ook radiodramas.

Pieter Jacobus Haasbroek is op 30 Junie 1943 in Pretoria gebore as die oudste seun van Pieter Gabriël Jacobus Haasbroek en Maria Elisabeth Mara van Wyk. Sy ouers was oorspronklik boere wat deur die depressie gedwing is om hulle plaas in die Reddersburg distrik te verkoop en stad toe te trek, waar sy pa in Pretoria as hyskraanbestuurder, by die Munt en by die Vleisraad werk. Daarna verhuis sy ouers na Florida in Johannesburg waar hy sy skoolloopbaan begin aan die Florida Afrikaans Medium Laerskool. In 1954 koop sy pa die plaas Greylingsfontein in die distrik Petrusburg in die Vrystaat. Hy matrikuleer in 1961 in die eersteklas aan die Petrusburg Hoërskool, waar hy ook die hoofseun is. In 1962 ondergaan hy militêre opleiding aan die Leërgimnasium.

Hy studeer vanaf 1963 verder aan die Universiteit van die Oranje-Vrystaat, waar hy in 1965 met lof die B.A.-graad met Ekonomie en Politieke Wetenskap as hoofvakke verwerf en in die proses agt onderskeidings behaal.

Hierna behaal hy in 1966 die B.A. Honneurs-graad in Ekonomie, ook met lof, en tree dan in 1967 in diens van die Departement van Beplanning terwyl hy deeltyds aan die verhandeling vir sy Meestersgraad werk. Hy verwerf in 1968 die M.A.-graad in Ekonomie ook aan die Universiteit van die Vrystaat, met ’n verhandeling oor "Die rol van plaaslike owerhede in die bestedingstroom, veral met betrekking tot die funksionele aard van die kapitaalvorming in die tydperk 1946–1965".

In Desember 1968 aanvaar hy ’n pos as lektor in Ekonomie aan die Universiteit van Zoeloeland. In Natal ontmoet hy vir Abraham H. de Vries wat hom help en aanmoedig om van sy kortverhale in "Standpunte" te publiseer.

Hy begin in 1976 as senior lektor aan die Universiteit van Pretoria en voltooi hier sy Ph.D.-graad in 1984, met ’n proefskrif oor "’n Verantwoorde rol vir die owerheid in die proses van ekonomiese ontwikkeling". In Januarie 1985 word hy aangestel as volle professor in Ekonomie aan die Universiteit van Pretoria.

Hierna word hy vanaf einde 1987 as raadgewende ekonoom gesekondeer na die Federale Kamer van Nywerhede en vanaf 1988 tot met sy aftrede in 2004 is hy hoofekonoom by Barloworld. Hy boer ook deeltyds in Vaalwater met tabak en beeste.

As akademikus skryf hy verskeie artikels oor die ekonomie en is ook medeskrywer van verskeie handboeke, waaronder "Die ekonomiese stelsel van Suid-Afrika", wat hy saam met J.A. Lombard en J.J. Stadler skryf. Hy doen onder andere navorsing oor die werkverskaffingspotensiaal van landelike infrastruktuur projekte, die koste en voordele van immigrasie na Suid-Afrika, die gebruik van ekonomiese oorreding en dwang in Suid-Afrika se internasionale ekonomiese betrekkinge en die vraagstuk of die propaganda vir disinvestering in die ou Suid-Afrika as ekonomiese sabotasie beskou moet word. Saam met ander publiseer hy ook navorsingsverslae oor parkering in die sentrale sakegebied van Pretoria.

Verder lewer hy ’n reeks radioprogramme oor die ekonomie. Gedurende hierdie tyd is hy aktief betrokke in verskeie openbare forums, onder andere Nedlac en Business South Africa, terwyl hy ook by verskeie geleenthede aanbiedings by seminare en konferensies lewer. In 1993 lewer hy ’n lesing voor die Nasionale Leeskringseminaar in Welkom onder die titel "Geweld in die samelewing en die skrywer". Hy is lid van die Afrikaanse Skrywersgilde asook die Afrikaanse vertakking van die internasionale skrywersorganisasie PEN in Pretoria. Hy is ook ’n ywerige skilder en die stofomslae van sy eerste boeke is almal deur homself ontwerp.

In 1968 trou hy met Estelle van Zyl en hulle het drie seuns, Pieter Gabriël Jacobus, Johannes Jacob en Sarel Francois.

Na sy aftrede in 2004 gaan bly hy en sy vrou op die plasie Uithoek in Franschhoek, waar hy voltyds skryf en skilder.

As skrywer is hy veral bekend vir sy kortverhale en word hy die voorste eksponent van geweld in die Afrikaanse prosa en is hy die voorloper van die sogenaamde grensverhaal. Aanvanklik publiseer hy sy kortverhale in "Standpunte" en later ook in "Donga" en "Tydskrif vir Letterkunde". In sy beste verhale ontgin hy die eietydse Afrika werklikheid met genadeloosheid en bereik hy besondere digtheid deur suggestie en perspektiefwisseling, soos byvoorbeeld waar wreedheid deur kinderoë waargeneem word. Die wêreld wat hy beskryf is ’n ruwe manswêreld en so vind hy aansluiting by Ernest Hemingway, hoewel die aggressie op die oppervlak dikwels slegs ’n sensitiewe en meermale ook intellektuele gesteldheid verberg.

Reeds in "Heupvuur" gee die titel aanduiding van die primitiewe drif van die heupe (seksuele) en die vuur (passie en geweld). Hierdie drif of vuur motiveer onder dekking van sy alledaagse bedrywighede die mens se denke, sy skoonheid en sy geweld en word ’n vuur wat tegelyk skeppend en vernietigend is. Die temas van die verhale draai veral rondom die jeug met hulle adolessente bewuswordings, geweld wat beide die fisiese en die emosionele insluit, asook politieke en groepsgeweld en geweld tussen enkelinge. Verskillende aspekte van die seksuele word ook ondersoek, as vertroosting en begeerte, maar ook as oorsaak tot konflik."Vir Sipho" is ’n variasie van die paradysdriehoek van man, vrou en slang. Nomsa is op pad na Sipho toe, met die herinnering aan hulle liefdespel nog vars in haar. Sy word aangeval deur die slang en om “vir Sipho” te oorleef kom haar oorlewingsdrang te voorskyn en byt sy die slang dood. Nomsa is dan beide die romantiese vrou en wrede roofdier ter wille van oorlewing. Die titel van "Terugkeer" is ironies. Bam Nienaber oortuig sy vriende (die verteller en Harry) om die nag in die veld naby ’n rivier deur te bring. Bam het die bottel drank en as hulle wil hê, moet hulle slaap waar hy sê hulle moet. Bam was voorheen by hierdie plek, toe hy en sy vrou Sera nog gelukkig saam was, voor die ander man op die toneel verskyn het. Nou keer hy terug hierheen, net om hier te sterf."Sý bok" is die verhaal van die jong seun Frans se jagtog saam met sy pa, wanneer hy sy eerste bok skiet. Wanneer hy sy bok agter die lyndraad wil gaan haal, rand die buurman en sy vriend hom aan. Die seun kom verneder en seer sonder sy bok terug by sy pa. Die verhaal is ’n kragtige gebruik van teenstelling tussen die jong seun se opgewondenheid en die bure se onmenslike optrede, wat sy geesdrif demp. Op die terugrit sien hulle hoe een van die aanjaers ’n springbok vasdruk en keelaf sny, wat die optrede van Frans vroeër met sy bok weerspieël en ’n kragtige uitbeelding is van hoe wreedheid verdere wreedheid in die hand werk.In "Voornagvlug oor die vlakte" is die gedagtes, vrese en sensasies van die jong seun se opgewondenheid oor die erotiese voor hy aan die slaap raak die tema, met toespeling op ’n gruwelfantasie uit die "Duisend en een nagte". "Die ander helfte" gee ’n blik op die inherente boosheid van die mens wanneer die verteller, onder invloed van die uil en dol meerkat, homself vereenselwig met die meerkat. Vir “"Heupvuur"” ontvang Haasbroek in 1975 die Eugène Marais-prys.

Die verhale in "Roofvis" illustreer hoe daar in feitlik elke situasie ’n roofvis aanwesig is wat op wag is vir die geleentheid om te aas en te vernietig om eie selfsugtige redes. Die titel van die bundel impliseer reeds die gebrekkige intelligensie en instinktiewe gewelddadige vernietiging, waarvoor veel intelligenter maar fisies swakker wesens moet swig. Weereens is geweld en die seksuele die hooftemas, maar hy die baie kort "Aardrykskundeles" en ook "Anatomieles" bereik besondere hoogtepunte in die genadelose maar nugter beskrywing van sinnelose geweld. In laasgenoemde verhaal speel die bitterheid van die lewe ’n belangrike rol as simbool, wat op verskeie maniere treffend uitgebeeld word. Die kinderwêreld word ook beskryf, maar eweneens op ’n nie-emosionele wyse."Die hinderlaag" is ’n sterk verhaal met sy weergawe van die reaksies van ’n gemartelde dienspligtige. Die spel ontaard gaandeweg vir hom in dodelike erns, net om eindelik weer deur die korporaal teruggebring te word na blote spel. "Bruin hings" verbind die hede se motorrit en bierdrinkery effektief met die verlede se seksuele avonture deur gebruik te maak van toepaslike assosiasies.

"Skrikbewind" voer die tema van eksplisiete geweld tot die uiterste in ’n ongelyke bundel. Die aangrypende "Die vonds" beskryf geweld en die sielkundige impak van geweld op kinders. "My sonneblomme laat nie hulle koppe sak nie" word opgedra aan Vincent van Gogh, wat duidelik die inspirasie was vir hierdie surrealistiese dramatiese monoloog deur die ervarings- en gevoelswêreld van die verteller. "Eendag uit die glaskas" gaan meer beheers en geslaagd om met die beskrywing van geweld en eindig effektief met die verwysing na die seuntjie as onskuldige slagoffer.

"Verby die vlakte" ontgin steeds die bekende temas van erotiek en geweld, maar met ’n groter subtiliteit en ironie as voorheen. Die titel word ontgin in die verhale in die bundel, aangesien daar telkens sprake is van ’n vlakte (geografies of geestelik) wat oorgesteek moet word. "Wintermens" is ’n hoogtepunt, waar ’n Vrystaatse skoolseun met ’n rugbytoer in die Kaap saam met ’n meisie in die bioskoop beland en haar daarna tuis besoek wanneer hy die foutiewe tyding kry dat sy hom daar wil ontvang. Daar word nooit eksplisiet vertel dat sy bruin is nie, maar die leser kan dit aflei uit die subtiele beskrywing en die impak van die futiliteit van die verhouding op ’n jong sensitiewe en konserwatiewe Afrikanerseun in apartheid Suid-Afrika. Tesame met sy seksuele ontwaking maak hy kennis met die wrede impak van apartheid en die onnatuurlike wyse waarop mense van mekaar weggehou word. "In die Hoëveld waar dit oop is" se titel roep die bekende gedig van Toon van den Heever in herinnering. Dit beeld ’n Suid-Afrika uit waar die Afrikanerdom as spesiale vergunning slegs as museumstukke bewaar word, met ’n kaal Hoëveldse winter wat uitgebeeld word in doelbewuste kontras met Van den Heever se Hoëveldse somer. "Lewe" verbeeld oënskynlik wreedheid teenoor ’n dier, maar die einde ontbloot dat die verhaal ’n soort bieg is en dat die aksie bedoel en gerig was op ’n sersant. "Afskeid" is ’n aangrypende verhaal van die vertrek van ’n aantal dienspligtiges na die oorlog. Hierdie afskeid blyk later slegs ’n voorbereiding te wees vir die werklike afskeid, wanneer hulle reeds dood is en na die ewigheid vertrek. Die vertrek na die ewigheid gaan steeds gepaard met die vetes en vooroordele van die lewendes.

"Wind" het die seksuele as tema, met Annabelle wat met Jansonius getroud is, ’n swakkeling wat ontvlugting vind in die romantiek van boeke. Sy word by ’n afgeleë strand betrek by ’n viriele groep jongmans, wat haar seksuele frustrasies na die oppervlak bring. Die impak op die vernederde Jansonius is ingrypend en hy sal hierna nooit weer glo in die droomwêreld wat deur boeke geskep word nie. Die lang openingsverhaal is "Kroniek van ’n driehoek", met twee halfbroers wat hulle vader op sy sterfbed besoek. Deur gaandeweg meer inligting beskikbaar te stel, word die aard en geskiedenis van hierdie komplekse verhoudings algaande duideliker.Na ’n lang stilswye van Haasbroek op die gebied van die kortverhaal verskyn die bundel "Kruispunt" in 2010. Hierdie kortverhale ontbloot weereens die skadukant van die menslike psige, soos dit uiting vind in die verwoesting van oorlog en geweld. Die beweegredes wat mense noop om mekaar uit te roei, word in van die verhale ondersoek. Aan die ander kant word ook die mens se inherente goedheid belig, asook die pyn wat hy voel, sodat die fyn leser baie van die self en die mens in die algemeen in die verhale sal herken.

"Voornagvlug" is ’n keuse uit sy eie kortverhale, met ’n inleiding oor sy werk deur Abraham H. de Vries.

Sy kortverhale en sketse word opgeneem in verskeie versamelbundels, waaronder "Die Afrikaanse kortverhaalboek", "Vertellers 1 en 2", "Vuurslag", "Wys my waar is Timboektoe", "Donker veld", "Liefde loop ver", "Allegaartjie", "Kort keur", "Stad en stedelig" en "Heildronk".

Haasbroek se langer prosa staan ook in die teken van geweld.

Die novelle "Die jaar nul" word in Kambodja geplaas, waar ons vanuit die geskiedenis weet sommige van die wreedste dade van die gewelddadige twintigste eeu deur die Kommunistiese Khmer Rouge onder leiding van Pol Pot gepleeg is. Hierdie verhaal ondersoek die impak van hierdie geweld en omwenteling op die soeke na betekenis en sin van die individu wat nie die breë politieke ideologie deel nie en slegs wil voortgaan met sy lewe. Deur hierdie perspektief verkry die verhaal universaliteit en word die onverganklikheid van die menslike gees geskets te midde van vernietiging en die moontlikheid van ’n herbegin (vanaf die jaar nul) wanneer die ervarings volledig geassimileer is. Die onderwyser Ton jon Lin, wat aan die Skool van Skone Kunste in Phnom Penh verbonde is, leef in eenheid en harmonie met sy gesin, maar verloor alles met die inval van die Khmer Rouge. Hy word ingekerker en moet van vooraf begin om eenheid te soek en te vind. Om te ontsnap aan die werklikheid wat hom wil oorweldig, verbeel hy hom ’n beter wêreld in sy drome. Die ideaal van eenheid sluit aan by die Oosterse konsep van die sirkel wat gesien word as simbool van eenheid, waarin die individu in harmonie verkeer met die res van die skepping. In hierdie proses is dit nodig dat die individu weer moet terugkeer na die beginpunt. Haasbroek vertaal self hierdie novelle in Engels as "Time out of time" en dit word gepubliseer in "Lynx: contemporary South African writing".

"Lem" se titel verwys na geweld, verkragting en wreedheid, maar ook na weerbaarheid en verdediging, alles aspekte wat sterk in hierdie roman figureer. Die verhaal is geplaas in die vir sy tyd onmiddellike toekoms van Suid-Afrika, waar ’n groep wit generaals ’n staatsgreep uitvoer. Die hoofkarakter is Isak Koch, wat dosent in Geskiedenis is aan die Universiteit van Zoeloeland in Empangeni en afsydig staan teenoor die politiek. Sy studies in geskiedenis is aan die hand van sy hipotese dat daar vaste patrone is waardeur ’n mens volgens oorsaak die gevolge kan voorspel. In die huidige situasie verkies hy om onbetrokke te bly en so sy wetenskaplike objektiwiteit te behou, maar begin algaande besef dat ’n revolusie te kompleks is om te voorspel. Hy kom in aanraking met Xamca, ’n swart guerrillavegter, en ander Zoeloes wat direk by die stryd betrokke is. Hulle kan nie verstaan hoekom Koch so passief staan teen die stryd nie en vermoed dat hy ’n meeloper is van die Afrikanerregime. Xamca is met idealistiese drome begeester en glo dat die geweld van die lem ’n oplossing sal bring en ’n beter lewe tot gevolg sal hê. Hy en sy vriende konfronteer Koch op ’n aand en dreig hom, waarna Koch betrokke raak by die konflik en geweld met geweld beantwoord. Eindelik breek geweld op die kampus uit, wat aanleiding gee tot ’n reeks gewelddadige gebeure. Koch vertrek egter na die Transvaal en dit is eers wanneer hy vir militêre diensplig opgeroep word dat die moontlikheid vir ’n beslissende konfrontasie tussen hom en Xamca weer toeneem. Die oordaad van geweld in die boek hinder, terwyl die gegewe van politieke intrige later verskraal tot avontuurverhaal en die moontlikhede vir dramatiese konfrontasie nie behoorlik benut word nie.

Weens die doelbewuste politieke onkorrektheid van "Oemkontoe van die nasie" vind Haasbroek nie ’n tradisionele uitgewer daarvoor nie. Die titel verwys na die pen as die spies (umkhonto) van die Afrikanerskrywer. Hierdie werk word gekenmerk deur satiriese waarneming van die rassisme, selfsug en kortsigtigheid van die nuwe heersers in Suid-Afrika asook die voortdurende verkramptheid van die Afrikaners. Die onderwyser, joernalis en skrywer Faan Starck ontvang ’n groot tjek vir een van sy romans wat op skool voorgeskryf is. Hy word in 2005 (wat ten tye van die verskyning van die roman nog ’n hele aantal jare in die toekoms lê) uit sy onderwyspos in Nylstroom geskop omdat hy koerantrubrieke onder ’n skuilnaam skryf wat die stelsel kritiseer. Hy vestig hom dan in die Paarl in ’n losieshuis (Huis Gavok), waar die ander inwoners almal verskillende fasette van die Suid-Afrikaanse samelewing verteenwoordig. Hier word hy en die ander inwoners deur die rompslomp en onbehendigheid van die bewindhebbers geteister. Die Paarlse Taalmonument word ’n veelsydige simbool wat Starck se seksuele lewe, sy skryfwerk en die geweld van die heersers simboliseer. "Oemkontoe van die nasie" is in 2002 op die kortlys vir die toekenning van beide die ATKV-prys en die RAU-prys.

In "Die ander vennoot" word die sakewêreld verken uit die oogpunt van sakevennote in die ou Suidwes-Afrika kort voor die oorgang na demokratiese regering. Die politieke veranderinge skep geleenthede om groter markte te bereik, met ook baie groter mededinging en kanse om te faal. John Heckroodt se pa sterf wanneer hy pas klaar is met skool en hy erf die plaas in Suidwes-Afrika. Omdat hy te min weet van boerdery, vra hy sy pa se handlanger, Herklaas Pretorius, die ander vennoot van die titel, om sy vennoot te word. Hulle begin ’n safari-besigheid, ’n gastehuis en selfs mynbedrywighede op die plaas, maar verloor hierdie permitte ná Namibië se onafhanklikheid. Hierdie roman skets die ekonomie en besigheidswêreld binne die realiteit van eietydse politiek en korrupte politici in die bedelings voor en na demokrasie. "Die ander vennoot" word in 2008 voor publikasie daarvan met die eerste prys bekroon in die Afrikanerbond se wedstryd in die afdeling vir gevestigde skrywers.

Hy skryf ook die jeugverhale "Op soek na die Johanna" en "Die pad na Maputzi" wat albei vir skole voorgeskryf word en wat op mekaar volg, al kan hulle ook apart gelees word. Hierin verhaal hy avonture op meesleurende wyse. "Op soek na die Johanna" is die verhaal van die seuns Plaatjie en Kleinjaap, wat saam met oom Ieg en oom Beesjaap soek na die wrak van die Johanna aan die Transkeise Wildekus. Na oorlewering is daar skatte versteek op die Johanna. Die skelms Spies en Williams is egter ook op soek na die skat. In "Die pad na Maputzi" onderneem Plaatjie en Kleinjaap, en ’n dogter, Appelliefie, ’n staptog in die ongerepte natuur aan die Transkeise Wildekus vanaf Port St. Johns na Maputzi. Een van die groep breek sy enkel en hiervandaan is hulle op hulle eie vindingrykheid aangewys om te oorleef en hulp te kry. Die skrywer slaag daarin om ongemerk heelwat inligting oor die natuur en die swaarkry van ’n staptoer in die verhaal in te weef.

Sy radiodrama "Hartseerherfs" word in 2009 vir die eerste keer uitgesaai.

"Donker onder die Suiderkruis" word in Desember 2011 uitgesaai. Die hoofkarakter in die drama is die see, wat aanloklik is, maar onvoorspelbaar en gevaarliker as wat die ontspanne karakters vermoed. Professor Pierre Renske en sy jong navorsings-assistent en minnares Nicolene gaan na die Inhaca eiland in Mosambiek om navorsing oor die agteruitgang van die koraalrif te doen. In die karavaanpark in Maputo ontmoet hulle die alleenloper Henk Mouton, wat hulle nooi om saam op sy boot na Inhaca te gaan en daarna gereeld by hulle aandoen. Henk tel probleme op met die polisie wanneer hy gevang word dat hy vis verkoop en passasiers vervoer sonder permit. Hy ontsnap na Inhaca en versoek Pierre en Nicolene om hom te help om met sy bakkie en boot oor die grens te gaan, maar in die stormsee laat hy Pierre met ’n slenter in die see agter en vlug verder alleen met die gewillige Nicolene. Hierdie radiodrama is ’n verwerking van sy kortverhaal "Langs die suiderkruis se onderpunt", wat oorspronklik in die versamelbundel "Donker veld" gepubliseer is.

Die dokumentêre "Die duiwel is los" speur die geskiedenis van Satanisme na en ontleed die impak daarvan op die moderne samelewing.

Werke wat uit sy pen verskyn sluit in:





</doc>
<doc id="115336" url="https://af.wikipedia.org/wiki?curid=115336" title="Canon EOS 500D">
Canon EOS 500D

Die Canon EOS 500D is 'n 15.0 megapieksel intreevlak digitale enkellensreflekskamera, wat op 25 Maart 2009 deur Canon bekendgestel is. Dit was sedert Mei 2009 in winkels beskikbaar. Dit is bekend as die EOS Kiss X3 in Japan, en as die EOS Rebel T1i in Noord-Amerika. Dit het die Rebelreeks van digitale SLR kameras voortgesit, as die opvolgermodel van die EOS 450D, en is later vervang deur die EOS 550D (T2i).

Dit is die derde digitale enkellensreflekskamera om 'n rolprentfunksie te bied en die tweede met die funksie van volle 1080p video-opname, al is dit teen die koers van 20 rame/sek. Die kamera deel 'n paar funksies met die luukse Canon EOS 5D Mark II, insluitend rolprent, lewendige voorskou en DiGIC 4 prosesering. Soos die EOS 450D en EOS 1000D, maak dit gebruik van SDHC mediastoor, dit is reeds die derde Canon EOS-model wat hierdie medium gebruik in plaas van CompactFlash. Soos die EOS 5D Merk II, word videoskote opgeneem as MOV (QuickTime) lêers met H. 264/MPEG-4 saamgeperste video en lineêre PCM klank.


</doc>
<doc id="115337" url="https://af.wikipedia.org/wiki?curid=115337" title="Canon EOS 600D">
Canon EOS 600D

Die Canon EOS 600D is 'n 18.0 megapieksel digitale enkellensreflekskamera, wat op 7 Februarie 2011 deur Canon vrygestel is. Dit is bekend as die EOS Kiss X5 in Japan en die EOS Rebel T3i in Noord-Amerika. Die 600D is die tweede Canon EOS kamera met 'n artikulerende LCD-skerm en vervang die 550D, hoewel die vorige model nie gestaak is tot Junie 2012, toe die opvolger van die 600D, die 650D, bekend gestel is nie.


Die opvolger van Canon EOS 600D is die Canon EOS 650D, toegerus met 'n nuut-ontwikkelde hibriede CMOS sensor wat voltydse outofokus in staat gestel het tydens video. Die DIGIC V beeldverwerker bied 'n deurlopende skietspoed van 5 rame/sek en is in staat om HDR foto's met net een kliek van die sluiterknoppie te neem.


</doc>
<doc id="115338" url="https://af.wikipedia.org/wiki?curid=115338" title="Helenius de Cock">
Helenius de Cock

Helenius de Cock (Eppenhuizen, Groningen, Nederland, 1 November 1824 – Kampen, Nederland, 2 Januarie 1894) was vanaf 1854 ’n hoogleraar aan die Christelike Afgeskeide Kerk se pas gestigte teologiese skool in Kampen en voor sy aanstelling daar predikant van Meeden-Nieuwe Pekela (1844), Appingedam-Bierum (1845), 's-Hertogenbosch (1847), Kampen (1852–'54).

Helenius de Cock was die seun van die vader van die Afskeiding in 1834, ds. Hendrik de Cock (1801–1842), en Frouwe Helenius Venema (1803–1889). Hulle is op 11 Februarie 1824 getroud. Ná sy vader se afsterwe is sy moeder getroud met die Afgeskeie predikant in Uithuistermeden, ds. Harm Geerts Poelman. Helenius de Cock het ses sibbes gehad, van wie hy en nog vier hul vader oorleef het. Hy was 'n vriend van ds. Dirk Postma, onder wie se leiding die Afskeiding in Suid-Afrika plaasgevind het. Hy ontvang sy teologiese opleiding by sy vader en T.F. de Haan.

In 1854 word hy saam met De Haan, S. van Velzen en Aantonie Brummelkamp (eerste skoonvader van die argitek van die Gereformeerde kerk Pretoria, Klaas van Rijsse, se vrou, Jacoba Hartgerink Brummelkamp) dosent aan die nuut opgerigte teologiese skool in Kampen as jongste lid van die dosentekorps wat saamgestel is om die hoofstrome onder die afgeskeidenes te verteenwoordig. Onder hulle het De Cock die tradisioneel gesonde en puriteinse Dordtse rigting verteenwoordig. Aan hom word aanvanklik in die literariese afdeling veral die vakke Nederlands, geskiedenis, Latyn en Grieks opgedra, asook Bybelse geskiedenis, die inleiding tot die Heilige Skrif en die kerkreg, maar in 1860 word hy as opvolger van De Haan belas met die dogmatiek, en later ook nog met die eksegese en die simboliek. Die Sinode van die Christelike Gereformeerde Kerk van 1882, wat die omvang en gehalte van die Kampense dosentekorps wou versterk, het die dogmatiek aan die jong H. Bavinck toegeken, terwyl De Cock kerkreg, simboliek, liturgie en Bybelse teologie behou het.

Naas ’n swaar onderwyslas is van die Kampense dosente ook reëlmatig verwag om te preek, deel te neem aan die werksaamhede van sinodes en deputaatskappe en die redaksie van die weekblad "De Bazuin" te behartig. De Cock het sy verantwoordelik ter harte geneem en was verbasend produktief. Sy skryfwerk – afgesien van uiteenlopende bydraes tot "De Bazuin", "De Getuigenis" en "De Vrije Kerk" – het talle publikasies oor uiteenlopende onderwerpe ingesluit. Die meeste was in besonder bestem vir die kategese of het ’n besonder interne of eksterne onderwysend-apologetiese karakter besit.

De Cock het verskeie werke bydraes geskryf om begrip van die Afskeiding te verbeter, of soos die ondertitel van sy opus magnum, die tweedelige biografie van sy vader (1860–'64) lui: "tot regt verstand van de kerkelijke Afscheiding". Hy het hom sterk vereenselwig met die skeiding van staat en kerk ("De verhouding", 1890) en het die Reglement van 1869 as in ooreenstemming met die Dordtse kerkorde beskou. In 1892 het hy lid geword van die kommissie vir die opstel van die kerkorde en huishoudelike reglement van die verenigde Gereformeerde Kerke.

De Cock was aktief betrokke by die afgeskeidenes se sendingwerk, het kontak met geloofsgenote in ander lande op prys gestel (so besoek hy Skotland in 1860 en in 1865) en het gesprekke met andersdenkendes nie vermy nie. Hy het ook in 1852 die inisiatief geneem met die Vereniging vir Christelike Skoolonderwys in Kampen waarvan hy voorsitter was tot 1891, en het volhardend gestreef na die oprigting van ’n Christelike gimnasium in Kampen.

De Cock was gesteld op sy intellektuele selfstandigheid en het gelet op die ontwikkelings in die samelewing sodat hy allermins gekant was teen vooruitgang. Hy was ten gunste van ’n entstof vir koepok en het ook sy dogters onderrig met die oog op ’n selfstandige maatskaplike posisie. ’n Seun, Henri de Cock, het ’n kunstenaar geword en onder meer portrette geskilder van talle familielede ’n dosente in Kampen, terwyl ’n dogter, Metta de Cock, letterkundige geword het. Ses van sy 14 kinders is jonk oorlede en ’n aantal van hulle het hul ouers se kerk verlaat. Sy oudste dogter was getroud met M. Noordtzij, wat sy skoonvader se posisie in die Gereformeerde wêreld in diverse opsigte voortgesit het. Drie van sy kinders het na Suid-Afrika geëmigreer, onder wie Jantina Böeseken, moeder van die geskiedkundige dr. Anna Böeseken en ’n vrou wat leiding geneem het in kerklike kringe sowel as in die opheffing van verarmde Afrikaners.

De Cock het drie maal ’n beroep na die Afgeskeide Kerk in Suid-Afrika van die hand gewys wat uitgebring is onder die invloed van sy vriend ds. Dirk Postma wat in 1858 as sendeling deur die Christelike Gereformeerde Kerke na Suid-Afrika gestuur is om Nederlandse volksgenote in Transvaal te bearbei en in 1859 die grondlegger van die Gereformeerde Kerk in Suid-Afrika geword het. De Cock het daarvoor gesorg dat ’n kleinseun van pres. Paul Kruger in die 1880's in Kampen kon studeer, waar hy voorsitter was van die Amsterdamse Fonds ten behoewe van Hollandse onderwys in Suid-Afrika, wat Hollandse onderwysers daarheen voorgestaan het.

De Cock was tussen 1860 en 1880 in Afgeskeide kringe ’n invloedryke en samebindende element. Hy het die behoudende, wêreldvermydende en piëtistiese tradisie van die Afgeskeidene wêreld na die agtergrond verplaas en het ’n belangrike aandeel gehad aan die hereniging van die uiteenlopende Afgeskeide groepe en die eenheid versterk deur sy nadruk op die gemeenskaplike begin en die verenigde funksie van die kerkorde en belydenis. Boonop het hy die Afgeskeidenes se deelname aan die omringende sameling versterk.

De Cock was twee maal getroud: op 25 Augustus 1846 met Anna van Beest van Andel (1827–1891) in 's-Hertogenbosch en op 17 Julie 1893 met Clara Petronella Henrica Dozy (1845–1897).



</doc>
<doc id="115339" url="https://af.wikipedia.org/wiki?curid=115339" title="Lys van kastele en ruïnes in Switserland">
Lys van kastele en ruïnes in Switserland

Hierdie is 'n verwysingslys na die bekendste kastele en vestings – of die ruïnes daarvan – in die verskillende Switserse kantons.


</doc>
<doc id="115341" url="https://af.wikipedia.org/wiki?curid=115341" title="Kasteel Aarau">
Kasteel Aarau

Die Kasteel Aarau is 'n kasteel in die Switserse stad Aarau. Dit is op die Noord-Oostelike rand van die ou-stad geleë en dateer uit die 13de eeu. Dit is een van die oudste geboue in die stad wat in sy oorspronklike toestand behoue gebly het. Vandag huisves dit die Museum van die stad van Aarau.

Volgens dendrochronologiese ondersoeke het die kasteel sy ontstaan in die laat-13de eeu – in die tyd van die stigting van die stad van Aarau deur die Hertoeë van Kyburg. Die gebou was heel waarskynlik van die oorspronklike staduitleg. Vorige studies het aangeneem dat dit in die 11de eeu gebou is. Na die afsterwe van die laaste Kyburger in 1263 het die stad en die deur beamptes bewoonde kasteel in die hande van die Habsburgers geval. Die kasteel self word vir die eerste keer in 'n dokument van 1334 genoem waar dit "die ou toring" genoem word. Hierdie naam het gehelp om 'n onderskeiding te tref met die jonger Toring Rore wat vandag deel vorm van die stadssaal.




</doc>
<doc id="115342" url="https://af.wikipedia.org/wiki?curid=115342" title="Leica M6">
Leica M6

Die Leica M6 is 'n meetsoekerkamera wat deur Leica in Duitsland vervaardig is van 1984 tot 1998.

Die M6 kombineer die silhoeët van die Leica M3 en Leica M4 met 'n moderne, sluiterlose ligmeter met geen bewegende dele en LED-pyltjies in die beeldsoeker. Die bo- en onderpanele is gemaak van ligter, goedkoper magnesiumlegering, eerder as die swaarder gemasjineerde koper van die M3 en M4.

Die M6 en M6 TTL is meganiese kameras; al die funksies behalwe die ligmeter werk sonder batterye, in teenstelling met die daaropvolgende M7, wat elektriese krag benodig om behoorlik te werk.


</doc>
<doc id="115343" url="https://af.wikipedia.org/wiki?curid=115343" title="Vesting Aarburg">
Vesting Aarburg

Die Vesting Aarburg is 'n magtige vesting in die suidweste van die Kanton van Aargau in Switserland. Dit is op 'n steil rotsrand hoog bo die dorp van Aarburg geleë. Die kasteel is in die vroeë 12de eeu gebou om die smal stuk van die Aare (rivier) te beheers. Die stad van Bern het die kasteel tussen 1659 en 1673 uitgebrei om 'n meer as 400-meter-lange vesting te vorm.




</doc>
<doc id="115344" url="https://af.wikipedia.org/wiki?curid=115344" title="Ruïne Baldingen">
Ruïne Baldingen

Die Kasteel Baldingen, ook bekend as die Ruine Baldingen verwys na die oorblyfsels van 'n middeleeuse kasteel in die munisipaliteit van Baldingen in die Kanton van Aargau.

Oor die ruïne self is amper niks bekend nie. Die familie "van Baldingen", wie se verteenwoordiger "Heini von Baldingen" in 'n dokument uit die jaar 1317 genoem word, was 'n beamptefamilie  van die Habsburgers. Hulle het waarskynlik in Baldingen 'n klein kasteel gehad. Die presiese ligging daarvan is egter tot vandag toe onbekend.



</doc>
<doc id="115345" url="https://af.wikipedia.org/wiki?curid=115345" title="Canon EOS D6000">
Canon EOS D6000

Die Canon EOS D6000 (ook Kodak DCS 560) was Kodak se Canon EOS-gebaseerde digitale enkellensreflekskamera wat in 1998 vrygestel is.



</doc>
<doc id="115346" url="https://af.wikipedia.org/wiki?curid=115346" title="Ruïne Hasenburg">
Ruïne Hasenburg

Die Ruïne van Hasenburg verwys na die nie meer sigbare oorblyfsels van 'n middeleeuse kasteel op die gebied van die munisipaliteit van Bergdietikon in die Kanton van Aargau.

Soos in die geval van die Ruïne Kindhausen wat in dieselfde munisipaliteit geleë is, bestaan daar geen skriftelike bronne oor die gebou. Die bouers en bewoners is nie bekend nie. Dit word geglo dat die geboue gebou is ter beveiliging van die hertoglike pad oor die Mutschellen.




</doc>
<doc id="115347" url="https://af.wikipedia.org/wiki?curid=115347" title="Kodak Retina Reflex">
Kodak Retina Reflex

Die Kodak Retina Reflex was 'n reeks van vier enkellensreflekskameras wat deur Kodak vervaardig is, as verlenging van hulle Kodak Retina-reeks.

Die Kodak Type 025 Retina Reflex is 'n SLR-kamera met sogenaamde veranderbare lense (Duits: Satzobjektiv), omruilbare lenskomponente vervaardig deur "Kodak AG" in Stuttgart, Duitsland. Dit was gemaak tussen April 1957 en Oktober 1958.


</doc>
<doc id="115348" url="https://af.wikipedia.org/wiki?curid=115348" title="Ruïne Urgiz">
Ruïne Urgiz

Die Ruïne Urgiz is die oorblyfsels van 'n kasteel in die munisipaliteit van Densbüren in die Switserse Kanton van Aargau. Dit is op 'n smal bergrug Noordoos van die dorp geleë, op 'n hoogte van 577 m bo seevlak - en ongeveer 120 meter bo die vloer van die vallei.

Dit is nie bekend wanneer die kasteel gebou is nie, maar dit het reeds in die 12de eeu reeds bestaan. Die eerste histories genoemde eienaars van die kasteel was die here van Uriols wat in 1277 die kasteel van die Biskop van Straatsburg ontvang het. Die dorpe Densbüren en Asp het deel gevorm van die klein landgoed van Urgiz. Na 1315 is geen rekords meer oor die here van Uriols, en die daaropvolgende eienaars is nie bekend nie. Die groot aardbewing van Basel van 1356 veroorsaak groot skade aan die struktuur van die gebou.



</doc>
<doc id="115349" url="https://af.wikipedia.org/wiki?curid=115349" title="Ruïne Clanx">
Ruïne Clanx

Die Ruïne Clanx, of "Kasteel te Appenzell", is die oorblyfsels van 'n middeleeuse kasteel noord van die stad Appenzell.

Die kasteel aan die begin van die 13de eeu deur die Here van Sax, onder Abd Ulrich van St. Gallen gebou en het as toevlugsoord  vir die abde van die klooster van St. Gallen gedien. In 'n dokument uit die jaar 1219 word die kasteel vir die eerste keer genoem.

Die vernietiging van die kasteel deur opstandige boere in 1401 het die Appenzeller Vryheidsoorloë ontketen. Die uitgrawings in en om die kasteel het in 1949 plaasgevind.



</doc>
<doc id="115351" url="https://af.wikipedia.org/wiki?curid=115351" title="Canon EF-S 18–200mm lens">
Canon EF-S 18–200mm lens

Die Canon EF-S 18–200mm lens is 'n superzoemlens, vervaardig deur Canon.

Alhoewel Canon superzoems vir die volraam EF-passing vervaardig, funksioneer hulle slegs as die normale lengte van lang telefotolense op kameras toegerus met 'n APS-C sensor. Dit is die eerste EF-S lens gemaak deur Canon wat beide wyehoek en telefoto-skietdekking in dieselfde pakket. Ander vervaardigers, insluitend Sigma en Tamron het soortgelyke lense beskikbaar vir EF-S kameras vir 'n geruime tyd, maar hul lense werk oor die algemeen slegs op 6.3 wanneer dit ten volle ingezoem word, wat outofokus onbetroubaar kan maak (Canon se APS-C kameras is net ontwerp om te outofokus tot op f/5.6). Canon se weergawe is 'n derde van 'n stop vinniger wanneer dit ten volle ingezoem word, wat beteken dat outofokus nie meer betroubaar is nie, en die lens word ook effens vinniger.

Dit is byna funksioneel identies aan die Canon 28–300L lens, wat ook 'n beeldstabilisering en vergelykbare lensopeninge en brandpunt het wanneer gemonteer op 'n 35mm (of volraam) kamera. Resensies dui daarop dat die 18-200 nie vergelykbaar is met die 28–300L in terme van die beeldkwaliteit, maar dit is te verstane aangesien die laasgenoemde se prys baie hoër is, weens die feit dat dit deel uitmaak van die L-reeks lyn. Die meeste resensente kritiseer die lens vir die hoë vlakke van vat ondergang op die wye einde, en chromatiese afwyking en sagtheid duidelik op al die brandpunt en openinge. Die gebrek aan 'n Ultrasoniese Motor is ook opgemerk deur die beoordelaars, en saam met die 18-55 IS, aanleiding gegee tot kommer dat Canon kan beweeg na die verwydering van USM van hul laevlakke. Dit word egter oor die algemeen hoër aangeslaan as Sigma en Tamron se modelle, en het oor die algemeen positiewe resensies met die voorbehoud dat dit ontwerp is vir gerief eerder as die kwaliteit van die prent.


</doc>
<doc id="115353" url="https://af.wikipedia.org/wiki?curid=115353" title="Bergfynbos en -renosterveld">
Bergfynbos en -renosterveld

Die bergfynbos en -renosterveld is 'n WWF-ekostreek van Suid-Afrika.

Die ekostreek is veral in die berge van die Wes-Kaap geleë en ongeveer 81,5% daarvan bestaan uit fynbos en 18,5% uit renosterveld.

Dit bestaan uit vier gebiede:
Die plante van die fynbosdeel omvat vier belangrike groepe: restio's, ericoïde, proteas en geofiete. 'n Endemiese plant wat hier groei is die klipkreupelbos. Daar is min bome, hoewel die Clanwilliamseder 'n endemiese boomspesie van die hierdie streek verteenwoordig.

Sandkool is van die soorte wat in die bergrenosterveld voorkom.


</doc>
<doc id="115357" url="https://af.wikipedia.org/wiki?curid=115357" title="Indiese Oseaan se Antarktiese eilande">
Indiese Oseaan se Antarktiese eilande

Die Indiese Oseaan se Antarktiese eilande is 'n WWF-ekostreek van die Antarktiese gebied wat 'n toendra-bioom besit.

Die ekostreek omvat die eilande:

Daar is min vaatplante op hierdie eilande, maar party van hulle is endemies.

Daar is nóg party nie-endemiese species, soos: "Crassula moshata", "Aceana magellanica", "Azorella selago", "Cotula plumosa", die grasspesie "Agrostis magellanica" en die varing "Blechnum penna-marina".

'n Endemiese voëlspesie is Eaton se pylsterteend.


</doc>
<doc id="115359" url="https://af.wikipedia.org/wiki?curid=115359" title="Hermie Hendriks">
Hermie Hendriks

Hermie Hendriks (*9 Junie 1925, Swellendam –) is joernalis, redakteur van "Die Transvaler" en hoofbestuurder vir koerante van Perskor. Hy skryf etlike Afrikaanse spanningsromans. Die skrywer R. Hendriks is een van sy broers.

Hermanus Johannes (Hermie) Hendriks is op 9 Junie 1925 op Swellendam gebore as die jongste van drie broers. Sy oudste broer is die bekende skrywer R. Hendriks. Hy gaan skool en matrikuleer op sy geboortedorp, waarna hy verder studeer aan die Universiteit van Stellenbosch en ’n B.Com.-graad verwerf.

Hy word joernalis en is op negentienjarige ouderdom deur dr. H.F. Verwoerd, destyds redakteur van "Die Transvaler", in die redaksie in Johannesburg aangestel. Hy is dan verbonde aan verskeie koerante, waarna hy nuusredakteur en in 1982 redakteur van "Die Transvaler" word. Tussen-in was hy lid van die redaksie van "Die Vaderland", vir ’n tyd assistent-redakteur van "Die Brandwag", vryskutskrywer vir ’n jaar, kopieskrywer by ’n reklamefirma en nuusredakteur van ’n destydse Sondagkoerant. Na ’n ruk as redakteur van "Die Transvaler" word hy deur Perskor as senior hoofbestuurder vir koerante aangestel, ’n pos wat tot met sy aftrede in Junie 1985 beklee het. In 1970 stel die Afrikaanse Pers Boekhandel hom aan as hoof van die eerste Afrikaanse joernalisteskool.

Hy is getroud met Johanna Nel, oorspronklik van die Witwatersrand, en een dogter word uit die huwelik gebore. Na sy vrou se dood in Julie 1987 woon hy in ’n aftree-oord naby Wespark en werk weer in ’n tydelike hoedanigheid by die administrasie van die Perskor-koerante. Later gaan bly hy in die aftree-oord Huis Hoëveld in Johannesburg, waar hy in 2014 val en sy heup breek.

Reeds as negentienjarige student skryf hy sy eerste boek, "Berg van die grafte". Daarna volg verskeie kortverhale, vervolgverhale en romans.

"Goud sonder glorie" het ’n goudmyndorpie in Noord-Transvaal aan die einde van die negentiende eeu as onderwerp. Die fortuinsoekers stuit vir niks om hulle deel van die rykdom te kry nie. Georganiseerde saboteurs steel goud, brand huise af, vergiftig diere en pleeg selfs moord. In hierdie omgewing is daar egter ook die begin van nuwe liefde.

In "Vloek van die heilige trom" kry Gerhard Barken by ’n navorser ’n trom waarop daar volgens oorlewering ’n vloek rus. Hy sit die trom in sy studeerkamer en kort daarna verongeluk hy. Die mense blameer die trom vir sy ongeluk.

Hy skryf die Diamantveld reeks met swerwer-dokter Hugo de Villiers as held. Hierdie reeksspeel af op die diamantdelwerye naby Kimberley in die ou dae, kort na die ontdekking van diamante.

"Onheilsboodskap in die nag" speel af op die delwery Spookjaerskrans langs die Grootrivier. Toe Hugo de Villiers hier aankom, is hy uit die staanspoor oorhoops met die sogenaamde vigilantes wat voorgee dat hulle die belange van die delwers behartig.

In "Die galante rower" vind Hugo de Villiers ’n sterwende prospekteerder in die veld. Hy is deur skurke aangeval en beroof van die diamante wat hy vir sy dogter, Maria, versamel het. Hugo maak ’n belofte aan die sterwende en nadat hy die ou man begrawe het, vertrek hy op die soektog na Maria en die rowers.

Sersant Fourie roep in "Nooi van onheil" Hugo de Villiers se hulp in om ’n ontsnapte diamantdief en moordenaar op die Klipdrifdelwery vas te trek. Daar loop Hugo hom vas in ’n vrolike jong weduwee met ’n paar geheimsinnige hoedanighede.

In "Die singende rotse" kry Hugo de Villiers ’n noodoproep van sy vriendin Marinda de Beer. Sy en die vriende by wie sy kuier, sowel as die diamantdelwers op die diamantplaas Vaaldraai, verkeer in ernstige gevaar.

In "Haat van die Kobra" loop Hugo de Villiers hom op die delwerye vas teen die Kobra, ’n rower met ’n swart masker waarop die prent van ’n dreigende kobra geskilder is. Hy het reeds verskeie mense van hul swaar verdiende geld of kosbare diamante beroof.

Hy skryf ook die Elda van Eck reeks, wat handel oor ’n vroue speurder.

Werke wat uit sy pen verskyn sluit in:




</doc>
<doc id="115360" url="https://af.wikipedia.org/wiki?curid=115360" title="A.J. Hanekom">
A.J. Hanekom

A.J. Hanekom (*9 Augustus 1906, Ceres – † 22 November 1965, Pretoria) was ’n Afrikaanse skrywer en dramaturg.

Albertus Johannes Hanekom was op 9 Augustus 1906 in die distrik Ceres in die Kaapprovinsie gebore. Hy matrikuleer op Somerset-Wes, waarna hy sy studies aan die Universiteit van Stellenbosch voortsit en in 1929 die B.A.-graad behaal, met Afrikaans en Sosiale Wetenskappe as hoofvakke. Hy het reeds die skriftelike eksamen vir toelating tot die Kweekskool afgelê, toe hy besluit om eerder verder in die sosiale wetenskappe te studeer.

Hy trou in 1932 met Violet Grobbelaar, oorspronklik van Cradock. In Julie 1939 tree hy toe tot die redaksie van "Die Oosterlig" en is ook nuusredakteur van die gemeente Port Elizabeth-Wes se gemeenteblad "Die Hawe". In Januarie 1949 begin hy by die Suid-Afrikaanse Wolraad werk en word hoof van die publikasie-afdeling van hierdie Raad. Op 22 November 1965 is hy in Pretoria oorlede.

Hy stel baie belang in die amateurtoneel en neem ook deel aan verskeie opvoerings.

"Die skeidsmuur" is ’n drama oor die armblanke probleem, met die titel wat sinspeel op die sosiale grense tussen gegoede en armer Afrikaners. Die drama gee die boodskap dat armoede nie die primêre probleem van armblankedom is nie. Dit is eerder die verlies van selfrespek wat betreurenswaardig is, soos gesien uit die uitbeelding van die arm maar ordentlike spoorwegfamilie van Johan Terblanche, gekontrasteer met hulle alkoholis buurman Gert. Aletta Terblanche, Johan se dogter, werk as huishulp by die burgemeester Van Zeelen, waar sy onderwerp word aan die nukke van die bedorwe dogter Helena, wat haar op haar plek wil hou. Die seun, Johan van Zeelen, is egter van mening dat die ryk Afrikaners deur hulle snobisme die skeidsmuur tussen ryk en arm vergroot en eerder die arm Afrikaner weer moet leer om sy selfrespek te herwin en sy plek as deel van die volk in te neem. Johan raak verlief op Aletta en trou eindelik met haar, teen sy familie se wense.

Ander dramas wat hy skryf is die historiese drama "Gideon Scheepers" (saam met S.W. Liebenberg) wat hierdie held uit die Anglo-Boereoorlog as tema het; "Die swart adelaar", ’n spanningsdrama wat in die veertigerjare deur Otto Wilmot se geselskap opgevoer word; en "Berou".

Hy lewer ook prosawerke met die speurverhale "Die hoogste prys" en "Greyling op die spoor".

In sy posisie as hoof van die publikasie-afdeling van die Wolraad stel hy die "Vertalende en verklarende woordeboek vir die wolbedryf: Engels-Afrikaans, met verklarings in Afrikaans" saam. Hierdie woordeboek word in 1958 gepubliseer en hy skryf ook ander werke oor die wolbedryf, soos "The South African wool industry".

’n Reeks opvoedkundige boeke wat in beide Afrikaans en Engels deur die Wolraad uitgegee word is "Op veld en vlakte", "Van skeerskuur tot skeepsruim" en "Van vesel tot weefsel".

Werke wat uit sy pen verskyn sluit in:




</doc>
<doc id="115361" url="https://af.wikipedia.org/wiki?curid=115361" title="Anna-Louize Heiberg">
Anna-Louize Heiberg

Anna-Louize Heiberg (*12 Desember 1924, Ceres – † 25 Januarie 2013, Kaapstad) was professor in Wysbegeerte aan die Universiteit van Natal en Afrikaanse skrywer van romans.

Anna Louize Conradie is op 12 Desember 1924 op Ceres in die Kaap gebore as enigste dogter en een van drie kinders van die posmeester Louis Jakobus Conradie en Elizabeth Hoitsema, wat op 16 April 1918 getroud is. Haar broers is Christoffel Hermanus en Frederik Jan. Haar pa word op 1 Februarie 1950 aangestel as die posmeester van Kaapstad en hy beskryf die geskiedenis van die Poskantoor in die boek "Spaanders wat vlieg", wat in 1953 gepubliseer is.

Sy matrikuleer aan die Hoërskool Jan van Riebeeck in Kaapstad en studeer verder aan die Universiteit van Kaapstad, waar prof. dr. Andrew H. Murray, kleinseun van die beroemde prediker Andrew Murray, een van haar leermeesters is. In 1944 behaal sy haar M.A.-graad in Wysbegeerte met ’n verhandeling oor "The contribution of A.A. Bowman's notion of system to his metaphysic of ethics" en in 1957 verwerf sy haar doktorsgraad in wysbegeerte "cum laude" met ’n proefskrif oor "The neo-Calvinistic concept of philosophy, with special reference to the philosophy of H. Dooyeweerd". Aanvanklik word sy aangestel as lektrise in Wysbegeerte aan die Universiteit van Kaapstad, waarna sy ’n pos aanvaar by die Universiteit van Natal, waar sy later professor en hoof van die Departement Wysbegeerte word. Hier lewer sy op 6 Augustus 1968 haar intreerede onder die titel "Of learned ignorance".

Sy verhuis later na Kloofnekweg in Kaapstad. Sy trou in 1948 met Johannes Hendrik van Wyk, in 1957 met Marthinus le Grange en in 1965 met Lambertus Rautenbach Heiberg getroud. Uit haar eerste huwelik word die dogters Marilize en Karien en die seuns Hannes en Louis gebore.

Sy tree af in die Berghof-aftreeoord in die voorstad Tuine in Kaapstad, waar sy in haar laaste jare ’n kluisenaarsbestaan voer. Hier is sy op Vrydag 25 Januarie 2013 oorlede.

In haar vroeë romans "Laura" en "Nuwe gebooie" (geskryf onder die naam Anna-Louize Conradie) bied sy sielkundige romans waarin veral gekyk word na jonger vrouekarakters.

In "Laura" val die klem op Laura se geestelike groei in haar soeke na geluk, eerder as die uiterlike ervarings. Laura is idealisties met ’n sterk drang na andersheid en onafhanklikheid, wat veroorsaak dat sy ander mense analities ontleed en beskou eerder as emosioneel ervaar. Hoewel sy ’n aantal minnaars het, is meeste van hulle te “doodgewoon” vir haar en streef sy na die uitsonderlike. Sy verbreek die verhouding met die stabiele Johannes, wat haar innig liefhet, en trou dan met die kunstenaar Fritz Hoffman. Ironies genoeg beskou Fritz haar dan as “gewoon” en ’n belemmering vir sy kuns. ’n Oplossing uit hierdie situasie vind sy eindelik in haar vriendskap met haar vriendin Teena. Sy skryf "Laura" voor publikasie in vir ’n landswye romanwedstryd wat eindelik deur Elise Muller se "Ek, ’n Samaritaanse vrou" gewen word. Hierdie bekroning lok kritiek uit van professor F.E.J. Malherbe, wat in "Ons eie boek" sterk van mening is dat "Laura" die prys eerder moes gekry het

"Nuwe gebooie" is ook ’n sielkundige roman, met die fynsinnige Greta wat verlief raak op die getroude Paul, hoof van die opheffingskool waaraan sy ook verbonde is. Bewus van die probleem van so ’n situasie besluit sy dan om eerder haar geluk op te offer en trou dan met die sinlike Wilhelm, ’n plaasboer. Sy vind die plaaslewe egter onuithoudbaar en keer mettertyd terug na die stad. Ten spyte van die sielkundige diepgang word betekenis en simboliek merendeels uitgespel en nie uitgebeeld nie, sodat die verhaal en die optrede van die karakters geforseerd aandoen.

Na ’n stilswye van twintig jaar verskyn die romans "Dans makaber" en "Dambord" kort na mekaar, gepubliseer onder die naam Anna-Louize Heiberg. Beide hierdie romans is baie meer eksperimenteel, word sterk simbolies ingekleur en speel af in onwerklike ruimtes.

In "Dans makaber" (na aanleiding van die Frans wat dodedans beteken) word die mens gesien in sy konfrontasie met die probleem van die dood wat hom onvermydelik plaas voor die vraag na God en die moontlikheid van ’n ontmoeting met Hom. ’n Dosent in die Fisiologie is die hoofkarakter in die verhaal wat met hierdie vraagstuk worstel. Hy ontken alle boodskappe van die buitemenslike, dus ook die Christelike boodskap, en beskou dit as tydverspilling om oor die dood na te dink. Wanneer sy vrou selfdood is laat sy ’n manuskrip na wat sentraal in die verhaal is en dien as verwysingspunt vir die sirkelende ritme van ’n soort dans deur die deurkruisende temas. Die eerste deel van die verhaal beeld uit hoe die man ’n toevallige ryloper, ’n soort Jan Alleman, na sy plaashuis nooi en hom sy vrou se graf wys en praat oor hulle verhouding, haar dood en die manuskrip. Hy gee die ryloper die manuskrip om te lees, wat dan die tweede deel van die verhaal vorm. In die derde deel probeer die man die ryloper van sy siening te oortuig deur die manuskrip uit te lê en sy lewensverhaal te vertel aan die hand van die manuskrip.

"Dambord" het as agtergrond die aanstelling van die hoofkarakter, Marc, as die volgende Sekretaris-Generaal van die Verenigde Volke, terwyl sy vrou op sterwe lê. Hy en drie ander karakters (Jan, Thamar en ’n geestelike wat daar is om sy vrou by te staan) sit en gesels in die voorkamer terwyl hulle op die sterfte wag. In hulle gesprekke word die agtergrond van hulle lewens onthul en die swart en wit geruite vloer van die kamer waarin hulle sit word ’n simboliese dambord waarop ’n skaakspel uitgespeel word soos meer onthullings uit elkeen se lewens na vore kom en hulle moet verdedig en aanval.

Benewens haar letterkundige werke publiseer sy ook verskeie vakkundige artikels en die Natal University Press gee in 1960 haar boek uit oor "The Neo-Calvinistic Concept of Philosophy: A Study in the Problem of Philosophic Communication".

Sy lewer ook die bydrae oor Afrika in die boek "Handbook of World Philosophy: Contemporary Developments since 1945", wat in 1980 onder redakteurskap van J.R. Burr verskyn.

Werke wat uit haar pen verskyn sluit in:
Die “Louise” van haar voorname word in bronne met beide ’n “s” en “z” gespel. Die wisselvorm “z” is waarskynlik meer korrek, veral aangesien dit ook so weergegee word in die Conradie Geslagsregister. Hierdie profiel maak dus konsekwent gebruik van die “z” wisselvorm.





</doc>
<doc id="115362" url="https://af.wikipedia.org/wiki?curid=115362" title="Heiwee">
Heiwee

Heiwee was die skuilnaam van H.M. van der Westhuysen (1904–1987), professor in die Departement Afrikaanse Kuns en Kultuur aan die Universiteit van Pretoria en ’n Afrikaanse digter.

Hermanus Martinus van der Westhuysen was op 6 Maart 1904 in die distrik Pretoria gebore. Hy studeer aan die Pretoria Onderwyskollege en die Universiteit van Pretoria en behaal in 1934 sy M.A.-graad met ’n verhandeling oor “"Melt Brink en sy plek in die Afrikaanse letterkunde"” en in 1938 sy D.Litt.-graad met ’n proefskrif oor “"Temas in die Afrikaanse poësie"”, wat later gepubliseer word. Hy is lektor in Afrikaans aan die Heidelberg Normaalkollege, waarna hy in 1938 aangestel word as deeltydse dosent en in 1939 as professor in en hoof van die Departement Afrikaanse Kuns en Kultuur aan die Universiteit van Pretoria. Hierdie departement bevat vanaf 1954 ook die vak Kunsgeskiedenis. Gedurende die Tweede Wêreldoorlog is hy aktief betrokke by die Ossewabrandwag, waar hy in April 1942 aangestel word as hoofkommandant van die distrik waarin die universiteit geleë is en van hierdie pos word hy ’n jaar later bevorder tot hoofgeneraal en Gebiedsleier F. Hy beskou die Ossewabrandwag as ’n sterk stimulerende en behoudende faktor in die Afrikaner se kultuurlewe en in sy strewe na behoud van identiteit, nasionale trots en soewereiniteit. In 1954 doseer hy die eerste klasse in Kunsgeskiedenis en hy stel hierna ook praktiese klasse in Kuns in, sodat die Departement in 1960 saamsmelt met die Departement Beeldende Kunste om ’n gekombineerde teorie en praktyk departement te vorm. In 1955 word hy aangestel op die raad van trustees van die Transvaal Museum in Pretoria. Hy is in 1987 oorlede.

Hy gebruik die pseudoniem Heiwee vir sy gedigte, wat hy in 1931 in “"Nirwana"” bundel en waarin hy die Oosterse wysheid as tema gebruik. Die gedigte gaan dan oor Labora, Astra en Menta (wat die aardse lewe verteenwoordig), Karma (die sfeer van verantwoording) en Anima, Spectra en Divinitas (wat die spirituele verteenwoordig). Hierdie gedigte bring tematiese verruiming na die Afrikaanse poësie, maar die enigsins kunsmatige taalgebruik verdoesel die betekenis. Van sy gedigte word getoonset en opgeneem in die FAK-Volksangbundel. Sy proefskrif, “"Temas in die Afrikaanse poësie"”, word later deur die universiteit gepubliseer, terwyl hy ook ’n inleiding skryf tot die “"Erich Mayer-album"”, wat voorbeelde uit hierdie kunstenaar se werk bevat. Talle vakkundige artikels van hom verskyn in tydskrifte, insluitende “"Die hedendaagse skilderkuns in Suid-Afrika"” en “"Die hedendaagse beeldhoukuns in Suid-Afrika"”, wat in "Ons Erfdeel" gepubliseer word en “"Beeldende kuns en realiteitsvorm"” wat in Oktober 1953 in "Helikon" verskyn. Hy versorg as redakteur die “"Jaarboek Ossebrandwag Suid-Afrika 1949"”.




</doc>
<doc id="115363" url="https://af.wikipedia.org/wiki?curid=115363" title="Sodawater">
Sodawater

Sodawater (wat ook bekend staan as klubsoda, bruiswater, vonkelwater of seltzerwater) is water waarin koolstofdioksied (ook genoem koolsuurgas) onder druk opgelos is. Sommige van hulle het bymiddels, soos natriumchloried (tafelsout), koeksoda of iets soortgelyks, maar seltzerwater bestaan basies altyd uit water met koolstofdioksied met geen bymiddels. Hierdie proses, wat bekend staan as karbonering, is 'n proses wat veroorsaak dat die water bruisend word. Die meeste sodawater word verkoop in gereed-om-te-drink-bottels as mineraalwater en gekarboneerde drankies soos koeldranke. Dit is egter maklik om dit tuis te maak met 'n sodamaker.

Ongeag of dit tuis gemaak is of in 'n winkel gekoop is, kan sodawater identies wees aan gewone gekarboneerde water of dit kan 'n klein hoeveelheid tafelsout, sodiumsitraat, koeksoda, kaliumbikarbonaat, kaliumsitraat, kaliumsulfaat of disodiumfosfaat bevat, afhangend van die bottelleerder. Hierdie bymiddels word dikwels bygevoeg om die effens souterige smaak na te maak wat jare terug gekry het toe dit aanvanklik as preserveermiddel gebruik is. Prosesse wat natuurlik voorkom, lewer ook minerale bruiswater wat soortgelyk is aan sodawater in artesiese putte soos in Mihalkovo in die Bulgaarse Rhodope-berge, in Medžitlija in Macedonia of vernaamlik in Selters in die Duitse Taunus-berge.

Dit lyk of sodawater op sig self min uitwerking op 'n mens se gesondheid het. Hoewel soda effens suurvormend is, word dit vinnig deur speeksel teengewerk.

Sodawater kan die simptome van prikkelbaredermsindroom soos 'n gevoel van opgeblasenheid vererger weens die vrystelling van koolsuurgas in die spysverteringstelsel. Dit lyk of dit nie 'n uitwerking op gastroësofageale terugvloeiingsiekte het nie. Daar is voorlopige bewyse dat sodawater vir hardlywigheid kan help vir mense wat beroerte gehad het. Party sodawaters het bykomende sodium, so dit kan 'n probleem wees vir mense op 'n laesodiumdieet.

Tipiese koeldranke met soda in soos kolas het wel gesondheidsrisiko's. Gekarboneerde kolas het 'n korrelasie met effense vermindering in beendigtheid by ouer vroue. Koeldranke is sowat 100% meer wegvretend vir tande as gewone sodawater.

Koolsuurgas wat in water opgelos is teen 'n lae konsentrasie (0.2–1.0%) skep koolsuur (HCO) volgens die volgende reaksie:
Die suur gee sodatwater 'n effense vrank smaak. Die pH-vlak tussen 3 en 4 is wat suurvorming betref naastenby tussen appel- en lemoensap, maar veel minder suurvormend as die suur in die maag. Die menslike liggaam behou die pH-ewewig deur suurgegronde homeostase en sal nie beïnvloed word deur die inname van sodawater nie. As 'n alkaliese sout, soos koeksoda, kaliumbikarbonaat of kaliumsitraat by die water gevoeg word, word die suurvlak verlaag.

Die hoeveelheid van 'n gas soos koolsuurgas wat in water opgelos kan word, word deur Henry se wet beskryf. Water word verkoel, optimaal tot net bokant vriespunt, ten einde die maksimum hoeveelheid koolsuurgas daarin te laat oplos. Hoër gasdruk en 'n laer temperatuur veroorsaak dat meer gas in die vloeistof opgelos kan word. Wanneer die temperatuur styg of die druk verminder word (soos wat gebeur as 'n houer met sodawater oopgemaak word), ontsnap koolsuurgas uit die oplossing in die vorm van borrels. Dit staan bekend as opbruising.

Baie alkoholiese drankies, bier, wyn en vonkelwyn is vir eeu gekarboneer deur die fermentasieproses. In 1662 het Christopher Merret "vonkelwyne" gemaak. In 1750 het die Fansman Gabriel François Venel vir die eerste keer kunsmatige sodawater gemaak.
In 1767 het Joseph Priestley 'n metode ontdek om water met koolsuurgas te deurtrek toe hy 'n bak met water bo 'n biervat laat hang het by 'n plaaslike brouery in Leeds, England. Die lug wat bokant die fermenterende bier gehang het – wat vaste lug genoem word – was bekend daarvoor dat dit muise doodgemaak het wat daarin gehang is. Priestley het bevind dat water wat so behandel is 'n aangename smaak het, en hy het dit aan vriende aangebied as 'n koel, verfrissende drankie. In 1772 het Priestley 'n verhandeling geskryf genaamd "Impregnating Water with Fixed Air" waar hy beskryf hoe hy "vitrioelolie" (swaelsuur) op kalk laat drup om koolsuurgas te vorm, en die gas sover kry om in 'n geroerde bak water op te los. Priestley het sy uitvinding van sodawater beskryf as sy "gelukkigste" ontdekking.

Teen die einde van die 18de eeu het J.J. Schweppe (1740–1821) 'n proses ontwikkel om gekarboneerde minerale water te vervaardig, gegrond op die proses wat Priestley ontdek het, en het die Schweppes-maatskappy in 1783 in Genève gestig. Hy het in 1792 na Londen getrek om die besigheid daar te ontwikkel. In 1799 het Augustine Thwaites die maatskappy Thwaites' Soda Water in Dublin gestig. 'n Artikel in die "London Globe" beweer dit was die eerste maatskappy wat "Soda Water" onder daardie naam gepatenteer en verkoop het.

Moderne sodawater word gemaak deur koolsuurgas onder druk deur water te stuur. Die druk verhoog die oplosbaarheid en stel meer koolsuurgas in staat om op te los as wat moontlik is onder standaard- atmosferiese druk. Wanneer die bottel oopgemaak en die druk vrygelaat word, wat die gas in staat stel om uit die oplossing te kom, vorm dit die kenmerkende borrels.

In die VSA het gekarboneerde water bekend gestaan as "soda water" tot die Tweede Wêreldoorlog, vanweë die natriumsoute ("sodium" in Engels) wat dit bevat. Dit is bygevoeg as smaakmiddels en suurvlakreguleerders met die doel om die smaak van natuurlike mineraalwater na te maak. Gedurende die Groot Depressie is dit soms "twee sent gewoon" genoem, omdat dit die goedkoopste drankie by die sodapompe (soda fountains) was, met ander woorde sonder die gegeurde stroop, wat drie sent gekos het.

In die 1950's het "sparkling water" en "seltzer water" gewild geraak. Die term "seltzer water" is a generiese handelsmerk waarvan die oorsprong die Duitse dorp Selters is, wat beroemd was vir sy mineraalbronne. Natuurlik gekarboneerde water, "Selters", is sedert die 18de eeu of vroeër in die dorp kommersieel gebottelleer en van hier af versprei. Oor die algemeen het "seltzer water" nie bygevoegde natriumsoute nie, terwyl "klubsoda" van die natriumsoute behou het. Die term "Seltzer water" is omtrent heeltemal onbekend in Brittanje en die meeste Statebondlande, hoewel Australiërs van 'n sekere ouderdom Selza Saline-poeier onthou in metaalblikke met deksels wat vir elke gebruik met die agterkant van 'n lepel oopgemaak moes word, wat in die 1950's verkoop is.

In baie dele van die VSA beteken "soda" nou enige soort versoete, gekarboneerde koeldrank.

In Brittanje en Kanada word drankiemengers verkoop as ""soda water"" of ""club soda"" wat natriumbikarbonaat (koeksoda) bevat, wat hulle 'n spesifieke smaak gee en hulle van gekarboneerde water onderskei. Dit word dikwels gebruik vir drankies soos whisky en soda en Campari-soda.

Sodawater het die manier verander waarop mense drink. Pleks daarvan om alkohol skoon te drink, sonder om dit met iets te meng, het sodawater en koeldrank met soda gehelp om die alkohol te verdun, en het dit sosiaal meer aanvaarbaar gemaak om 'n drankie te drink.

Sodamakers of sodakarboneerders is toestelle wat water karboneer met koolsuurgasbottels wat etlike kere gebruik kan word. 'n Verskeidenheid stelsels word vervaardig, maar in Suid-Afrika is die een wat algemeen te kry is die een deur SodaStream. 'n Mens kan ook gekonsentreerde stroop vir die kommersiële eenhede koop vir gegeurde koeldranke.

Sodawater word al hoe gewilder in kookkuns om 'n ligter tekstuur in deeg en beslag te verkry vergeleke met gewone water. Kevin Ryan, 'n voedselwetenskaplike aan die Universiteit van Illinois in Urbana–Champaign, sê die bruisende borrels wat met deeg gemeng word gee die ligte tekstuur. Holtes van lug vorm in die deeg wat groter word wanneer dit gaargemaak word. 

Die geloof dat sodawater goed werk om vlekke op klere, veral die van rooiwyn, te verwyder, is 'n ouvroustorie. Daar is geen chemiese rede waarom sodawater beter sal werk om vlekke te verwyder as gewone water nie.



</doc>
<doc id="115364" url="https://af.wikipedia.org/wiki?curid=115364" title="Hendrik de Cock">
Hendrik de Cock

Ds. Hendrik de Cock (Veendam, provinsie Groningen, Nederland, 12 April 1801 – Groningen, 14 November 1842) was die vader van die Afskeiding van 1834, waaruit die Christelike Afgeskeie Gereformeerde Kerk in Nederland ontstaan het.

De Cock se ouers was Tjaarda de Cock en Jantje Kappen de Boer. Kort ná sy geboorte het die gesin na Wildervank, provinsie Groningen, verhuis. Sy oupa aan vaderskant, Regnerius Tjaarda de Cock, was omstreeks 1750 predikant in die Nederlandse Hervormde Kerk. Sy vader was ’n grondbesitter, sheriff ("schout") en eindelik burgemeester. Hy studeer aan die universiteit in Groningen en word vroeg in 1823 as proponent en vervolgens op 7 Maart daardie jaar as predikant van die Nederlandse Hervormde gemeente te Eppenhuizen bevestig. In sy volgende werkkring, Noordlaren, is hy op 5 November 1827 bevestig en eindelik in Ulrum op 22 November 1829.

Op die klein dorpie Ulrum naby die stad Groningen was De Cock, wat tot in daardie stadium nie veel kennis of oordeelkundigheid besit het nie, heeltemal misplaas. Hy is geslinger tussen die aanhangers van sy voorganger, dr. Pieter Hofstede de Groot, en die "regsinnige dwepers" wat sterk in die kerkraad verteenwoordig is. Hy het eers probeer om neutraal te bly, maar toe ’n ouderling, die broodbakker Jan Jacobsz. Beukema, hom beskuldig van onregsinnigheid, het hy hom volkome by laasgenoemde party geskaar. Nadat hy hom in die geskrifte van Johannes Calvyn verdiep het, het hy tot die gevolgtrekking gekom dat die Hervormde Kerk die Bybelse leer lank reeds nie meer gehoorsaam het nie.

Heel gou het sy preke, wat die grondwaarhede van die Heilige Skrif en die Dordtse Sinode beklemtoon het, oral die aandag getrek en ’n groot toeloop van elders, selfs uit Friesland en Drenthe, veroorsaak. Lidmate van ander gemeentes het ook hul babas by hom laat doop en hul kinders na hom gestuur vir katkisasie omdat ds. De Cock volgens hul insig die leer van die vadere suiwerder verkondig het as sy ampsbroerders in die Hervormde Kerk. Hy het ook heftig beswaar gemaak teen die sing van die Evangeliese gesange.

In Maart 1833 het twee geskrifte in Groningin teen hom verskyn: "Noodige waarschuwing en heilzame raad aan de gemeente, twee leerredenen door J. Meijer Brouwer, predikant te Uithuizen" en "Brieven over de tegenwoordige verdeeldheden en bewegingen in de Hervormde Kerk door Dr. G. Benthem Reddingius, predikant te Assen." Daarteen het ds. De Cock geskryf: "Verdediging van de ware Gereformeerde leer en van de ware Gereformeerden, bestreden en ten toon gesteld door twee zoogenaamde Gereformeerde Leeraars, of de Schaapskooi van Christus aangetast door twee Wolven, een ‘schotschrift’ ". Die klassikale (rings-) bestuur van Middelstum het ds. De Cock in die nasomer van 1832 deur ’n kommissie uit sy midde ernstig en gemoedelik oor sy optrede vermaan, maar die sagmoedigheid van dié kommissie onder leiding van die ortodokse en hooggeagte predikant van Breede, dr. A. Rugters, het slegs olie op die vuur gewerp sodat sy stoutmoedigheid steeds toegeneem het.

Op 19 Desember 1833 is hy opnuut voor die klassikale bestuur van Middelstum gedaag en weer gewaarsku om die doop van kinders en die onderwys van leerlinge wat nie tot sy gemeente behoort nie, te staak. Toe hy weier, is hy geskors in sy dienswerk tot hy sy skuld sou bely, sy veroordeling deur twee predikante herroep word en hy beloof het om hom nie meer aan dergelike handelinge skuldig te maak nie. Ds. De Cock het na die provinsiale kerkbestuur van Groningen geappelleer, maar weens sy "verregaande onbeskoftheid" verswaar hulle op 1 April 1834 sy straf deur hom vir twee jaar sonder besoldiging uit sy amp te onthef. Hierdie optrede teen ds. Cock het opspraak gewek. Hy het aanhou preek en stel ’n aanprysende voorwoord op vir ’n pamflet, "De Evangelische Gezangen getoetst, gewogen en te ligt bevonden" deur Jacobus Klok, waarin hewige uitlatings gemaak word en die Evangeliese gesange onder meer uitgekryt word as "sirenenliederen, minnezangen van den booze, een te zamen geflanste Alcoran . . ." In 1835 het De Cock ook ’n beswaarskrif teen die gesange uitgegee: ""De zoogenaamde Evangelische Gezangen, de oogappel der vervoerde en verleide menigte in de Synodale Hervormde Kerk, ja zelfs nog van sommige Godskinderen uit blindheid, en omdat zij dronken geworden zijn door den wijn harer hoererijen, nader nog getoetst, gewogen en te ligt bevonden, ja strijdig met alle onze formulieren van eenheid en Gods woord.""

Weens die aanprysende voorwoord is hy opnuut voor die kerkbestuur gedaag en aangesien hy weier om sy uitlatings terug te trek, is hy op 29 Mei 1834 afgesit as predikant. Hierna beroep hy hom op die Sinode, wat sy vonnis op 16 Julie versag deur aan hom ses maande tyd tot nadenke toe te staan. Die spanning het nou ál meer toegeneem, veral toe die predikant van Doeveren-Genderen-en-Gansoijen, Hendrik Peter Scholte (wat later na die Verenigde State van Amerika sou verhuis en 'n kolonie te Pella in die deelstaat Iowa gevestig het), hom by ds. De Cock skaar en op 12 Oktober op ’n veld by Ulrum vanaf ’n boerewa vir ’n talryke menigte preek. Die volgende Sondag (19 Oktober) wou De Cock in die kerk in Ulrum preek, maar is hierin met krag verhinder. Die predikant wat veronderstel was om dié dag die preekdiens waar te neem, kon weens ’n geweldige toeloop nie die kansel bereik nie. Hierop het ds. De Cock op ’n kerkbank geklim en aan die vergaderde menigte ’n akte van afskeiding voorgelees wat deur 53 Ulrummers, onder wie die hele kerkraad, onderteken is. Hiervan is afskrifte aan sy majesteit die koning, die minister van erediens en aan verskillende kerkbesture gestuur. Vervolgens het ds. De Cock in sekere wonings en boereskure sy leerredes gehou wat steeds getuig het van dieselfde heftigheid en bitterheid. Toe hy ná die ses maande lange uitstel nog nie van sy standpunte wou afsien nie, is hy op 20 Januarie 1835 formeel as predikant afgesit. By die aankondiging van sy vonnis het die kerk dit duidelik gemaak dat ds. De Cock nie weens sy gevoelens nie, maar weens sy gedrag afgesit is.

Ná die gebeure van 19 Oktober 1834 het ’n kompanie van 104 man van die 10de afdeling van die infanterie Ulrum op 25 Oktober binnegetrek en op die dorp gebly waar die arm Afgeskeidenes gedwing is om hulle te voed terwyl hulle die mense se huise beset het. Twaalf soldate is in ds. De Cock se huis gestasioneer en hy is onder huisarres geplaas sodat hy nie weer die openbare rus in die kerk kon versteur nie. Die volle kontingent soldate het tot Januarie 1835 in Ulrum gebly en daarna het die helfte agtergebly tot op 7 Julie 1835.

Die Nederlandse regering het as teenmaatreël teen die Afskeiding 'n ou Franse wet uit die tyd van Napoleon heringestel wat enige byeenkoms van meer as 20 mense verbied het. Dit het dit byna onmoontlik gemaak vir die Afgeskeidenes om eredienste te hou. As hulle die wet oortree het, is hulle reuse-boetes opgelê. En as hulle dit nie kon betaal nie, is hul karige besittings per openbare veiling verkoop en die opbrengs aan die staat oorhandig. As selfs dié maatreël nie voldoende was om die skuld te delg, is hulle tronkstraf opgelê. Dis hoe dit gebeur het dat ds. De Cock drie maande in die gevangenis moes deurbring. Eers tydens die bewind van koning Willem II in 1841 is dié wet opnuut opgehef en die godsdiensvervolging gestaak.

Weens ongeoorloofde godsdiensoefeninge is ds. De Cock deur die regbank in Appingadam ’n vonnis van 150 gulde en drie maande gevangenisstraf opgelê. Ds. Scholte, wat voor dieselfde regbank aangekla is weens sy prediking in die veld, is vrygespreek, ook deur die geregshof in Groningen, waarheen Appingadam geappelleer het. Intussen het klein groepe mense die voorbeeld van Ulrum begin volg en afgeskei van die Hervormde Kerk.

Later verlaat ds. De Cock Urlum, gaan na Smilde en eindelik in 1837 na Groningen as predikant van die Afgeskeidenes, terwyl hy oral heen reis om nuwe gemeentes te stig. Die owerheid het sy optrede met sy krygsmag probeer keer, maar die geweld het die saak van die Afskeiding in werklikheid meer bevorder as gestuit. Intussen het van die lidmate van die Christelike Afgeskeie kerk wat so geweldig van owerheidsweë vervolg is besluit om na Noord-Amerika te verhuis.

Ná ds. De Cock se dood op 14 November 1842 het ds. H.J. de Wind, Afgeskeie leraar Leens, ’n lykrede oor hom uitgespreek na aanleiding van Hebreërs 13:7 ("Statebybel"): "Gedenkt uwer voorgangeren, die u het Woord Gods gesproken hebben; en volgt hun geloof na, aanschouwende de uitkomst hunner wandeling."

Ds. De Cock is op 11 Februarie 1824 getroud met Frouwe Helenius Venema (1803–1889), wat ná sy afsterwe getroud is met die Afgeskeie predikant in Uithuistermeded, ds. Harm Geerts Poelman. Ds. De Cock het vyf kinders nagelaat (twee is voor hom oorlede), van die oudste seun, Helenius de Cock (1824–1895), in sy vader se voetstappe gevolg het. Hy was 'n vriend van ds. Dirk Postma, onder wie se leiding die Afskeiding in Suid-Afrika plaasgevind het. Van Helenius de Cock se 14 kinders het agt volwassenheid bereik en van dié agt het drie na Suid-Afrika geëmigreer, onder wie Jantina Böeseken, die moeder van die geskiedskrywer dr. A.J. Böeseken.


</doc>
<doc id="115365" url="https://af.wikipedia.org/wiki?curid=115365" title="Mike Heine">
Mike Heine

Mike Heine (1932–2007) was ’n Afrikaanse joernalis, radio-omroeper en skrywer.

Mike Heine was op 6 Julie 1932 op Frankfort in die Vrystaat gebore. Op sy geboortedorp voltooi hy sy skoolopleiding. Hierna verwerf hy ’n diploma in sake-administrasie en sluit by die Staatsdiens aan, waar hy vir ongeveer tien jaar lank werk. Dan word hy joernalis en is misdaadverslaggewer by die Sondagkoerant "Die Sondagstem", waarna hy verbonde is aan die redaksies van "Die Transvaler" en "Patrys". Tussen 1967 en 1970 is hy skakelbeampte van Springbokradio en Streekdienste by die Suid-Afrikaanse Uitsaaikorporasie (SAUK) en hy werk ook by die televisie-afdeling van die SAUK, onder meer as navorser by die Afrikaanse Godsdiensafdeling van TV1. Later word hy artikelskrywer by ’n tydskrifgroep en word as hoofredakteur van hierdie groep aangestel. Hy trou met die skryfster Schalkie van Wyk en hulle het twee kinders, ’n dogter (Michelien) en ’n seun. Hulle leer mekaar ken wanneer albei verbonde is aan die redaksie van die tienertydskrif "Patrys", maar skei later. Mike Heine is op 6 Januarie 2007 in sy slaap in sy huis op Bultfontein, noord van Pretoria, oorlede.

Reeds op elfjarige ouderdom skryf hy sy eerste spanningsverhaal, wat sy ma vir hom uittik. Hy skryf veral ontspanningslektuur, waaronder liefdesromans, spanningsverhale (hoofsaaklik ou-Kaapse verhale), tydskrifverhale, jeugverhale, draaiboeke en radioverhale. Sy bekendste werk is waarskynlik die radioverhale “"Daar kom tant Alie"” en “"Oupa Jasper"”. As regisseur is hy verantwoordelik vir verskeie rolprente en radioverhale. Vanaf 1957 tree hy as akteur op in verskeie radioverhale en hy is die stem van Koos van der Merwe in die gewilde radioreeks oor Staal Burger. Sy eerste radio-jeugteater vir die Afrikaanse Diens is “"Die Donkie-July"”, wat in 1960 uitgesaai word, gevolg deur “"Seun met die donker bril"”. In 1988 word sy radiovervolgverhaal “"Aan die einde van die reënboog"” oor die Afrikaanse Diens uitgesaai. Hierdie verhaal handel oor ou Johannesburg en die uitsending val saam met die eeufeesviering van die stad. Ander radiovervolgverhale van hom in die Afrikaanse Diens sluit in “"Henningville"”, terwyl “"Wawielspore"”, “"Meester Adriaan"”, “"Vlug van verskrikking"”, “"Skaduwees oor Bordeaux"”, “"Doelwit RSA"”, “"Aanslag teen Avondrus"” en “"Troebeljare van gister"” oor Springbokradio uitgesaai word. “"Herodes Antipas"”, sy Bybelse versdrama, word ook uitgesaai.

Hy skryf ’n groot aantal ou-Kaapse verhale. In “"Die erfgenaam van Marseilles"” (1973) raak Egmont Villepreux op die aantreklike Suzette Moreaux verlief. Toe sy moeder egter die naam Moreaux hoor, het sy bleek geword, want Marguerite Villepreux was bang vir die spoke wat haar uit die verlede bedreig. Egmont ontvang dan naamlose briefies van ’n geheimsinnige vreemdeling en ’n paar maal probeer iemand om hom om die lewe te bring. “"Cordier van la Concorde"” (1974) is die verhaal van die Franse Hugenoot Louis Cordier, wat hom die gramskap van die Kapenaars op die hals haal omdat die meisies aan die Kaap hom aantreklik vind. Hy word dan ook deur Hendrik de Boon tot ’n swaardgeveg uitgedaag. Wanneer Louis ’n plaas koop wat hy herdoop na La Concorde, sy geboorteplaas in Frankryk, blyk dit dat Hendrik ook ’n opsie op die plaas gehad het, wat die vyandskap verder aanvuur. In “"’n Mantel teen die wind"” (1974) probeer Eugene de Gaspard om die niggie van kommissaris-generaal Abraham Sluysken, Engela van Hoogendam, die hof te maak. Hy moet egter met Henk van der Mas om haar hand meeding. Intussen is daar ’n gemaskerde swaardvegter wat die lewe vir die Engelse soldate, aan wie die Kaap oorhandig moet word, warm maak. “"Die nuwe dagbreek"” (1978) speel af tydens die heerskappy van goewerneur Willem Adriaan van der Stel. Jean-Paul Belmont ontmoet vir Marguerite Rouxville, maar hulle verhouding word vertroebel oor ’n voorval wat baie jare gelede tussen hulle families in Frankryk gebeur het. In “"Anderkant sononder"” (1980) moedig goewerneur Willem Adriaan van der Stel die Fransman Francois du Toit se belangstelling in sy niggie, Annelie van Buuren, aan. Jonas Appelgryn gaan dit egter nie gelate aanvaar nie. In “"Agter die verste ster"” (1983) het Jean de Ville, ’n fluks jong boer, en Marguerite de Savoye mekaar lief. Jean is egter bang om toenadering te soek, want hy glo Marguerite se ryk pa sal hom nie goedkeur nie. Dan daag die ryk Vyton op en vra om Marguerite se hand en haar pa stem in. “"My swaard sal jou koester"” (1990) vertel van die Franse edelman Jean-Jacques du Pré wat in Frankryk verlief raak op Catherine le Clerc. Net wanneer hy sy liefde aan haar wil verklaar, verdwyn sy. Hy onderneem dan ’n reis na die Kaap om haar te probeer vind. “"Wraak van die Adelaar"” (1991) speel af in Willem Adriaan van der Stel se tyd. Die jong Pruisiese baron Helmut von Richter vestig hom aan die Kaap, waar hy betrokke raak in liefdesintriges en ook in die politiek van sy tyd, waar sommiges onbehoorlik vooruitgaan met die goewerneur se hulp. “"Êrens is daar lente"” (1993) speel af in die tyd van Adam Tas se klagskrif teen goewerneur Willem Adriaan van der Stel. Jeandré Tailefer en Pierre Lezar help om die klagskrif na Nederland te stuur, maar hulle beeste word deur San gesteel en hulle moet die binneland in. Hulle afwesigheid gee hulle vyande kans om planne te beraam. In “"’n Heildronk op toekomsdrome"” (1994) ontvang André-Claude Rochefort die skokkende nuus dat Rosaline, sy verloofde, skielik oorlede is. Jeanne de Savoye is vasbeslote om hom van Rosaline te laat vergeet, maar Nanette pak die lang reis van Nederland na die Kaap stoksielalleen aan, ten einde haar belofte aan die sterwende Rosaline gestand te doen.

Sy ander boeke is meestal avontuurverhale en liefdesverhale, waar hy elemente van beide vermeng en dit op verskillende tye in verskillende plekke laat afspeel. “"Dokter van Ogowe"” (1973) speel af in donker Afrika, waar dokter Francois le Roux as superintendent van die sendelinghospitaal op Ogowe diens doen. Sy vrou, ’n sangeres, volg hom weldra hierheen, maar kan nie maklik aanpas nie. Intussen het suster Madelein van Wyngaardt ook ’n ogie op hom. Die bekende radioverhaal “"Daar kom tant Alie"” (1976) word ook in boekvorm uitgegee. Die wewenaar Lukas van Vuuren vry na Tant Alie, maar sy is nie gretig vir trou nie. Aan die ander kant, die inwonery by haar kinders in Johannesburg werk nie heeltemal uit nie, want die stadslewe is te gejaagd en die kinders se sosiale verpligtinge weeg swaarder as gesinslewe. Tant Alie is egter nie alledaags nie en leer op haar oudag nog bestuur, nogal in ’n rooi sportmotor. Sy is ’n kuur vir die kunsmatige stadslewe. In “"’n Wolk oor rooikop"” (1978) erf André Vorster ’n waardelose goudmyntjie op Blinderus van sy pa terwyl Nita Tuynsma en haar dogter Sanet ernstige geldelike moeilikhede het. Hierdie twee feite gee aanleiding tot baie lewensgevaarlike avonture vir vier mense – Nita, Sanet, André en Henk Willemse, die private speurder – maar dit bring ook op die ou end vir hulle liefdesgeluk mee. “"Newels oor Ninevé"” (1985) is ’n spanningsverhaal in die Klub 707-reeks. “"Vlam van Barberton"” (1992) is ’n liefdesverhaal uit die tyd van die goudstormloop in Barberton. Kate O’Sullivan het van haar tuisdorp in Ierland na Barberton toe gekom om Sean Moore, haar verloofde, te probeer opspoor. Sean het tydens die goudstormloop na die Oos-Transvaalse goudvelde gekom om ryk te word, maar toe het sy skielik nie meer van hom gehoor nie. Barberton is ook die bestemming van Deon Wilsenach, wat na ’n liefdesteleurstelling ’n vrouehater, wêreldreisiger en avonturier geword het. Deon en Kate se paadjies kruis dikwels en die vonke spat gereeld, maar teen wil en dank word hy ook betrek by die soektog na Sean. Intussen maak Felicity van Graan ogies vir Deon. Hy kom onverwags op Sean Moore se spoor, maar Kate weier om die waarheid te aanvaar en besef terselfdertyd dat Deon besig is om in haar hart te kruip. “"Klein Jerusalem van geluk"” (1993) speel af net na die Anglo-Boereoorlog, wanneer die Vrystater Henko van Blerk na die verwoeste familieplaas terugkeer. Hy word egter dringend na Oudtshoorn ontbied, waar sy ryk tant Chrissie hom meedeel dat sy hom as erfgenaam oorweeg, saam met sy neef Stefan Meyer. Henko wil nie kompeteer vir ’n erfporsie nie en wil weer vertrek, maar Johanna volg hom na Oudtshoorn en hy ontmoet ook vir Susan. So maklik gaan hy dus nie van Oudtshoorn kan wegkom nie.

Hy skryf ook etlike jeugverhale. “"Ou remskoen"” is sy eerste jeugboek en ander jeugverhale sluit in “"Dag van die esels"” en “"Janneman"”.





</doc>
<doc id="115367" url="https://af.wikipedia.org/wiki?curid=115367" title="E.W.S. Hammond">
E.W.S. Hammond

Edward William Stephen Hammond (18 April 1944 – 5 Desember 1999) was ’n Afrikaanse digter, wat die Eugène Maraisprys met sy poësie verower het.

Edward William Stephen Hammond was op 18 April 1944 op die delwersplaas Badhope gebore, wat geleë is op ’n plekkie met die naam Sydney-on-Vaal langs die Vaalrivier naby Barkly-Wes. Sy laerskooljare bring hy op die delwerye deur en hy studeer dan aan die Hoërskool Vaalrivier te Barkly-Wes. Gedurende 1957 verhuis die gesin na Kimberley en hy matrikuleer in 1962 aan die Rooidak Hoërskool op Boshof in die Vrystaat. Vanaf 1965 tot 1968 studeer hy aan die Universiteit van Stellenbosch en verwerf die B.A.-graad in 1967 en die Senior Onderwysdiploma in 1968. In hierdie tyd is hy ook lid van D.J. Opperman se Letterkundige Laboratorium en verskyn van sy verse in "Stellenbosse Student". Hy hou hierna op verskeie plekke skool, onder meer op Kakamas in die Noord-Kaap, waar hy ’n nuwe skoollied skryf (later deur S. le Roux Marais getoonset), Jansenville in die Oos-Kaap en Johannesburg. Dan gee hy klas in die voormalige Rhodesië en einde 1974 gaan hy na Hunstanton aan die ooskus van Engeland waar hy vir twee jaar lank klas gee. In hierdie tyd maak hy gebruik van die geleentheid om in vakansietye die gehele Britse Eilande en meeste van die lande van Wes-Europa te besoek. Hy keer aan die einde van 1976 terug na Suid-Afrika. Hier word hy aangestel by die privaatskool Michaelhouse in Natal en verhuis dan in 1979 na Vishoek in die Kaap, waar hy Afrikaans aan ’n senior skool vir bruin kinders gee. In 1978 word diabetes mellitus by hom gediagnoseer en sy gesondheid verswak sodanig dat hy die onderwys in 1984 moet verlaat. Sedert 1992 is hy ’n permanente inwoner van die Harmonie-verpleeginrigting vir chroniese gevalle in Kimberley, maar herstel genoegsaam om te kan verhuis na sy eie woonstel in Eugenie Hof in Herlear in die dorp, waar hy tot met sy dood woon. Hy is op 5 Desember 1999 in Kimberley aan keelkanker oorlede.

Hy publiseer reeds van vroeg af gedigte in tydskrifte soos "Stellenbosse Student", "Kol", "Tydskrif vir Letterkunde" en "Standpunte". Sy eerste digbundel, “"Hamburgers en hotdogs"”, beskryf ’n wêreld waarin die menslike toestand betreur word en die mense wat die bundel bewoon nie veel sin in die lewe sien nie. Reeds in die titel word die voedsel van die massamens uitgelig. Die bundel hanteer veral die uiteenlopende en samehangende aardse lewensprosesse soos lewe, dood, eet-en-drink en uitskeidings, weergegee in ’n prosaïese styl. Dit maak indruk met die sober woordgebruik, hardgebakte toon en rou realisme van die gedigte. Die verlore seun-motief wat in hierdie bundel behandel word, sluit aan by die Dertigers, maar sy hantering daarvan is nugter en hard teenoor die meer sentimentele benadering van die Dertigers (“"Verlore seun"”). In verskeie gedigte is dit die karige en direkte woordgebruik wat tref, soos in “"Selfportret"”, “"Karkas"” en “"Ertsboor"”, terwyl “"Siklus"” ’n goeie voorbeeld is van herhaling van dieselfde strofebou en woordherhaling om die teenstelling tussen kind en man te maak. “"Afskeid"” gebruik die beeld van die afgevalde blare van die boom om die gebrek aan aanraking en die tema van afskeid tussen mense effektief te suggereer. Hierdie bundel is een van die slagoffers van die besonder streng sensuurwette wat in die sewentiger- en tagtigerjare in Suid-Afrika toegepas word en die bundel word op 6 Februarie 1981 deur die Publikasieraad verbied. Na bemiddeling deur D.J. Opperman en W.A. de Klerk is die verbod ’n paar weke later opgehef. Sy tweede bundel, “"Doodsteek van ’n diabeet"”, toon ’n groot vooruitgang en handel in hoofsaak oor sy mediese toestand, waar sy siekte hom dwing om nie net sy huidige situasie te ervaar en deurleef nie, maar ook nostalgies te dink oor die dinge wat was en nie meer kan wees nie, asook dit wat nog moet kom. ’n Sterkpunt is dat hy daarin slaag om die sentimentele te vermy. In sommige verse spreek weemoed oor die herinneringe van die verlede, wat nie weer herbeleef kan word nie (“"Soetland"”), terwyl sy huidige toestand aanleiding gee tot gedigte soos “"Selfportret op vyftig"” en “"Die eisers"”, waarin telkens ’n sterk kontras met die vorige toestand getrek word. Hy kom ook in opstand teen God oor sy lyding (“"Showdown"”), terwyl in sommige verse hy sy lyding vergelyk met dié van Christus (“"Via dolorosa"”, “"Aanvaarding"”). In die plek van ’n beminde is nou net die verpleegster van die daaglikse inspuiting (“"Doodsteek van ’n diabeet"”), terwyl “"Spel makaber"” op wrang wyse die verval van die liggaam beskryf. “"Die struggle"” is die sterk slotgedig van die bundel, waarin die stryd teen die liggaam beskryf word in terme van die politieke stryd om bevryding. Aangrypend is die sober “"Song, song blue"” (met toespelings op die populêre liedjie van Neil Diamond), waarin die spreker met die gebruik van Engels ’n nie-sentimentele versoek oor sy begrafnis rig. Die Eugène Marais-prys word in 1996 aan “"Doodsteek van ’n diabeet"” toegeken. Sy gedigte word opgeneem in “"Groot verseboek"” en “"Die Suid-Afrikaanse poësie in ’n duisend en enkele gedigte"”, asook in ander versamelbundels soos “"Senior Verseboek"”, “"Junior Verseboek"”, “"Die dye trek die dye aan"” en “"Woordpaljas"”. Voor sy dood werk hy aan sy jeugherinneringe, wat hy onder die titel “"As die Vaalrivier vol brandewyn was"” wou publiseer. Die boek word deur Tafelberg vir publikasie aanvaar, maar is onvoltooid ten tye van sy dood en bly daarom ongepubliseer. Uittreksels uit die manuskrip word op LitNet gepubliseer. Die skets “"’n Blom van die veld"”, wat op 10 Februarie 1971 onder die titel “"Die rivier bied altyd iets"” in “"Sarie Marais"” verskyn het, word deur Hennie Aucamp in die versamelbundel “"Blommetjie gedenk aan my"” opgeneem. Sy prosa verskyn ook in ander versamelbundels, insluitende “"Borde borde boordevol"”.






</doc>
<doc id="115371" url="https://af.wikipedia.org/wiki?curid=115371" title="M.J. Harris">
M.J. Harris

Machiel Johannes (1914–1971) was ’n Afrikaanse skrywer en digter.

Machiel Johannes Harris was op 16 Februarie 1914 op Wakkerstroom gebore. Sy vader is die boer Jacobus Albertus Harris (1868–1965) en sy moeder is Aletta Dorothea Coenradina Keet (1894–1937). Op baie jong ouderdom verhuis hy saam met die gesin na die Louwsburg distrik, waar Zoeloe die eerste taal is wat hy kan praat. Wanneer hy vyf jaar oud is, trek hulle na die Paulpietersburg distrik. Hy gaan skool op Wakkerstroom en later op Volksrust, waar hy in 1932 matrikuleer. Daar is nie geld om hom verder te laat leer nie en in 1933 tree hy in diens van die Departement van Justisie se Magistraatskantoor te Bulwer. Hy skryf sy Regseksamens en vra dan in 1934 om ’n verplasing na Pietermaritzburg om sy studies aan die Natalse Universiteitskollege voort te sit. Hier studeer hy deeltyds vanaf 1935 en behaal in 1937 sy B.A.-graad. Die digter D.J. Opperman is een van sy medestudente en hulle deel in hulle eerste jaar die medalje vir beste prestasie in Hollands I In 1940 trou hy met Elizabeth Susanna Laatz en die egpaar het twee seuns en ’n dogter. Vanaf 1938 is hy lank in Durban en daarna op verskeie ander plekke in die land werksaam by die Departement van Justisie, toe Naturellesake en toe weer Justisie. Die gesin verhuis later na George, waar hy as assistent-magistraat in die Magistraatshof diens doen. Hy is op 18 November 1971 aan keelkanker in Mosselbaai oorlede, waar hy ook begrawe word.

Reeds op agttienjarige ouderdom begin hy skryf, terwyl hy nog op skool is. Die aanleiding hiertoe is ’n opstel wat die klas moes skryf oor “"’n Sonsondergang"”, wat sy onderwyser so goed vind dat hy dit vir die hele klas voorlees. Later verwerk hy hierdie opstel in ’n verhaal wat in 1934 as “"Ou Madie"” in "Die Huisgenoot" verskyn. Sedertdien skryf hy talryke gedigte, sketse en verhale wat in "Die Huisgenoot", "Die Brandwag", "Die Staatsamptenaar" en ander tydskrifte verskyn. Hierdie kortverhale, waar die inheemse volkere en veral die Zoeloes baie keer onder die loep kom, bundel hy in “"Bruisende waters"” en “"Uit die buurt"”. Die titelverhaal in “"Bruisende waters"” beskryf die verleiding van ’n jong vrou deur ’n geslepe skurk. Treffend is die beskrywing van die lewenswyse van ’n swart Christen en die ontaarding van die swart mense in die Westerse leefwyse van Johannesburg. “"Wynand Pienaar"” is ’n roman. In 1936 ding hy mee om ’n prys wat uitgeskryf word deur die Deutsche Akademie in München en hy verower die Humboldt-medalje met die essay “"Die Bedeutung der Volkslehre Herders für die Entwicklung meiner Nation"”. ’n Boek wat hy skryf oor die sage en sprokie in die Duitse letterkunde word nie gepubliseer nie. Sy kortverhaal “"’n Jaar se loon"” word opgeneem in die versamelbundel “"Twaalf Afrikaanse Kortverhale"” onder redaksie van Sarel Marais, terwyl G.H. Franz “"Bruisende waters"” in die versamelbundel “"Mooi loop"” opneem. Hy vertaal Theodor Storm se “"Der Schillmelreiter"” as “"Die Skimmelruiter"” in Afrikaans en hierdie boek word in 1946 gepubliseer. Sy gedigte word in 1946 deur D.J. Opperman en Fred le Roux opgeneem in “"Stiebeuel"”, maar hy volg dit nie op met ’n selfstandige bundel nie. W.E.G. Louw tipeer sy gedigte in hierdie bundel as gedigte wat nou aansluit by die werk van reeds bekende digters en daar is dus nie werklik sprake van vernuwing nie





</doc>
<doc id="115374" url="https://af.wikipedia.org/wiki?curid=115374" title="Nan Henning">
Nan Henning

Nan Henning (1910–2003) was ’n Afrikaanse skrywer.

Anna Breggie Branders was op 15 November 1910 op Dewetsdorp in die Vrystaat gebore. Sy matrikuleer op Dewetsdorp en ontvang dan verdere onderrig in klavier, orrel en sang aan die Universiteit van Stellenbosch. Hierna kry sy ook opleiding as verpleegster en werk onder meer in Bethlehem en op Dundee in hospitale. Sy trou op 3 Junie 1933 op Dundee met Pieter Hermanus Steyn Henning, later generaal-majoor in die Suid-Afrikaanse Polisie, en hulle bly vir lank in Pietermaritzburg in Natal. Hier beklee sy ’n pos as musiekonderwyseres aan die Voortrekker Hoërskool, waar sy die stadskoor van Pietermaritzburg afrig en self sanguitvoerings gee saam met die simfonie-orkes. Sy is hier ook orreliste en koorleidster van die Voortrekkerkerk. Sy tree gereeld op oor die radiosenders van die Suid-Afrikaanse Uitsaaikorporasie. In 1952 verhuis die egpaar na Pretoria. Na aftrede gaan bly hulle op Zastron in die Vrystaat. Hulle het twee kinders, ’n seun, Nicolas Johannes, en ’n dogter, Annemarie. Nan Henning is op 9 Augustus 2003 op 92-jarige leeftyd in die Stillehawe-tehuis vir bejaardes op Dewetsdorp oorlede.

Na die verhuising na Pretoria in 1952 spits sy haar toe op skryf en sy skryf uiteindelik 64 boeke, meesal liefdesverhale. Verskeie kortverhale en vervolgverhale van haar word in tydskrifte gepubliseer, onder meer in "Sarie", en vier vervolgverhale van haar word oor die radio uitgesaai. Haar eerste roman is “"Tel nooit die ure"” (1954). “"Waar die Alpe-krokus blom"” (1957) skryf sy na aanleiding van haar ervarings op ’n reis deur Europa. “"Versperde grense"” (1958) speel in Noorweë af tydens die Tweede Wêreldoorlog. Bregitta Tequer is die mooi dogter van die burgemeester van die dorp Maugersund en sy is verlief op Thor Lindstrom. Thor is egter ’n Sweed (wat neutraal staan in die oorlog) en die vriend van die kommandant van die besettingsmagte. In “"Die goue oomblik"” (1961) soek die jong Duitse geneesheer Kurt en die Afrikanerdogter Tina op karnavalaand ’n pastoor om hulle te trou in die teenwoordigheid van ’n paar getuies. Tina vind egter later uit dat dit ’n skynhuwelik was en dit is vir haar ’n groot vernedering omdat iemand haar so misbruik het. Kurt keer terug na Duitsland, maar na vyf jaar keer hy weer terug om dinge te probeer regmaak. Hy sukkel om haar op te spoor en haar vriende hou haar bewegings geheim. In “"Die liefde van Karlien"” (1961) het die bywoner Hardus du Preez net een ideaal en dit is om Bergplaas, waar hy gebore is, te huur en daar te boer. Dries Malan hoor van sy strewe en maak dit vir hom moontlik om Bergplaas te koop en vir die eerste keer in dertien jaar kan Hardus nou ook aan liefde begin dink. “"Hulle vir jou, Suid-Afrika”" (1963) is ’n polisieroman. Hierdie liefdesverhaal beskryf talle gebeure wat werklik in die lewens van polisiemense plaasgevind het. 

“"Die wag-ŉ-bietjie-bos"” (1964) het ’n bekende gedig van Totius as tema en vertel van hoogmoed wat tot ’n val kom. Dittmar se ma probeer sy lewe reël en keur nie sy verhouding met die minder gegoede Zaan goed nie. Sy stuur hom weg na Amerika en reël ’n huwelik met die welgestelde Dianna, maar Dianna ly aan oorerflike abnormaliteit. Hulle keer dan terug na Suid-Afrika en Dittmar kom in opstand teen sy ma se tirannie. Na die dood van die kinderlose oom Tienie in “"Biesiesvlei se mense"” (1967) wonder almal wie die spogplaas, Uithoek, sal erf. Aan die een kant was daar Herklaas Visagie, oom Tienie se neef, wat gehoop het dat sy seun, Andries, die erfgenaam sou wees, sodat die plaas in die familie bly. Aan die ander kant was daar Bertus Cronjé, boesemvriend van oom Tienie. Hy het nie verwag dat die plaas na hom sou gaan nie, maar het tog gehoop oom Tienie het voorsiening gemaak om hom op die een of ander manier deur die knellende droogte te dra. Die testament bepaal egter dat die plaas die eiendom word van Pierre de Villiers, susterskind van sy oorlede vrou, maar totaal onbekend in die buurt. Indien Pierre egter nie binne ’n jaar trou met Elsbet, dogter van Bertus Cronjé, nie, verloor hy die erfporsie. “"Uit die goue skemering"” (1968) is Fransa Maré se verhaal, wat reeds as jong dogtertjie na haar ma se dood die huishouding op haar skouers neem. Toe sy groter word, werk sy saam met haar pa op die plase van ryk Piet Reyneke, waar sy manswerk in die lande doen. Piet Reyneke het egter nie ’n goeie woord vir haar nie en trek haar jonger sussie Reinet voor. Terwyl haar broer verder gaan leer en haar pa oorlede is, lyk dit asof sy gedoem is tot ’n eensame bestaan van harde werk. Hugo Murray sien haar egter een dag wanneer hy by die Reynekes kuier en sy vuil en nat gesweet van die werk op haar perd aangery kom. In “"Die rosekrans"” (1969) kom die chirurg dokter Konrad Teichert na die hospitaal op ’n plattelandse dorpie, waar hy en die rooikopverpleegster Liza Naudé van die begin af haaks is. Hy het hierheen verhuis om weg te kom van sy verlede, maar wanneer Sonra opdaag, moet hy sy verlede in die gesig staar. In “"Die arendsnes"” (1971) woon die disfunksionele familie Metterkamp in die kliphuis op die rant. Jeanne Metterkamp was altyd ’n buitestaander en die skyf van haar broers en susters se venyn en dit word so erg dat sy drie jaar in die buiteland gaan werk. Haar ma, wat altyd genot geput het uit die kinders se struwelinge, is oorlede en Jeanne keer terug, maar die atmosfeer in die huis het nie veel verander nie. Jan Vermaak, wat haar altyd teen haar familie beskerm het, is steeds op die dorp, maar nou is daar ’n Sweedse meisie, Hilde Dunkel, ook op die toneel. 

“"Gedig in blou"” (1975) is die verhaal van dokter Tinus de Vos wat in Amerika op die punt gestaan het om met Nadine Langley te trou. Hy kry egter ’n aanstelling as superintendent van die hospitaal op sy tuisdorp, Kroonlaagte, waar suster Tania Vermaak werk. Sy was in Amerika vir ’n ruk aan dieselfde kliniek as hy verbonde. “"Annalien"” (1976) was van kleins af maats met Johan Strauss en Dirk Nienaber. Wanneer hulle ouer word, begin die twee mans om te kompeteer om haar hand. In “"Die verlore droom"” (1977) is Mariet Nienaber ’n toegewyde verpleegsuster wat graag ander onder haar sorg neem, wat sy ook doen met verpleegster Susan Venter. Hierdie daad van barmhartigheid skud egter haar eie lewe tot in sy fondamente. In “"Die lag van die sonneblom"” (1979) kom die chirurg Dirk de Jager na twee jaar se studie in die buiteland terug huis toe. Hy soek steeds na antwoorde hoekom sy pa altyd so hatig teenoor hom was, hoekom hy en sy broer Jopie so totaal verskil van mekaar en hoekom sy fyn opgevoede ma hoegenaamd met ’n man soos sy pa getrou het. Dirk kry sy antwoorde en hy kyk met ander oë na suster Mariet Meyer, met wie hy voor sy vertrek haaks was. Die chirurg Dries Vermaak kom in “"As die liefde kom"” (1981) na jare se studie in Engeland terug na sy tuisdorp, wat hy na die dood van sy ouers verlaat het. Hy wonder steeds oor die onverklaarbare verwoesting van die familieplaas na sy oupa se dood en sy vader se raaiselagtige dood na ’n ongeluk. In die dorp se hospitaal is hy en die selfaangestelde hoofchirurg, Dennis Lindsey, onmiddellik aanmekaar en hy kan nie die oorsaak van hierdie uitermatige vyandigheid begryp nie. Dennis se mooi dogter, Estelle, is ook verbonde aan die hospitaal en verlief op hom. Dries onthou egter die klein rooikop Adrie Malan en wonder wat van haar geword het.

In 1963 word haar liefdesverhale op die Kaapse Uitgewers-skou bekroon. In 1979 ontvang sy die J.P. van der Walt-trofee vir ontspanningslektuur en in 1983 kry sy ’n verdere toekenning vir voortreflike skryfwerk van dieselfde uitgewer.





</doc>
<doc id="115376" url="https://af.wikipedia.org/wiki?curid=115376" title="Stamselterapie">
Stamselterapie

Stamselterapie is die gebruik van stamselle om 'n siekte te behandel of om 'n toestand te voorkom.

Beenmurgoorplanting is die mees algemene Stamselterapie wat gebruik word, maar terapie wat afkomstig is van naelstring-bloed word ook gebruik. Navorsing is onderweg om verskeie bronne vir stamselle te ontwikkel en om stamsel behandelings aan te wend vir neuro-degeneratiewe siektes en toestande soos diabetes, hartsiektes en ander toestande.

Stamselterapie het omstrede geword weens sekere ontwikkelings soos die vermoë van wetenskaplikes om embrionale stamselle te isoleer en te kweek; om stamselle te skep deur die gebruik van somatiese selkern oordrag en die gebruik van tegnieke om pluripotente stamselle te skep. Hierdie omstredenheid hou dikwels verband met aborsie politiekery en menslike kloning. Die pogings om behandelings te bemark wat gebaseer is op die oorplanting van gestoorde naelstring-bloed is ook omstrede.

Vir meer as 30 jaar word beenmurg gebruik om kanker te behandel in pasiënte met toestande soos leukemie en limfoom; dit is die enigste vorm van die stamselterapie wat algemeen beoefen word. Dit word beoog om met stamsel oorplantings die newe-effekte van konvensionele chemoterapie strategieë teen te werk. 'n Skenker se gesonde beenmurg veroorsaak die herinvoer van funksionele stamselle om die selle te vervang wat verlore gegaan het in die gasheer se liggaam tydens chemoterapie behandeling. Die oorgeplante selle genereer 'n immuun reaksie wat help om kankerselle dood te maak; hierdie proses kan egter te ver gaan en aanleiding gee tot transplantaat-versus-gasheer-siekte (TVGS), die mees ernstige newe-effek van hierdie behandeling.

Die "FDA" het vyf hematopoietische stamsel produkte goedgekeur, wat afkomstig is van naelstring-bloed, vir die behandeling van bloed- en immunologiese siektes.

In 2014 het die Europese Medisyne Agentskap goedkeuring verleen om Holoclar Stamselterapie in die Europese Unie te gebruik. Holoclar word gebruik vir mense met ernstige limbal stamsel tekort weens brandwonde in die oë.

Stamselle word vir 'n aantal redes bestudeer. Die molekules en eksosome wat stamselle vrystel word ook bestudeer in 'n poging om medikasie te vervaardig.

Navorsing is gedoen oor die uitwerking van stamselle op dierlike modelle van brein degenerasie soos in Parkinson se siekte, Amiotrofiese laterale sklerose en Alzheimer se siekte. Daar is voorlopige studies wat verband hou met veelvuldige sklerose.

Farmakologiese aktivering van endogene neurale stamselle word gerapporteer om neurobeskerming en herstel van gedrag te weeg te brin in volwasse rot modelle van neurologiese versteuring.

Beroerte en traumatiese breinbeserings lei daartoe dat selle afsterf – dit word gekenmerk deur 'n verlies van neurone en oligodendrosiete in die brein. Tydens 'n klein kliniese proefneming in Skotland in 2013 is stamselle in beroerte pasiënte se breine ingespuit.

Kliniese en diere-studies is gedoen op die gebruik van stamselle in gevalle van rugmurgbeserings.

Stamselterapie vir die behandeling van miokardiale infarksie maak gewoonlik gebruik van outologiese beenmurg stamselle, alhoewel ander vorme van volwasse stamselle kan gebruik word, soos stamselle wat afkomstig is uit vertweefsel. Volwassene stamsel-terapie vir die behandeling van hartsiektes was teen 2007 kommersieel beskikbaar in minstens vyf kontinente.

In 2013 het die baanbrekerswerk verslae van kragtige positiewe effekte van lichaamseigen beenmurg stamselle op ventrikulêre funksie was gevind om te bevat "honderde" van die teenstrydighede. Kritici verslag wat van 48 verslae daar blyk te wees net vyf onderliggende proewe, en dat in baie gevalle of hulle is ewekansige of bloot waarneming accepter-versus-rejecter, was tussen teenstrydige verslae van die dieselfde verhoor. 'n paar van die verslae van identiese basislyn eienskappe en finale resultate, aangebied in twee publikasies as, onderskeidelik, 'n 578 pasiënt ewekansige verhoor en as 'n 391 pasiënt eksperimentele studie. Ander verslae nodig is (onmoontlik) negatiewe standaard afwykings in die deelversamelings van die pasiënte, of vervat fraksionele pasiënte, negatiewe NYHA klasse. Algehele daar is baie meer pasiënte gepubliseer as met die ontvangs van stamselle in die proewe, as die getal van die stamselle verwerk in die hospitaal se laboratorium gedurende daardie tyd. 'n universiteit ondersoek, gesluit in 2012 sonder verslagdoening, is heropen in Julie 2013.

Een van die mees belowende voordele van stamsel-terapie is die potensiaal wat die regenerasie van hartweefsel het om weefselverlies om te keer, wat onderliggend is aan die ontwikkeling van hartversaking na die hartbesering.

Volwasse menslike rooibloedselle kan "ex vivo" gegenereer word deur die hematopoietische stamselle wat die voorlopers is van rooibloed selle. In hierdie proses word hematopoietische stamselle saam met stromale selle gegroei, met die gevolg dat 'n omgewing geskep wat beenmurg naboots, die natuurlike terrein waar rooibloed selle groei. Verdere navorsing oor hierdie tegniek hou potensiële voordele in vir geenterapie, bloedoortapping en topikale medisyne.

Wetenskaplikes aan die Londonse King's College het in 2004 'n manier gevind om 'n volledige tand in 'n muis te kweek en was in staat om tande (losstaande) in die laboratorium te groei danksy bio-tegnologie. Navorsers is vol vertroue dat tandregenerasie tegnologie gebruik kan word om lewendige tande in menslike pasiënte te groei.

Teoreties kan stamselle uit die pasiënt geneem word en in die laboratorium aangehelp word tot 'n tandknoppie wat binne drie weke 'n nuwe tand sal word nadat dit in die tandvleis ingeplant is.

Heller het sukses aangemeld met die hergroei van kogleêre haar selle met die gebruik van embrionale stamselle.

The Lancet het in Januarie 2012 'n studie gepubliseer deur Steven Schwartz van UCLA se Jules Stein Ooginstituut, waarin verslag gedoen word oor twee vroue wat blind geword het van makulêre degenerasie en die dramatiese verbeterings in hul visie na retinale inspuitings menslike embrioniese stamselle aan hulle toegedien is.

In Junie 2015 het die "Stem Cell Ophthalmology Treatment Study" ("SCOTS"), die grootste volwasse stamsel studie in oftalmologie (www.clinicaltrials.gov NCT # 01920867) hul aanvanklike resultate gepubliseer oor 'n pasiënt met optiese senuwee siekte wat verbeter het van 20/2000 tot 20/40 nadat behandeling toegepas is met beenmurg afkomstig van stamselle.

Diabetiese pasiënte verloor die funksie van insulien-produserende beta-selle in die pankreas. In onlangse eksperimente kon wetenskaplikes embrioniese stamselle in die laboratorium laat verander na beta-selle. Dit is dus in teorie moontlik dat indien die beta-selle suksesvol oorgeplant word, dat dit die abnormale selle in 'n diabetiese pasient kan vervang.

Menslike embrionale stamselle kan gekweek word in sel- kultuur en gestimuleer word om insulien-produserende selle te vorm wat oorgeplant kan word in die pasiënt.

Stamselle kan ook gebruik word om die groei van menslike weefsel te stimuleer. In volwassenes word beseerde weefsel dikwels vervang deur litteken weefsel, wat gekenmerk word in die vel deur ongewone kollageen struktuur, verlies van haarfollikels en onreëlmatige vaskulêre struktuur. 'n Moontlike metode om weefselregenerasie in volwassenes te veroorsaak, is deur volwasse stamsel "saad" binne-in 'n weefselbed in 'n wond te plaas sodat die stamselle differensiasie in die weefselbed selle kan stimuleer. Hierdie metode ontlok 'n regeneratiewe reaksie wat meer ooreenstem met fetale wondgenesing as met volwasse litteken vorming.

Menslike embrioniese stamselle word gestimuleer om Spermatosoon-agtige selle te vorm, maar dit is nog steeds effens beskadig of misvormd. Die potensiaal is daar dat dit asoöspermie kan behandel.

Teoreties kan stamselle uit die pasiënt geneem word en in die laboratorium aangehelp word tot 'n tandknoppie wat binne drie weke 'n nuwe tand sal word nadat dit in die tandvleis ingeplant is.

Daar is wydverspreide omstredenheid oor die gebruik van menslike embrioniese stamselle. Hierdie omstredenheid fokus hoofsaaklik op die tegnieke wat gebruik word om nuwe embrioniese stamsel lyne af te lei, wat dikwels vereis dat die blastosist vernietig word. Teenkanting ten opsigte van gebruik van menslike embrioniese stamselle in navorsing is dikwels gebaseer op filosofiese, morele of godsdienstige besware. Daar is ander stamsel navorsing wat nie die vernietiging van 'n menslike embrio behels nie; sodanige navorsing behels volwasse stamselle, amniotiese stamselle en geïnduseerde pluripotente stamselle.


</doc>
<doc id="115378" url="https://af.wikipedia.org/wiki?curid=115378" title="Hein Hendriks">
Hein Hendriks

Hein Hendriks (1911-1979) was is ’n Afrikaanse skrywer van ontspanningslektuur. Hy verwerf veral bekendheid vir sy speur- en avontuurverhale. Hy word bekend onder die naam R. Hedriks, maar skryf ook verskeie werke onder die skuilname André Murat en Casper H. Marais. As R. Hendriks skryf hy die "Temmers van die woestyn"-reeks en die "Rooi Masker"-reeks. As André Murat en Casper H. Marais skryf hy onderskeidelik die "Rooi Jan"-reeks (Jeuglektuur) en ses boeke oor die "Mank Mannetjie"-karakter. Die joernalis en skrywer Hermie Hendriks is een van sy broers.

Reinhardt (Hein) Hendriks was op 24 Maart 1911 op Swellendam gebore, waar hy ook sy skoolopleiding ontvang. Hy is die oudste van drie broers en sy broer Hermie Hendriks word later ook ’n bekende skrywer van ontspanningslektuur.

Na matrikulasie aanvaar hy in 1930 ’n betrekking in Kaapstad as klerk by ’n versekeringsmaatskappy. Na ses jaar verhuis hy na Transvaal waar hy in 1936 by "Ons Vaderland" in diens tree as joernalis, terwyl Willem van Heerden hoofredakteur is en A.M. van Schoor die nuusredakteur. Hier ontmoet hy skrywers soos Uys Krige, P.J. Schoeman en S.G. Smidt (wat veral as skrywer onder die skuilnaam Johann van der Post bekendheid verwerf), wat hom grootliks beïnvloed.

In 1937 tree hy in diens van "Die Transvaler", met H.F. Verwoerd as die eerste redakteur en hyself die eerste plattelandse redakteur, waarna hy hoof word van die versendingsafdeling van die Transvaler Boekhandel. In hierdie tyd begin hy skryf en sy eerste boek verskyn in 1941.

Hy trou in 1942 met Joan Henriëtte du Toit en bedank dan sy werk om voltyds te skryf en in 1947 verhuis hy terug na Swellendam. Hier skryf hy voltyds, maar boer ook met hoenders.

In 1953 keer hy terug na Johannesburg en word weer redaksielid van "Die Vaderland" en in 1964 aanvaar hy ’n pos by die Suid-Afrikaanse Uitsaaikorporasie as bibliotekaris.In 1975 tree hy in hierdie posisie af, waarna hy deeltyds in "Rapport" se biblioteek werksaam is.

Sy eerste vrou is in November 1959 aan ’n ongeneeslike siekte oorlede, nadat twee seuns uit die huwelik gebore is. Na sy eerste vrou se dood trou hy in Maart 1960 met Marjorie Joyce (Jay) McIntosh. In November 1960 laat hy homself vrywillig bankrot verklaar, onder meer oor verliese wat hy gely het met sy hoenderboerdery in Swellendam en die groot onkoste verbonde aan die siekte van sy eerste vrou.

Hy sterf op 8 Augustus 1979 in Devon in Engeland aan ’n hartaanval terwyl hy en sy tweede vrou by haar familie kuier. Op 13 Augustus 1979 is hy in die Exeter-krematorium in Noord-Devon veras.

Sy eerste roman, "Die slangnes", verskyn onder aanmoediging van Uys Krige en S.G. Smidt, waarna hy ’n groot aantal speur- en avontuurverhale skryf, waarvan "Die heilige kewer" een van die bekendstes is.

"Die kopbeen kom huis toe", wat aanvanklik in 1946 gepubliseer is, word later heruitgegee in die Klub 707-reeks.

In "Slagoffers van liefde" (1952) ontvang Selene Bylewoud ’n dreigbrief, waarna die poppe regtig begin dans.

Onder die naam R. Hendriks word hy veral bekend vir die vele boeke wat hy in die "Temmers van die woestyn"-reeks skryf. Hierdie is ’n reeks sonder ’n deurlopende hoofkarakter en beskryf avonture in die dae toe die land nog woes en ongetem was en mense nog ver uitmekaar gebly het. Braam le Roux begin hierdie reeks te skryf, maar Meiring Fouché (skuilnaam van F.A. Venter) lewer ook ’n aantal boeke vir die reeks. Hy is ook verantwoordelik vir boeke in die "Rooi Masker"-reeks.

Onder die naam Casper H. Marais skryf hy ligte ontspanningsleesstof, waaronder die gewilde "Rooi Jan"-reeks vir die jeug, wat waarskynlik sy bekendste werke is. Rooi Jan is met sy bos rooi hare en baard ’n soort "Tarzan"-karakter, wat met sy getroue swart perd en hond onmoontlike heldedade verrig teen die agtergrond van die Oosgrensoorloë in die negentiende eeu. Die eerste reeks van 24 boeke oor Rooi Jan skryf hy tussen 1946 en 1950 om saam te val met die Afrikaanse vertaling van Edgar Rice-Burroughs se Tarzan-boeke, wat deur A.M. van Schoor behartig is, waarna hy tussen 1960 en 1962 ’n tweede reeks van 15 boeke oor hierdie karakter skryf. Met die heruitgawe van Rooi Jan in 1970 moet die titel van die eerste boek, "Die skrik van Kafferland", verander word na "Die skrik van die wildernis" om meer polities korrek te wees.

Die "Mank Mannetjie"-karakter, oor wie hy ’n reeks van ses boeke skryf, is ’n spook wat hom inmeng in die lewens van die lewendes en sodoende vele grappige insidente tot gevolg het. Verder skryf hy ses boeke onder die naam André Murat.





</doc>
<doc id="115379" url="https://af.wikipedia.org/wiki?curid=115379" title="A.J. Herholdt">
A.J. Herholdt

A.J. Herholdt (1831–1901) was ’n belangrike Afrikaanse digter uit die tydperk van die Eerste Afrikaanse Taalbeweging.

Albertus Johannes Herholdt was op 15 Augustus 1831 op die plaas Jackhalsfontein in die distrik Hanover gebore as die jongste van tien kinders. Hy word in Graaff-Reinet gedoop. Die stamvader van die Herholdts in Suid-Afrika is Albrecht Johannes Heinrich Herholdt,  wat in 1739 as soldaat uit Bützow in Duitsland na die Kaap kom. In 1746 word hy vryburger en meulenaar op Stellenbosch en trou met Johanna Sophia Greyling. Hulle het nege kinders, die oudste waarvan Johan Daniel Herholdt is, A.J. se oupa. Daniel se vierde kind is Albertus Johannes Hendricus Herholdt (1788–1874), wat A.J. se pa is. Sy ma is Petronella Jacoba Hauptfleisch, en sy ouers is  in 1810 met mekaar getroud. Sy pa is ’n rondreisende plattelandse onderwyser wat van een plaas na die ander swerf om die boere se kinders te onderrig en maar karig vergoed word vir sy dienste. Vir verdere inkomste hou hy dan ook ’n aantal skape en bokke aan, met die seuns wat die kleinvee moet oppas en daarom beurte maak om die skool by te woon. In 1843 is sy vader onderwyser in die omgewing van Colesberg en A.J. vestig hom later hier as boer. Sy vader is eindelik in 1874 oorlede en laat weinig aardse besittings na.A.J. bring sy volwasse lewe deur as boer in die Philipstown distrik. In 1849 trou hy met sy eerste vrou, Johanna Cornelia Henning (1832–1863), wat op die plaas Wiltfontein in die Colesberg omgewing gebore is. Sy is in 1863 op die plaas Toverwater, tussen Colesberg en Hanover, oorlede toe sy skaars dertig jaar oud was. Albei A.J. se ouers is ook op hierdie plaas oorlede en begrawe. Die egpaar het ses kinders, naamlik Albertus Johannes, Catharina Jacoba, Jan Andries, Jacoba Petronella, Johanna Cornelia en Anna Dorothea. Kort na die dood van sy eerste vrou trou hy met die weduwee Susarah Aletta Margaretha du Plessis, gebore Koekemoer. Uit hierdie huwelik word ’n seun gebore. ’n Gedeelte van die plaas Rietfontein aan die Hondeblafsrivier behoort aan sy tweede vrou en word deur die Gereformeerde Kerk aangekoop met die doel om die dorp Philipstown daar te stig. Die dorp word deur die Gereformeerde Kerk bestuur en A.J. is op 4 Januarie 1864 as eerste voorsitter van die Dorpskomitee verkies. Hy word ’n steunpilaar van die nuutgestigte dorp en verwerf as vrederegter bekendheid vir sy uitsprake wat albei partye tevrede stel. In 1876 is die aanvanklike tydelike kerkgebou van die Gereformeerde Kerk te klein en ’n kerkboukommissie word aangestel, met A.J. as eerste voorsitter. Hierdie kerk word in 1879 voltooi en word meer as honderd jaar daarna steeds gebruik. In hierdie tyd is Jan Lion Cachet die plaaslike predikant en is hy en A.J. goed bevriend.Volgens ’n kennisgewing in die dorpskoerant "Het Weekblad voor Philipstown" van 22 April 1892 bly hy in hierdie tyd op die plaas Kopje Alleen in die distrik, terwyl hy ook skutmeester op die dorp is. Vir ’n tyd is hy ook lid van die Wetgewende Raad vir die Middellande-kiesdistrik. Sy tweede vrou is op 13 September 1895 oorlede en op hierdie datum was hulle reeds inwoners van die dorp Philipstown, nadat hy as boer afgetree het. Hierna trou hy met die weduwee Aletta Sophia, gebore Van der Walt. Dit was reeds haar vierde huwelik en sy derde. Mettertyd gaan bly hulle op Petrusville, sowat 45 kilometer noordoos van Philipstown, waar hy drie erwe besit het. As streng Gereformeerd is hy eng in sy opvattings. So is mooi klere en reukwater ’n gruwel in sy oë en hy weier dat daar ooit ’n foto van hom geneem word. Hy het ook ’n hekel aan baarde. Op 31 Januarie 1901 is hy te Petrusville oorlede.

Sy letterkundige nalatenskap bestaan uit verskeie rympies vir "Di Patriot" in die beginjare van hierdie tydskrif, terwyl hy gereeld briewe skryf wat ook in hierdie tydskrif gepubliseer word. Sy rympies is eenvoudig, maar herkenbaar, wat toon dat hy reeds op hierdie vroeë stadium ’n eie digterlike stem het. Daar is ook altyd ’n rymwoord, al is dit party kere erg onvanpas. In sy rympies maak hy sterk voorbrand vir Afrikaans en meen dat Hollands met die skuit terug gestuur moet word Holland toe, omdat beide Hollands en Engels die vyande van Afrikaans is (“"Afrikaanse Lietjie"” in "Di Patriot" van 15 September 1876). Hy skryf ook didaktiese rympies, onder andere “"Ver dopstekers"” wat in "Di Patriot" van 15 Augustus 1876 verskyn. Hierin beskryf hy die veelvuldige gebruike van die wingerdstok, maar maan teen die maak van brandewyn, want dit sal beteken dat “jy verarm met geweld, jou klere is vuil, jou vroutjie die huil”. In “"Die spinnekop en vlieg"” beskryf hy die eienskappe van die spinnekop en hoe hy die vlieg met listigheid vang, waarna hy die vlieg vergelyk met die mens wat deur die duiwel gevang word. Ander rympies handel oor die godsdiens en sekere leerstellings, wat ontwikkel in ’n twis tussen hom en ds. W.A.J. Venter. “"Knewel Baard"” verskyn in "Di Patriot" van 14 Januarie 1881 en skeer die gek met Mephiboset, Saul se seun, wat hom nie wou skeer nie. “"’n Lamp"” verskyn in "Di Patriot" van 3 Junie1881 en hierin word vertel van die man wat gehoor het dat ’n lamp in die nag lig gee, maar hy bly in die donker omdat niemand hom vertel het dat hy die lamp moet opsteek nie. Hoewel sy rympies nie letterkundige waarde het nie, is hy een van die produktiefste digters van sy tyd en word sy voorbeeld deur vele nagevolg. So word die ys gebreek en begin mense woeker met Afrikaans, as gevolg waarvan die ontwikkeling van die taal ’n hupstoot kry. Van sy verse word opgeneem in die bloemlesing “"Patriot-digters"”, saamgestel deur E.C. Pienaar.





</doc>
<doc id="115380" url="https://af.wikipedia.org/wiki?curid=115380" title="Dirk Hertzog">
Dirk Hertzog

Dirk Hertzog (1914–1991) was 'n medestigter van die Rembrandt-groep van maatskappye en skrywer van ’n bundel spreuke.

Dirk Willem Ryk Hertzog is op 1 Desember 1914 op Jagersfontein in die Vrystaat gebore. Hy is die enigste seun van generaal J.B.M. Hertzog se oudste broer Dirk. Sy moeder is Rykie Hester de Waal. Van moederskant is die skrywer J.H.H. de Waal een van sy ooms. Hy word op ’n plaas in die distrik Jagersfontein groot. Sy vader word as lid van die sentrale raad van die Landbank aangestel en verhuis die gesin in 1926 na Pretoria. Hy voltooi sy hoërskoolopleiding aan die Afrikaanse Hoër Seunskool in Pretoria, waarna hy die B.A.-graad en die LL.B.-graad aan die Universiteit van Pretoria verwerf. Hy bekwaam hom as regsgeleerde en word vennoot in die bekende prokureursfirma Couzyn, Hertzog en Horak. In 1941 begin hy saam met dr. Anton Rupert en dr. Nic Diederichs ’n droogskoonmakery in Pretoria, waarna hy en Anton Rupert in 1943 medestigters is van Tegniese en Industriële Beleggings, waaruit die Rembrandt-groep van maatskappye later sou groei. Hy was ook onder meer direkteur van die destydse Uniewinkels, ’n voormalige voorsitter van die Afrikaanse Handelsinstituut en dien ook vanaf 1989 tot 1991 as president van die Vryemarkstigting. Hy is getroud met Lorraine en hulle het drie kinders, Dirk Willem Ryk Hertzog, Edwin de la Harpe Hertzog en Erna de la Harpe Meaker. Vir die laaste jare van sy lewe woon hy op Hermanus. Hy is op 2 Desember 1991 na ’n noodoperasie in ’n hospitaal in Somerset-Wes aan mesenteriese trombose oorlede.

"Rooimiere"” is ’n bundel spreuke op die trant van Langenhoven, waarin baie waarheid opgesluit lê.Sommiges klink bekend, al weet jy dat jy dit nie elders kon gelees het nie, want so is dit met tydlose waarhede: sien jy iets een keer in, word ’n alledaagse ding ’n bron van verwondering. Tussen die sêdinge is daar ook die “rooimiere” van die titel, wat geniepsige byt het en moeilik is om te vergeet.





</doc>
<doc id="115381" url="https://af.wikipedia.org/wiki?curid=115381" title="P.H. Henning">
P.H. Henning

Pieter Hendrik Henning (plaas Heuningkrans, distrik Albert, 20 September 1886 – Kaapstad, 16 April 1975) was 'n baanbrekerboer wat ná die Tweede Vryheidsoorlog saam met sy ouers en agt van sy 10 sibbes na Argentinië geëmigreer en baie jare lank onder uiters moeilike omstandighede daar geboer het tot die repatriasie van 1939/'39. Hy het 'n belangwekkende boek oor sy wedervarings in Argentinië geskryf. Andries Henning was sy oom.

Pieter Hendrik Henning is op 20 September 1886 op die plaas Heuningkrans in die distrik Albert (Burgersdorp) gebore as die derde van elf kinders. Sy vader is Joseph Jooste Henning en sy moeder Gertruida Susanna de Klerk. Sy broers en susters is Joseph Jooste (1882–1960), Barend Jacobus (1884–1951), Johannes Cornelis (1888), Magteld Magdalena Susanna (1891), Andries Gerhardus (1893–1988), Johanna Hendrina (1895), Albertus Johannes (1897–1982), Gertruida Susanna (1900–1950), Johannes Coetzee (1902) en Douw Gerbrand (1906–1982). Hy is een van die Afrikaners wat ná die Tweede Vryheidsoorlog in 1905 saam met sy ouers ’n toekoms in Argentinië gaan soek. Hier word hy een van die leiers van die gemeenskap. Die gesin vestig hulle op ’n plaas, wat hulle Morgenzon noem, in die omgewing van Comodoro Rivadavia in die provinsie Chubut. Hier was wetteloosheid algemeen en die polisie was nie in staat om misdaad te beheer nie. Sy dapperheid word legendaries. Wanneer die polisie nie ’n berugte moordenaar (“Seis Dedos” of “Ses Vingers”) kan vang nie, sit hy self die moordenaar agterna, arresteer hom en oorhandig hom aan die polisie. Ten spyte van baie swaarkry en groot terugslae, slaag hy daarin om ’n groot boerdery op te bou. In Argentinië trou hy met Maria Cornelia Elizabeth Booysen, ’n mede-Afrikaner wat haar ook in 1905 saam met haar gesin in Argentinië gevestig het. Die egpaar het tien kinders, Anna Gertruida (1913), Gertruida Anna (1914), Josef Jooste (1916), Juan Henrique (1917), Stephanus Johannes Paulus (1918), Maria Cornelia Elizabeth (1922), Pedro Enrique (1926), Willem (1927), Barend Jacobus (1930) en Maarten (1932).Teen die einde van die twintigerjare besef hy dat om hulle taal en godsdiens te handhaaf, dit vir hom en sy mense nodig sal wees om na hulle vaderland terug te keer. Op sy inisiatief word daar met die Suid-Afrikaanse Regering en met die Gereformeerde en NG Kerk in Suid-Afrika onderhandel om die Afrikaners in Argentinië te repatrieer. Hy word lid van die Repatriasieraad wat die gemeenskap probeer oorreed om terug te keer na Suid-Afrika. In 1938 keer hy saam met 234 ander gesinne (449 lede van die gemeenskap) terug, waarvan 65 oorspronklik in Suid-Afrika gebore is en die ander almal in Argentinië. Hulle laat steeds sowat vyfhonderd lede van die gemeenskap in Argentinië agter. Hy vestig hom in Bloemfontein, waar hy by die Vrouemonument werk. Sy vrou is in 1960 oorlede, waarna hy met Susan Steyn trou, maar hulle is in 1970 geskei. Daarna trou hy met Fredrieka Martina Schoeman, wat hom oorleef. Hy is op Woensdag 16 April 1975 in Kaapstad oorlede.

“"’n Boer in Argentinië"” is ’n verslag oor die lewe in Argentinië en die verskille in gewoontes tussen Suid-Afrika en Argentinië. Hy berig oor die algemene wetteloosheid wat in Argentinië aan die orde van die dag was, met eerlike burgers wat dikwels wet in eie hande moes neem om te oorleef teen perdediewe, veediewe en rowers. Die Afrikaners moes hulself onder moeilike omstandighede opwerk te midde van avonture met die inwoners en wilde diere. Interessant is die vergelyking van hoe skaapboerdery in Argentinië bedryf word in teenstelling met die Karoo.





</doc>
<doc id="115385" url="https://af.wikipedia.org/wiki?curid=115385" title="Frik Hermann">
Frik Hermann

Frik Hermann was ’n boer, digter en skrywer. Hy is Dirk Hermann, uitvoerende adjunkhoof van Solidariteit, se oom.

Frik S. Hermann was ’n ongetroude boer wat op die plaas Laaste Watergat naby Alma in die distrik Nylstroom in Limpopo se Waterberge woon. Hy is bekend in nasionalistiese bewegings en is onder meer stigterslid van die Afrikaner Nasionalistiese Beweging. Na sy aftrede skep hy sy plaas om in ’n volksmuseum, waar hy verskeie beelde van volkshelde en gedenkplate oprig. Hy is die oom van dr. Dirk Hermann, die uitvoerende adjunkhoof van die vakbond Solidariteit. Hy word in 2011 wreed op sy plaas vermoor en sy lyk word op Dinsdag 8 Februarie 2011 deur sy buurman gevind, waarskynlik dae nadat hy reeds dood is. Hy was waarskynlik nog lewend toe sy moordenaars hom verlaat het, maar styf vasgebind sodat hy nie kon loskom nie en ’n pynlike dood moes sterf.

Hy skryf onder andere die koorspel “Ysterpilaar”, waarin regverdiging gesoek word vir die teenwoordigheid van die Afrikaner in Afrika. “Onder die sonlyn van Afrika” bevat twee verhale, terwyl “Heilige opstand” en “God se bos” poësie is.



</doc>
<doc id="115388" url="https://af.wikipedia.org/wiki?curid=115388" title="Prototipe">
Prototipe

'n Prototipe is 'n vroeë voorbeeld, model, of uitreiking van 'n produk wat gebou word om 'n konsep of proses te toets of om as 'n voorbeeld te dien waaruit geleer of wat herhaal kan word. 'n Prototipe word gewoonlik gebruik om 'n nuwe ontwerp te evalueer sodat die akkuraatheid deur stelselontleders en gebruikers verbeter kan word. Prototipering verskaf spesifikasies vir 'n werklike, werkende stelsel.

Die woord "prototipe" is afgelei van die Griekse πρωτότυπον "prototypon", "primitiewe vorm", onsydig van πρωτότυπος "prototypos", "oorspronklike, primitiewe", en van πρῶτος "protos", "eerste" en τύπος "typos", "indruk".

Prototipes ondersoek verskillende aspekte van 'n beoogde ontwerp:

Oor die algemeen is daar 'n paar fundamentele verskille tussen die vervaardiging van 'n prototipe vs. die eindproduk:
Ingenieurs en prototipespesialiste sal probeer om die impak van hierdie verskille op die beoogde rol van die prototipe te minimaliseer.

Dit is belangrik om te besef dat prototipes uiteraard nie aan al die vereistes van die eindproduk sal voldoen nie. Weens verskille in materiale, prosesse en ontwerpgetrouheid, sal 'n prototipe moontlik onderpresteer alhoewel daar niks met die produksieontwerp skort nie.

Weens die tekortkominge in materiale en prosesse is die koste van individuele prototipes gewoonlik aansienlik hoër as die eindproduksiekoste. Prototipes word ook gebruik om die ontwerp te hersien sodat koste deur optimalisering en verfyning besnoei kan word.

Prototipetoetsing kan gebruik word om die risiko van onderprestasie te verminder, maar prototipes kan egter nie alle risiko's elimineer nie. Daar is pragmatiese en praktiese beperkings op 'n prototipe se vermoë om die beoogde finale prestasie van die produk te ewenaar.

Die bou van die volledige ontwerp is dikwels duur en tydrowend, veral wanneer dit verskeie kere herhaal moet word – die konstruering van die volledige ontwerp, identifisering van probleme en hoe om hulle op te los en dan die herbou van 'n volgende ontwerp. As alternatief word snelprototiperings- of sneltoepassingsontwikkelingstegnieke vir aanvanklike prototipes gebruik waar slegs 'n gedeelte van die volledige ontwerp geïmplementeer word. Dit stel ontwerpers en vervaardigers in staat om die potensieel problematiese onderdele van die ontwerp op 'n vinnige en goedkoop manier te toets, hierdie probleme op te los en dan die volledige ontwerp te bou.

Hierdie teenintuïtiewe idee – vinnigste manier om iets te bou, is om eers iets anders te bou — word deur steierwerk en die  ondersteun.

In tegnologiese navorsing is 'n tegnologiedemonstrator 'n prototipe wat as 'n bewys-van-konsep en demonstrasiemodel vir nuwe tegnologieë of 'n toekomstige produk dien. Dit word gebruik om die lewensvatbaarheid te bewys en toepassings te illustreer.

In groot ontwikkelingsprojekte word 'n toetsbed as 'n platform en prototipe-ontwikkelingsomgewing gebruik vir streng eksperimentering en die toetsing van nuwe tegnologieë, komponente, wetenskaplike teorieë en berekeninginstrumente.

Met die onlangse vooruitgang in rekenaarmodellering is dit vandag prakties om die vervaardiging van fisiese prototipes uit te skakel en is dit moontlik om alle aspekte van die eindproduk as 'n rekenaarmodel te modelleer. Rekenaarmodellering word nou algemeen in motorontwerp gebruik, ten opsigte van vorm (die styl en aërodinamika van die voertuig) en funksie – veral vir die verbetering van botsbestandheid en mylafstand.

Die mees algemene gebruik van die woord prototipe is 'n funksionele, alhoewel eksperimentele, weergawe van 'n niemilitêre masjien (bv., motors, huishoudelike toestelle, elektroniese verbruikersware) wat ontwerpers graag met massaproduksiemiddele sou wou bou.

Bouers van militêre masjinerie en lugvaart verkies die terme "eksperimenteel" en "dienstoets".

In elektronika beteken prototipering die bou van 'n werklike stroombaan gebaseer op 'n teoretiese ontwerp om te verifieer dat dit werk, en om 'n fisiese platform te verskaf sodat foute uitgeskakel kan word. Die prototipe word dikwels met tegnieke soos draailaskoppeling gebou, of deur van 'n verobord of broodbord gebruik te maak. Die resultaat is 'n stoombaan wat elektries identies aan die ontwerp is, maar nie fisies nie.

In baie programmeertale is 'n "funksieprototipe" die verklaring van 'n subroetine of funksie (en dit mag nie met sagtewareprototipering verwar word nie). Hierdie term is eerder C/C++-spesifiek; ander terme vir hierdie idee is "tipe" en "koppelvlak". In prototipegebaseerde programmering ('n vorm van objekgeoriënteerde programmering) word nuwe objekte vervaardig deur bestaande objekte te kloon wat prototipes genoem word.

Prototipe sagteware word dikwels alfagraad genoem, menende dat dit die eerste weergawe is. Daar word gewoonlik net 'n paar funksies geïmplementeer; die primêre fokus van die alfa is om 'n funksionele basiskode te hê waarby kenmerke gevoeg kan word. Sodra die meeste van die vereiste kenmerke by die alfasagteware geïntegreer is, word dit beta-sagteware genoem en gebruik om die volledige sagteware te toets en die program aan te pas sodat dit gedurende onvoorsiene situasies tydens ontwikkeling korrek sal reageer.

Ekstreme programmering gebruik iteratiewe ontwerp om een kenmerk op 'n slag by die aanvanklike prototipe te voeg.

Oor die algemeen is daar 'n paar fundamentele verskille tussen die vervaardiging van 'n prototipe vs. die eindproduk:

'n "Dataprototipe "is 'n vorm van 'n "funksionele "of "werkende" prototipe. Met "dataprototipering "word daar beoog om die volgende te skep:

In die wetenskap en beoefening van metrologie is 'n prototipe 'n mensgemaakte voorwerp wat as dié standaardafmeting van 'n sekere fisiese kwantiteit gebruik word en waarop alle afmetings van daardie fisiese kwantiteit gebaseer word. Soms word hierdie standaardvoorwerp 'n artefak genoem. Die enigste standaardvoorwerp wat steeds in gebruik is, is die Internasionale prototipe kilogram, 'n soliede platinum-iridium silinder by die Bureau International des Poids et Mesures (Internasionale buro van gewigte en mate) in Parys wat presies een kilogram weeg. Replikas van hierdie prototipe word aan baie nasies uitgereik om die nasionale standaard van die kilogram te verteenwoordig en word van tyd tot tyd met die Paryse prototipe vergelyk.

Tot en met 1960 was die meter deur 'n platinum-iridium prototipe staaf met twee merkies daarop (uiteraard een meter van mekaar af gespasieer) gedefinieer. In 1983 is die meter opnuut gestandaardiseer as die afstand wat lig in 1/299,792,458ste van 'n sekonde aflê.

Bouers van militêre masjinerie en lugvaart verkies die terme "eksperimenteel" en "dienstoets".

In baie wetenskappe, van patologie tot taksonomie, verwys prototipe na 'n siekte, spesie, ens. wat 'n goeie voorbeeld vir die hele kategorie stel. In Biologie is prototipe die voorouerlike of primitiewe vorm van 'n spesie of ander groep; 'n argetipe.



</doc>
<doc id="115390" url="https://af.wikipedia.org/wiki?curid=115390" title="Johann Botha (skrywer)">
Johann Botha (skrywer)

Johann Botha is ’n joernalis, lektor in Afrikaans, uitgewer van verskeie streekskoerante en skrywer wat die Eugène Marais-prys gewen het met sy skryfwerk.

Johann Botha gaan skool op Douglas in die Noord-Kaap waar hy ook matrikuleer. Hier spandeer hy baie tyd op die Vaalrivier naby die dorp en in die veld en raak so geheg aan die natuur. Na skool studeer hy verder aan die Universiteit van Stellenbosch en die Universiteit van die Oranje-Vrystaat. Hy begin sy loopbaan as joernalis by "Die Burger" (waar hy kunsredakteur is) en werk ook by "Die Transvaler" in Johannesburg en "Volksblad" in Bloemfontein. Hy doen verslag van omtrent alles, van misdaad en politiek tot omgewingsbewaring en die teater. Tydens sy studies by Stellenbosch is hy in 1963 D.J. Opperman se persoonlike assistent. In 1967 behaal hy onder leiding van D.J. Opperman ’n M.A.-graad aan die Universiteit van Stellenbosch oor "Die verhouding tussen eerste en derde persoon in die romankuns: ’n ondersoek na aanbiedingstegnieke in enkele Afrikaanse prosawerke". Sy doktorale verhandeling oor "Bart Nel" (wat hy in 1976 onder leiding van Merwe Scholtz inlewer) lei hom uit die joernalistiek na die akademie, waar hy eers verbonde is as lektor in Afrikaans aan die Universiteit van Kaapstad en later aan die Randse Afrikaanse Universiteit. In 1980 word hy redakteur van die bewaringstydskrif "Custos" en mettertyd tot 1989 is hy hoof van bemarking en kommunikasie by die Nasionale Parkeraad. Sedert 1990 is hy terug by die koerante en beklee ’n pos as bestuurder van Somerset-Pers, die uitgewer van "Distrikspos" op Somerset-Wes en tweeweeklikse koerante vir ander dorpe soos Strand, Gordonsbaai, Elgin, Grabouw.

As kind maak Eugène Marais se boeke "Die siel van die mier" en "Die siel van die aap" groot indruk op hom, veral omdat Marais spesies in hulle natuurlike habitat bestudeer het. By hom is dit daarna ’n uitgemaakte saak dat hy eendag ook oor die natuur sou skryf. "Groot vyf" ondersoek teen die ekologiese raamwerk van die hede die mens se rol binne die natuur, natuurbewaring en die dierelewe. Die roman word in vyf dele verdeel ("Leeu", "Luiperd", "Renoster", "Buffel" en "Olifant"), met die betrokke dier en sy plek in die ekosisteem en die diereryk sentraal, terwyl die mens se rol in die natuur ook telkens onder die loep geneem word. Met elke betrokke dier as sleutel word ook na mense se gedrag teenoor mekaar gekyk, in die interpersoonlike, seksuele, sosiale en politieke dimensies. Die beskrywing van ’n wildbewaarder wat somtyds aan ’n jag moet deelneem word gekontrasteer met die historiese konteks van die mens se omgang met die natuur. Aangesien die ongerepte Afrika van selfs dekades gelede nie meer bestaan nie, moet alles deur die mens bestuur word en is die menslike interaksie met mekaar en met die dierelewe oorheersend. Die uitsprake oor die mens is veelduidig. Daar is die hartverskeurende slagting van ’n olifanttrop (ma’s en kleintjies ingesluit) wat die mens se inherente wreedheid illustreer, maar ook die beskrywing van die mens self as bedreigde spesie, soos die San en selfs die Afrikaner. Die mens is dus (soos die dier) tegelyk prooi en jagter. "Leeu" betrek mense wat by dierebewaring betrokke is, waar die skakelbeampte Henk die hoofkarakter is. Hy ontmoet vriende, raak betrokke by ’n jag op leeus wat beeste vang en maak later self jag op ’n kollega se mooi vrou. In "Luiperd" bring BBP’s uit die nuwe Suid-Afrika ’n paar dae as gaste op ’n wildbewaringsplaas deur. Soos luiperds is die mense alleenlopers (behalwe gedurende “paartyd”) en almal speel die nuwe sosiale en politieke speletjie, sonder dat die luiperd van kolle verander. In "Renoster" is Ernst, voorheen ’n lid van polisie-moordbendes, die hoofkarakter. Nou sit hy in die tronk en dink terug aan sy verlede, onder andere die swart renoster wat hy dood gemaak het. Hy besef dat die mens ’n mislukte eksperiment is, gedoem om homself op te vreet. Die skrywer trek ook ’n spoor tussen verskillende historiese tydperke, waar "Buffel" byvoorbeeld eerstens kyk na die verhaal van ’n groepie San binne ’n gebied wat nou die Kruger Wildtuin is en daarna na die lotgevalle van die Trekkerleier Louis Trichardt wat ook deur hierdie gebied gereis het. Hierdie gedeelte word dan afgesluit deur die vertelling van ’n hedendaagse filmmaker wat besig is met ’n projek om San rotstekeninge in die Kruger Wildtuin te verfilm, terwyl hy terselfdertyd besig is om Louis Trichardt se dagboek te lees."Olifant" is ryk aan inligting oor die geskiedenis van wildbewaring en die sosiale en emosionele gedrag van olifante. Hier betrek die skrywer die geskiedenis en landskap van die hele Suid-Afrika en sy mense. In 1998 verower "Groot vyf" die Eugène Marais-prys en hierdie boek is in dieselfde jaar op die kortlys vir die toekenning van die M-Net-prys.

Hy lewer ook verskeie resensies en artikels wat in tydskrifte en koerante soos "Insig", "Die Burger" en "Beeld" verskyn.





Beeld: http://152.111.1.88/argief/berigte/beeld/1998/01/20/8/8.html



</doc>
<doc id="115391" url="https://af.wikipedia.org/wiki?curid=115391" title="Benrose">
Benrose

Benrose is 'n voorstad van Johannesburg in Suid-Afrika. 

Benrose en sy uitbreidings is voorstede sowat 6 km oos van Johannesburg se stadsaal, suid van die spoorlyn na Germiston en van die woonbuurt Belgravia, ’n onderafdeling van Jeppestown. Dis hoofsaaklik nywerheidsgebiede en pakhuisvoorstede, genoem na R. Horowitz, wat die gebiede aangelê het op die plaas Doornfontein No. 92, ter nagedagtenis aan sy moeder, Rose, wat tydens die Tweede Wêreldoorlog in ’n Duitse konsentrasiekamp omgekom het. Die naam Benrose teken “seun van Rose”. 

Die dorpsgebiede is op 4 Junie 1952 geproklameer. Horowitz het bekendgestaan as die “mynhoopkoning” omdat sy maatskappy grond wat ontsier is deur mynhope gekoop, die grond laat gelykmaak en dan nywerheidsgebiede daarop aangelê het.

Volgens die sensus van 2011 was die inwonertal net 23, van wie 15 wit, vyf swart en drie Asies of Indiërs was. Vir sensusdoeleindes is die voorstad 0,74 km groot. In die vorige sensus was die gebied amper twee keer so groot en het dit ook die plakkerskamp George Goch ingesluit. Toe was die bevolking 4 323, van wie 99,72% swart was, nege wit en drie bruin.



</doc>
<doc id="115392" url="https://af.wikipedia.org/wiki?curid=115392" title="Bellevue">
Bellevue

Bellevue is 'n voorstad van Johannesburg in Suid-Afrika. Bellevue is sowat 5 km noordoos van die stadsaal geleë. 

Bellevue word begrens deur Yeoville in die weste, Bellevue-Oos in die ooste, Houghton Estate in die noorde en Highlands in die suide. Die woonbuurt is omstreeks 1890 deur Robert Fuller Bertram (na wie Bertrams genoem is) op die plaas Doornfontein uitgelê. Die naam, wat Frans is vir "pragtige uitsig", verwys moontlik na die uitsig van hier op die Johannesburgse middestad, die suidelike streke en die Magaliesbergreeks na die noorde. 

Die voorstede Bellevue-Oos en Bellevue-Sentraal is in 1896 bygevoeg.

Volgens die 2011-sensus is 96,1% van Bellevue se 9 323 inwoners swart, terwyl net 145 hul ras as wit aangedui het. In die ou Suid-Afrika was dit 'n oorwegend Engelssprekende voorstad met byvoorbeeld 2 379 Engelssprekende munisipale kiesers in 1934, maar net 109 Afrikaanssprekendes. In 1949 was dit 3 911 en 543, maar teen 1961 het die albei groep se getalle teruggesak: tot 3 643 en 343.



</doc>
<doc id="115393" url="https://af.wikipedia.org/wiki?curid=115393" title="Alan Manor">
Alan Manor

Alan Manor is 'n voorstad van Johannesburg in Suid-Afrika. Dit is 'n klein woongebied wat aan die oostekant van Johannesburg se middestad geleë is.


</doc>
<doc id="115395" url="https://af.wikipedia.org/wiki?curid=115395" title="Bellevue-Oos">
Bellevue-Oos

Bellevue-Oos is 'n voorstad van Johannesburg in Suid-Afrika. Dit is 'n klein woongebied wat aan die oostekant van Bellevue geleë is.

Bellevue is in 1889 as ’n woongebied aangelê deur Robert Fuller Bertram. Die voorstede Bellevue-Oos en Bellevue-Sentraal is in 1896 bygevoeg.


</doc>
<doc id="115396" url="https://af.wikipedia.org/wiki?curid=115396" title="Droste Park">
Droste Park

Droste Park is 'n voorstad van Johannesburg in Suid-Afrika. Dit is 'n klein woongebied wat aan die oostekant van Johannesburg se middestad geleë is.


</doc>
<doc id="115398" url="https://af.wikipedia.org/wiki?curid=115398" title="Ruïne Horen">
Ruïne Horen

Die Ruïne Horen word op topografiese kaarte dikwels ook "kasteel Rosenberg" genoem. Die ruïne was oorspronklik 'n kasteel op 'n heuwel bo Küttigen in die Switserse Kanton Aargau. Dit is op 'n uitloper van die Kirchberg - ongeveer 500 m noordwes van die dorp se kerk - en 450 meter bo seespieël geleë. Hierdie kasteel behoort tot die soort wat "motte" genoem word wat los vertaal kan word as "heuwelkasteel". (Horen is 'n verkorte vorm van die woord Hochrain.)

Dit is onbekend wie die familie was wat die kasteel laat bou het asook die jaar waarin dit gebou is. Opgrawings dui egter aan dat die kasteel in die 12de eeu bewoon is. Die kasteel het oorspronklik uit slegs 'n ovale "bering" (ringmuur) met bevestigde ingang en 'n woon-toring bestaan. Die suidooste-kant van die kasteel is deur 'n diep sloot (halsgraben) beveilig. Om 1200 is die kasteel reeds nie meer bewoon nie. Die laaste bewoners van die kasteel was die Kloosterhere van Münster.

Die oorspronklike naam van die kasteel is nie bekend nie. Sy huidige naam het hy van die omliggende plase ontleen en dateer uit die tyd na die middeleeue. Deur die loop van die 19de eeu het die kasteel die naam van "Kasteel Rosenberg" gekry.

In 1960 het argeologiese uitgrawings in en om die ruïne begin en is die murasies gerestoureer. Voor die uitgrawings het slegs die toegegroeide sloot en 'n stuk muur daarvan getuig dat daar eens 'n kasteel op die heuwel gestaan het. Die murasies is toe weer in 1989 gerestoureer.



</doc>
<doc id="115399" url="https://af.wikipedia.org/wiki?curid=115399" title="Kodak">
Kodak

Die Eastman Kodak Company, algemeen bekend as Kodak, is 'n Amerikaanse tegnologiemaatskappy wat fokus op beeldprodukte, met sy historiese basis in fotografie. Die maatskappy se hoofkwartier is in Rochester, New York, Verenigde State van Amerika en geïnkorporeer in New Jersey. Dit is deur George Eastman gestig in 1888.

Kodak bied verpakking, funksionele druk, grafiese kommunikasie en professionele dienste vir besighede regoor die wêreld. Sy vernaamste besigheidsegmente is digitale druk & onderneming en grafika, vermaak en kommersiële films. Dit is die bekendste vir hul fotografiese filmprodukte. Vir die grootste deel van die 20ste eeu het Kodak 'n dominante posisie gehandhaaf in die fotografiese filmmark. Die maatskappy se alomteenwoordigheid was so groot dat sy leuse "Kodak oomblik" in die gemeenskaplike leksikon beskryf is as 'n persoonlike gebeurtenis wat aangeteken moes bly vir die nageslag.

Die Japannese mededinger Fujifilm het die Amerikaanse mark (via Fuji Photo Film U.S.A.) met goedkoper film en ander voorraad betree, maar Kodak het geglo dat die Amerikaanse verbruikers nooit sy handelsmerk in die steek sal laat nie. Kodak kon nie daarin slaag om die amptelike filmverskaffer van die 1984 Los Angeles Olimpiese Spele te word nie, en Fuji het hierdie borgskapregte bekom, wat aan hulle 'n permanente vastrapplek in die mark gegee het. Fuji het 'n filmfabriek in die VSA geopen, en deur sy aggressiewe bemarking en prysverlagings begin om markaandeel van Kodak weg te rokkel. Fuji het van 'n 10%-aandeel in die vroeë 1990's tot 17% in 1997 gegroei. Fuji het ook vordering getoon in die professionele mark met spesiale deursigtigheidsfilms soos Velvia en Provia, wat suksesvol meegeding het met Kodak se handtekening professionele produk, Kodachrome. Hulle maak egter gebruik van die meer ekonomiese en algemene E-6 verwerkingsmasjiene wat standaard in die meeste verwerkingslaboratoriums was, eerder as die toegewyde masjiene deur Kodachrome vereis. Fuji se films het ook spoedig 'n mededingende voordeel behaal in die hoëspoed negatiewe films, met 'n verbeterde greinstruktuur.

Hoewel beide Fuji en Kodak sedert die 1970's die opkomende bedreiging van digitale fotografie herken het, en hoewel beide diversifikasie benodig het as 'n versagtende strategie, was Fuji meer suksesvol met hul diversifikasie.

Hoewel Kodak reeds in 1975 'n digitale kamera ontwikkel het, die eerste van sy soort, is die produk laat vaar uit vrees dat dit Kodak se fotografiese filmbesigheid sou bedreig. In die 1990's het Kodak 'n dekade-lange reis beplan om oor te skakel na digitale tegnologie. Algeheel was daar egter min implementering van die nuwe digitale strategie. Kodak se kernbesigheid het geen druk van mededingende tegnologie ervaar nie, en Kodak se bestuurders kon hulself nouliks 'n wêreld sonder die tradisionele film voorstel. Dus was daar min aansporing om af te wyk van die normale gang van sake in fotografie. Verbruikers het egter geleidelik oorgeskakel na die digitale aanbiedinge van maatskappye soos Sony.




</doc>
<doc id="115400" url="https://af.wikipedia.org/wiki?curid=115400" title="Wetenskaplike sakrekenaar">
Wetenskaplike sakrekenaar

'n Wetenskaplike sakrekenaar is 'n tipe draagbare, elektroniese sakrekenaar wat ontwerp is om wetenskaplike-, ingenieurs- en wiskundige probleme op te los. Hierdie sakrekenaars het byna al die rekenliniale in amper al die tradisionele toepassings vervang, en dit word wyd gebruik in beide onderwys- en professionele instellings.

In sekere kontekste soos hoëronderwys, is wetenskaplike sakrekenaars vervang deur die grafiese sakrekenaars, wat 'n superstel wetenskaplike bewerkings en funksies bied, asook die vermoë om grafiekdata en insette te teken en ook om programme vir die toestel te skryf en te stoor. Daar is ook 'n paar oorvleuelings met die finansiële sakrekenaar.

Moderne wetenskaplike sakrekenaars het oor die algemeen baie meer funksies as 'n standaard sakrekenaar, en die stel van funksies is verskillend vir elke vervaardiger en model. Die bepalende eienskappe en funksies van 'n wetenskaplike sakrekenaar sluit in:

Terwyl die meeste wetenskaplike modelle tradisioneel 'n enkellyn skerm het (soortgelyk aan die tradisionele sak-sakrekenaars), het baie van hulle het op die minste meer syfers (10 tot 12), soms met ekstra syfers vir die swaaipunt-eksponent. 'n Paar het multi-lyn vertoonskerms, met 'n paar onlangse modelle van Hewlett-Packard, Texas Instruments, Casio, Sharp, en Canon wat 'n dot matrix-skerm soortgelyk aan dié wat op grafiese sakrekenaars voorkom) het.

Wetenskaplike sakrekenaars word gebruik in enige situasie waar vinnige toegang tot sekere wiskundige funksies benodig word, veral die funksies (soos trigonometriese funksies of logaritmes) wat voorheen in tabelle opgesoek was. Dit word ook gebruik in situasies waar baie groot of baie klein (desimale) bedrae bereking moet word, soos in die geval van sterrekunde, fisika en chemie.

Dit word dikwels benodig vir wiskunde klasse vanaf hoërskool tot tersiëre onderrig en is oor die algemeen 'n vereiste vir standaard toetse oor wiskundige- en wetenskaplike vakke. As gevolg daarvan word baie van hierdie sakrekenaars verkoop in opvoedkundige winkels. Sommige hoë-end modelle sluit funksies in wat dit makliker maak om 'n woordsom of probleem in 'n handboek in te tik en uit te werk op die sakrekenaar.

Die eerste wetenskaplike sakrekenaar wat al die basiese funksies hierbo ingesluit het, was die programmeerbare Hewlett-Packard HP-9100A  wat vrygestel is in 1968, alhoewel die Wang LOCI-2 het later 'n paar van dieselfde funksies gehad wat die wetenskaplike sakrekenaar gehad het. Die HP-9100-reeks is heeltemal gebou van diskrete transistor logika met geen geïntegreerde stroombane nie. Dit was een van die eerste gebruike van die CORDIC-algoritme vir trigonometriese berekeninge in 'n rekenaartoestel, asook die eerste sakrekenaar gebaseer op Omgekeerde pole-notasie. Van toe af was HP baie soortgelyk aan RPN sakrekenaars en selfs vandag nog het sommige van hul hoë-end sakrekenaars steeds RPN as hul standaard insette.

Die HP-35, bekendgestel op 1 Februarie 1972, was Hewlett-Packard se eerste sakrekenaar en die wêreld se eerste draagbare wetenskaplike sakrekenaar. Soos sommige van HP sakrekenaars, het RPN gebruik. Die HP-35 (bekendgestel op VSA$395) was beskikbaar vanaf 1972 tot 1975.

"Texas Instruments" (TI), na die bekendstelling van verskeie sakrekenaars met wetenskaplike notasies, het 'n draagbare wetenskaplike sakrekenaar op 15 januarie 1974 uitgebring, in die vorm van die SR-50. TI duur voort as 'n groot rolspeler in die sakrekenaar-mark, met hul lang-lopende TI-30-reeks wat een van die mees gebruikte wetenskaplike sakrekenaars in klaskamers is.

Casio en Sharp was ook groot rolspelers, met Casio se fx-reeks (begin by die Casio fx-1 in 1972) wat 'n baie algemene handelsmerk is, wat veral gebruik word in skole. Casio speel ook 'n groot rol in die mark vir grafiese sakrekenaars, en was die eerste maatskappy wat een geproduseer het (Casio fx-7000G).



</doc>
<doc id="115401" url="https://af.wikipedia.org/wiki?curid=115401" title="Elizabeth Spiller">
Elizabeth Spiller

Elizabeth (Bettie) Spiller (Burgersdorp, Kaapkolonie, 14 Mei 1853 – Pretoria, Transvaal, 12 Augustus 1907), 'n boorling van Burgersdorp, was die eerste vrou van ds. Martinus Postma, in lewe leraar van die Gereformeerde kerk Middelburg, Kaap en later van Fordsburg. Weens die druk werksaamhede van haar man is sy vernaamlik met die opvoeding van hul 10 kinders belas. Net ses van die kinders, onder wie die onderwyseres Adelaide, het nog gelewe ten tyde van hul vader se dood in 1926. Vir die beginsel van Christelik-nasionale onderwys het sy en haar man alles feil gehad. Die hoogtes wat haar kinders in die kerk en maatskappy bereik het, was dan ook in ’n groot mate aan haar opofferings te danke. Twee van haar seuns, Dirk en Ferdinand, het hulle as teoloë onderskei.



</doc>
<doc id="115403" url="https://af.wikipedia.org/wiki?curid=115403" title="Abrahama Coetsee">
Abrahama Coetsee

Abrahama Johanna Vorster (née Coetsee, 27 Januarie 1865, Reddersburg – 19 Mei 1943, Pretoria), was ’n dogter van ds. A.J.J. de Klerk Coetsee, predikant van Philipstown (1869–1872) en Reddersburg (1872–1903), en eggenote van ds. Louis Vorster, predikant in die Gereformeerde Kerk en Volksraadslid.

Abrahama Coetsee is op 20 Februarie 1882 met ds. L.P. Vorster getroud toe hy nog student in die teologie aan die Teologiese Skool Burgersdorp was. Die egpaar het op die volgende dorpe gewoon waar ds. Vorster predikant was: Philipstown, 1884–1893, Burgersdorp, 1893–1905, Rustenburg, 1905–1922 en Krugersdorp, 1922–1928. Op Rustenburg het hulle egter nie die hele tyd gewoon nie aangesien ds. Vorster in 1915 gekies is as lid van die Volksraad en hulle, in die tyd toe hy lid van dié vergadering was, op ander plekke gewoon het. Nadat ds. Vorster in 1928 sy emeritaat ontvang het, het die hulle 'n rukkie gaan woon op hul plaas in die distrik Ermelo. Hier het haar man later siek geword en is hulle verplig om die boerdery te laat vaat. Sy laaste lewensjare het die egpaar in Pretoria deurgebring, waar sy nege jaar ná haar man oorlede is in die Volkshospitaal, hoewel sy toe meestal op Rustenburg gewoon het.

Ná die oorlyde van ds. Vorster op 9 September 1934, het mev. Vorster af en toe op Rustenburg kom bly; soms was sy elders by kinders van haar. Op 21 Mei 1943 is sy in die kerkhof op Rustenburg, langsaan haar eggenoot, begrawe.

Ds. D.N. Kotzé, leraar van Rustenburg ten tyde van mev. Vorster se dood, het in die "Almanak" van 1944 geskryf: "(Mev.) Vorster het ongetwyfeld baie beteken vir al die gemeentes van ons kerk wat deur wyle ds. Vorster bedien is, maar veral vir Rustenburg. 'n Mens dink onwillekeurig aan die invloed wat van haar uitgegaan het deur haar omgang met lidmate. Sy was vriendelik, en gemeentelede het gevoel dat hulle welkom was in haar huis. Die jonger geslag in die gemeente hier weet nie meer veel van haar af nie, maar die oueres wat haar geken het, praat nog met waardering oor haar. 'n Mens mag ook nie vergeet nie dat hy baie opofferinge vir haar kerk gemaak het waar sy, soos dit in dié dae gegaan het, dikwels alleen tuis moes bly terwyl haar man op reis was met huisbesoeke of vir die bediening van konsulentsgemeentes, en die reise het in die dae maar baie tyd geneem, want motorkarre was daar toe nog nie. 

"(Mev.). Vorster het mooi eienskappe gehad. Een van hulle was ongetwyfeld haar vriendelikheid. Sy was ook aldae eenders, en dit was altyd aangenaam om haar te ontmoet. Haar kerk het sy liefgehad. Ek het verneem dat dit ook haar begeerte was om maar weer in 'n gemeente te wees toe aan wyle ds. Vorster aangebied is om lid van die Senaat te word en hy besluit het om die aanbod nie te aanvaar nie, maar liewer weer vir 'n gemeente te kom arbei. Vir my as predikant was dit 'n eer en 'n voorreg om die ou moeder af en toe te besoek. Ook haar vriendelike besoeke aan die pastorie het ons gewaardeer. Ons sal haar baie mis. 'n Groot voorreg wat sy gehad het, is dat sy lank sterk gebly het en dus maklik kon rondgaan om haar kinders, wat op verskillende plekke woon, te besoek."

Uit ds. en mev. Vorster se huwelik is 12 kinders gebore (nege dogters – een van hulle is vroeg oorlede – en drie seuns). Die getal kinders, klein- en agterkleinkinders wat ten tyde van haar dood nog gelewe het, was 91. Van die kinders was dr. Steyn Vorster, regspraktisyn in Pretoria, en 'n dogter, Susanna, wat met ds. H.J.R. du Plessis (predikant van Erasmus van 1907 tot sy aftrede in 1953) getroud was. Nog 'n dogter, Martha, was getroud met ds. D.P. du Plessis, seun van ds. L.J. du Plessis en broer van prof. J.A. du Plessis en ten tyde van sy dood leraar van die Gereformeerde kerk Ladybrand. Die sorg van haar kinders is aan mev. Vorster toevertrou, ook in die tyd toe haar man parlementslid was. Op Rustenburg het sy lank as voorsitster van die Gereformeerde Sustersvereniging opgetree. 




</doc>
<doc id="115404" url="https://af.wikipedia.org/wiki?curid=115404" title="Ruïne Iberg">
Ruïne Iberg

Die Ruine Iberg is die oorblyfsels van 'n kasteel op die gelyknamige berg (Iberg) op die grens van die munisipaliteit  van Riniken in die Switserse Kanton Aargau. Vandag is daar slegs enkele murasies van die ruïnes sigbaar.

Die kasteel is in die 11de eeu aan die noordoostelike kant van die berg Iberg gebou. Hierdie eerste gebou het uit 'n hoofgebou, beveiligde ingang en twee kleiner geboue bestaan. Bykomend is 'n diep sloot gegrawe om die kasteel te beskerm teen aanvalle uit die suide. Daar is geen oorgelewerde dokumente wat na kasteel of sy inwoners verwys nie en argeologiese opgrawings lewer die enigste aanduidings. Aan die einde van die 12de eeu is die kasteel deur 'n brand verwoes. Na die brand is die kasteel weer herbou, waartydens bykomende verdedigingsslote en 'n bykomende toring bygevoeg is. Die kasteel is egter nooit voltooi nie en is nie weer daarna bewoon nie. Die gebied om die kasteel het in die 11de en 12de grotendeels aan die Habsburgers behoort en is dit dus waarskynlik dat die kasteel deur hulle gebou is.



</doc>
<doc id="115406" url="https://af.wikipedia.org/wiki?curid=115406" title="Ruïne Böbikon">
Ruïne Böbikon

Die Ruïne Böbikon is die ruïnes van 'n middeleeuse "motte" of heuwelkasteel op die gebied van die munisipaliteit Böbikon in die Kanton van Aargau.

Daar is nie veel bekend oor die voormalige kasteel nie. Volgens argeologiese opgrawings is die kasteel vermoedelik rondom die jaar 1100 gebou. In 'n dokument uit die jaar 1113 word Erfridus van die familie "van Bebikon" genoem. Hy kon moontlik die kasteel gebou het.

Die oorspronklike kasteel het uit 'n bering (ringmuur) bestaan waarbinne een gebou bestaan het. In die 13de eeu is die kasteel herbou. Die nuwe bering (ringmuur) het nou 'n vyfhoekige uitleg gehad en 'n beveiligde ingang aan die westekant. Aan die bergkant van die gebou is 'n toring gebou met fondasies van sewe maal sewe meter. Dit is onbekend wie hierdie "tweede" kasteel gebou het. Die opgrawings dui aan dat die kasteel vanaf die middel van die 13de eeu verlate was en toe vervalle geraak het.




</doc>
<doc id="115408" url="https://af.wikipedia.org/wiki?curid=115408" title="Franciskus van Assisi">
Franciskus van Assisi

Sint Franciskus van Assisi (Italiaans: San Francesco d'Assisi; gebore as Giovanni di Pietro di Bernardone, informeel bekend as Francesco; 1181/1182 – 3 Oktober 1226) was ’n Italiaanse Rooms-Katolieke monnik en prediker. Hy het die Franciskanerorde vir mans en die Orde van Sint Klara vir vroue gestig, asook ander ordes. Franciskus is een van die mees geëerde godsdiensfigure in die geskiedenis.

Pous Gregorius IX het Franciskus op 16 Julie 1228 tot heilige verklaar. Hy is saam met sint Katharina van Siena die beskermheilige van Italië. Hy is later vereenselwig met die beskerming van diere en die natuurlike omgewing, en dit het onder die Katolieke en Anglikaanse kerke die gebruik geraak om seremonies te hou op sy feesdag, 4 Oktober, waarop diere geseën is.

In 1228, twee jaar na sy dood, is Franciskus van Assisi deur sy vriend pous Gregorius IX tot heilige verklaar. Franciskus was maar net een van die honderde mense wat in die Middeleeue deur die Rooms Katolieke kerk tot heilige verklaar is. Tog onthou selfs Protestante hom beter as enige ander heilige van sy tyd. Waarom is dit so? In Franciskus se tyd het baie mense geglo dat die wêreld sondig is; party mense (strydig met die leringe van die Kerk) het selfs geglo dat die duiwel die aarde gemaak het, terwyl andere gemeen het dat die duiwel hopeloos te veel mag op aarde het. Franciskus het egter vuriglik geglo dat die wêreld Gods wêreld was, en dat almal, mens en dier, die Skepper moes prys. Hy het selfs vir die voëltjies gepreek en hulle aangesê om tot eer van die Here te sing; en hy het na bewering selfs die wreedste wilde diere mak gemaak. Hy het die mense daarop gewys dat Christus mens sowel as God was deur hulle aan Sy aardse lewe te herinner; hy het selfs een keer gereël dat hy en sy vriende Kersfees in 'n stal vier, met 'n babetjie wat in 'n krip op hooi gele het. Franciskus het met aansteeklike opgewektheid en vreugde die Woord gebring, en een · keer, terwyl hy in die aanwesigheid van die Pous en die kardinale gepreek het, het hy rondgedans om aan hulle te toon hoe hy voel. Waar hy gekom het, het hy 'n boodskap van vreugde en blydskap versprei. Franciskus is in 1182 in die Italiaanse dorpie Assisi gebore. Sy vader, Pietro Bernardone, was 'n ryk lakenkoopman, en die jong Franciskus was die voorbok by die fuifpartye van die jong mense van die dorp. Hy was egter altyd opmerklik vrygewig teenoor bedelaars.  Na 'n ernstige siekbed in 1202, waartydens hy ontevrede geraak het met sy leefwyse, het hy op 'n militêre ekspedisie gegaan, maar aan die einde van die eerste dag het hy siek geword, en hy moes na Assisi terugkeer. Hierdie teleurstelling het weer die geestelike krisis wat hy tydens sy siekbed ondervind het, laat opvlam. Op 'n goeie dag het sy vriende by hom kom eet en na die ete het hulle in die straat rondgedwaal. Na 'n rukkie het hulle agtergekom dat Franciskus nie meer by hulle is nie en toe hulle hom gaan soek, het hulle hom gevind waar hy in 'n beswyming op die sypaadjie sit. Toe hy weer tot sy bewussyn kom, was hy 'n veranderde man. Hy het sy ou lewe vaarwel gesê en hom afgesonder in gebed en diens aan die armes. Kort daarna het hy op 'n pelgrimstog na Rome gegaan. Maar die werklike keerpunt in sy lewe het gekom kort nadat hy in Assisi teruggekeer het. Franciskus het van jongs af 'n groot vrees vir melaatse mense gehad. Eendag het hy in Assisi 'n melaatse wat in die straat gestaan en bedel het, teengekom. Hy wou eers weghardloop, maar iets het hom laat omdraai, en hy het al sy geld vir die melaatse bedelaar gegee en sy hand gesoen. Van daardie dag af was Franciskus se lewe een van diens aan melaatses, armes, uitgeworpenes en siekes. Hy het egter so baie geld aan die armes en bedelaars gegee dat sy vader begin vrees het dat hy al sy eiendom sou verloor. Hy het Franciskus na die biskop van Assisi gebring om hom wettiglik te onterf; maar sonder om te wag dat die dokumente opgestel word, het Franciskus sy klere uitgetrek, 'n kleed wat hy van die biskop gekry het, aangetrek en na die woude van die berg Subasio vertrek. Die volgende drie jaar het hy In die uiterste armoede deurgebring, en vir die melaatses en uitgeworpenes gepreek. Franciskus het geglo dat armoede, as mens dit as 'n positiewe gawe van God aanvaar, die basis van 'n heilige en gelukkige lewe kan wees. Daarom het hy ook gepreek dat armoede en berou twee dinge is wat met vreugde nagestreef moet word. In 1209 het hy na Assisi teruggekeer en vir die armes begin preek. Hy het gou 'n klein gevolg gehad en toe hulle twaalf in getal was, het hulle die toestemming van pous Innocentius III gekry om hul leefwyse in die vorm van 'n monnike-orde voort te sit. Hulle het h4lself gewy aan die prediking en werk onder die armes. Franciskus se volgelinge het al hoe meer geword en in dieselfde jaar (1209) het hy die Franciskaanse monnike-orde gestig. Hierdie monnike-orde het deur sendingreise so geweldig uitgebrei dat Franciskus met sy dood op 3 Oktober 1226 reeds duisende volgelinge gehad het. In 1212 het Franciskus na die Heilige Land vertrek, maar sy skip het vergaan en hy moes terugkeer. In 1219 is hy na Egipte, waar die kruisvaarders besig was om die stad Damietta te beleer. Hy is egter gevange geneem en voor sultan Al Kanil van Egipte gebring. Toe Franciskus voor die sultan kom, het hy die Evangelie aan hom verkondig. Die sultan het na hom geluister en Franciskus teruggestuur na die Christelike kamp. Daarvandaan is hy na die Heilige Land, waar hy tot September 1220 gebly het. Na veertig dae van vas en gebed, het hy op 14 September 1224 op die berg Alverno na bewering 'n visioen gehad waarin 'n engel aan hom verskyn het. 'n Oogkwaal, wat hom vee I pyn veroorsaak het, en sy streng asketiese lewenswyse het sy liggaamskragte verswak. Kort voor sy dood op 3 Oktober 1226 in die Portiuncula-kapel het hy sy "Loflied" voltooi, waarin hy bly en vroom die heerlikheid van Gods skepping besing. In teenstelling met die gangbare wêreldontvlugting van sy tyd, het hy alle skepsels liefgehad. Dit word beweer dat hy deur sy lewe en optrede die Italiaanse dig- en skilderkuns sterk beïnvloed het en hy word selfs as 'n voorloper van die Renaissance beskou. 'n Lewensbeskrywing van Franciskus is deur een van sy volgelinge, Thomas van Celano, geskryf. Baie verhale is daarna oor· hom geskryf. Die belangrikste hiervan is die "Klein Blommetjies van Franciskus," wat sowat 100 jaar na sy dood verskyn het. 

In 1219 is hy na Egipte in ’n poging om die sultan te bekeer en so ’n einde aan die konflik met die Kruisvaarders te bring. Teen dié tyd het die Franciskanerorde so gegroei dat die primitiewe organisasie nie meer gedeug het nie. Hy het na Italië teruggekeer om die orde te organiseer. Kort nadat die pous sy gemeenskap goedgekeur het, het hy hom algaande onttrek aan eksterne sake. 

Franciskus is ook bekend vir sy liefde vir die Eucharistie. In 1223 het hy die eerste lewendige Kersstaltoneel gereël. Volgens Christelike tradisie het hy in 1224 die stigmata gekry met die verskyning van serafs (engele van die hoogste rang) tydens ’n godsdienstige ekstase – hy was die eerste aangetekende persoon in die Christelike geskiedenis wat die wondtekens van Christus gekry het.

Franciskus is op die aand van 3 Oktober 1226 dood terwyl hy geluister het na ’n voorlesing van Psalm 142 (141) wat hy versoek het.




</doc>
<doc id="115409" url="https://af.wikipedia.org/wiki?curid=115409" title="Ruïne Besserstein">
Ruïne Besserstein

Die Ruïne Besserstein is die oorblyfsels van 'n sogenaamde "Spornburg" in Switserland (wat op 'n kliprif gebou is sodat die kasteel ten minste aan twee kante deur natuurlike kranse beskerm word). Dit is op die gebied van die munisipaliteit van Villigen in Kanton Aargau geleë – op 'n hoogte van 550 meter bo seespieël op die hang van die Geissberg. Vandag is dit is erg vervalle en is daar slegs enkele murasies oor.

Dit is onbekend wanneer en deur wie die kasteel gebou is. Dit word vir die eerste keer in 'n dokument uit 1244 genoem. Dit was toe die eiendom van die klooster van Murbach. Dit was deel van die landgoed Rein wat aan die klooster behoort het. Volgens geskrifte het 'n ontmoeting op 13 Februarie 1259 in die kasteel tussen hertog Rudolf van Habsburg en sy neef Gottfried von Habsburg-Laufenburg plaasgevind. In April 1259 laat vaar hulle hul eise teen die landgoed St. Amarintal in die Vogese-berge ten gunste van die klooster van Murbach. In 1291 word die landgoed aan die Habsburgers verkoop, en so het die kasteel ook in hul besit gekom. In die jaar 1305 word reeds genoem dat die kasteel onbewoon was.

Die kasteel is op die oostelike rand van 'n rotsrif op die Geissberg geleë. Na die weste toe word die kasteel deur 'n wal beskerm wat 200 meter lank en vandag nog ongeveer 4 meter hoog is. Voor die wal is daar nog 'n diep verdedigingssloot. Die murasies waarvan slegs die voetstuk van die toring sigbaar is dek 'n gebied van ongeveer 45 maal 25 meter.



</doc>
<doc id="115411" url="https://af.wikipedia.org/wiki?curid=115411" title="Klariste">
Klariste

Die Klariste (Engels: "Poor Clares"), amptelik die Orde van sint Klara (Latyn: "Ordo sanctae Clarae") en ook bekend as die Tweede Orde van Sint Franciskus, is lede van ’n godsdiensorde vir nonne in die Rooms-Katolieke Kerk. Dit is die tweede Franciskaanse orde wat gestig is – op Palmsondag in 1212 deur die heiliges Klara van Assisi en Franciskus van Assisi.

Die Klariste is georganiseer volgens die struktuur van die Franciskaanse Orde (die eerste orde). In 2011 was daar meer as 20 000 Klariste in meer as 75 lande reg oor die wêreld.

Die Klariste volg die Reël van Sint Klara, wat die dag voor haar dood in 1253 deur pous Innocentius IV goedgekeur is, maar het verskillende voorskrifte en word in federasies georganiseer.



</doc>
<doc id="115415" url="https://af.wikipedia.org/wiki?curid=115415" title="Franciskanerorde">
Franciskanerorde

Die Franciskanerorde (Latyn: "Ordo Fratrum Minorum"; Engels: "Order of Friars Minor"), of Franciskane(rs), is ’n Rooms-Katolieke monnike-orde wat in 1209 deur Franciskus van Assisi gestig is. Die orde volg die leringe en spirituele beginsels van die stigter en van sy belangrikste volgelinge, soos Klara van Assisi. 

Die Franciskanerorde is die oudste van drie ordes van die Franciskaanse beweging; die tweede is die Orde van Sint Klara en die derde die Derde Orde van Sint Franciskus.



</doc>
<doc id="115421" url="https://af.wikipedia.org/wiki?curid=115421" title="Wortelboommoerasse van Suid-Afrika en Mosambiek">
Wortelboommoerasse van Suid-Afrika en Mosambiek

Die Wortelboommoerasse van Suid-Afrika en Mosambiek vorm 'n klein ekostreek van die Afrotropiese gebied. Die streek bestaan uit party klein wortelboomgebiedjies in suidelike Mosambiek en die Suid-Afrikaanse provinsies KwaZulu-Natal en Oos-Kaap.

Verder noordelik langs die kus van Mosambiek en Oos-Afrika lê die ekostreek wortelboommoerasse van Oos-Afrika (AT1402), wat groter en beter ontwikkel is. Die verskil is hoofsaaklik dat die suidelikste wortelboommoerasse die enigste "subtropiese" wortelboommoerasse van Afrika vorm. Hulle is op hoër breedte geleë, maar die Agulhasstroom, wat langs die kus stroom, verwarm hulle.

Op die voormalige Transkei se kus kom in 17 riviermondings wortelbome voor, maar hul totale oppervlakte is nie meer as 0,17 km² nie. Spesies soos "Avicennia marina", "Bruguiera gymnorhiza" en "Rhizophora mucronata" word daar aangetref. In die Mkozi-monding word ook die "Acrostichum aureum" L. gevind.



</doc>
<doc id="115424" url="https://af.wikipedia.org/wiki?curid=115424" title="SANBI-rooilys van Suid-Afrikaanse plante">
SANBI-rooilys van Suid-Afrikaanse plante

Die SANBI-rooilys van Suid-Afrikaanse plante wat in 2010 geskep is, is die mees omvattende inligtingsbron van die bewaringstatus van Suid-Afrika se flora.

Die lys is opgestel met presiese kriteria om die uitsterwingsrisiko van die duisende spesies van die land se ryk flora te evalueer. Die kriteria is vergelykbaar met die IUBN-kriteria:


</doc>
<doc id="115431" url="https://af.wikipedia.org/wiki?curid=115431" title="Abraham Coetsee">
Abraham Coetsee

Ds. Abraham Jacobus (Awie) Coetsee (Bethulie, Oranje-Vrystaat, 12 April 1929 – 26 Julie 2015) was predikant in drie gemeentes van die Gereformeerde Kerk: Koedoesrand 1957–1961, Colesberg 1961–1968 en Meyerton 1968–1994. 

Abraham Coetsee is gebore in die Suidwes-Vrystaat as die jongste seun van Hendrik Johannes Coetsee en Hester Aletta (geb. Coetsee). As plaasseun in sy kinderjare begin hy sy skoolopleiding in 'n plaasskooltjie op die plaas Groenpoortjie in die distrik Venterstad, 22 km van die dorp af. Dit sou egter net 'n kort tydjie wees, want vanaf sub. B (gr. 2) tot st. 2 het hy skoolgegaan op Venterstad en bly in die koshuis. Hierna het sy ouers na Bethulie verhuis, alwaar hy sy skoolopleiding verder ontvang en in die jaar 1947 gematrikuleer het.

In 1948 het hy hom ingeskryf aan die PUK vir CHO as B.A.-student. Vanaf sy kinderjare wou hy vir predikant studeer, en met dié doel voor oë het hy dan ook sy universiteitsloopbaan begin. Einde 1948 het sy ouers na Bloemfontein verhuis, met die gevolg dat hy die volgende jaar aan die UOVS ingeskryf het om sy studie voort te sit. In sy graadjaar het hy ook die pos van advertensievertaler vir "Die Landbouweekblad" by die Nasionale Pers Bpk. in Bloemfontein aanvaar. Hierna het hy sy studie voortgesit deur middel van aandklasse aan Kovsies. 

Toe "Die Landbouweekblad" in hierdie jaar verskuif na Kaapstad, kon hy nie meegaan nie as gevolg van sy studie. Gevolglik het hy klerk by die Nasionale Boekhandel Bpk. in Bloemfontein geword en skryf aan die einde van die jaar die graad B.A. met Afrikaans-Nederlands en sosiologie as hoofvakke en staatsleer as byvak. Intussen het 'n stryd in sy binneste ontstaan en om tot helderheid en lig te kom, het hy 'n onderwyspos aan 'n plaasskool in die distrik Boshof aanvaar. Nadat hy reeds die vorms ingevul het om hom aan die fakulteit van opvoedkunde van die UOVS te bekwaam, het hy geweet watter rigting hy moes inslaan. Die volgende jaar het hy ingeskryf aan die UOVS vir die vakke Hebreeus en Latyn en 'n pos by die Nasionale Beenmeelfabriek Bpk. in die Rosestad aanvaar. Deur middel van aandklasse het hy aan die einde van die jaar in dié twee vakke geslaag. In 1953 het hy teruggekeer na Potchefstroom waar hy sy studie voortgesit het, toe as student in die teologie. Kort voor die eindeksamen sou begin, het hy ’n noodoperasie ondergaan weens sy blindederm sodat hy eers twee weke ná die ander studente beroepbaar gestel kon word.

Op 1 Januarie 1957 het ds. Coetsee in die huwelik getree met mej. Hester Lusya Coetsee, dogter van mnr. en (ten tyde van die huwelik wyle) mev. C. J. Coetsee van die distrik Bloemfontein, en onderwyseres aan die Dr. Viljoenskool in Bloemfontein. Hul eersteling was ’n seun, Hendrik Johannes. Sy eerste beroep het hy ontvang na die kombinasie Koedoesrand-Magol, waar hy in Februarie 1957 bevestig is. In 1961 het die gesin na Colesberg gegaan en in 1968 na Meyerton, waar ds. Coetsee in die bediening gestaan het tot hy sy emeritaat in 1994 aanvaar het.



</doc>
<doc id="115436" url="https://af.wikipedia.org/wiki?curid=115436" title="Will Hickey">
Will Hickey

Will Hickey (*8 Augustus 1909, Volksrust – † 18 Desember 1989, Brits) was ’n Afrikaanse skrywer. Hoewel hy hoofsaaklik bekendheid verwerf vir sy jeugverhale (onder meer "Twee vir 'n stuiwer" en die "Manela"-trilogie) publiseer hy gedurende sy loopbaan ook verskeie kortverhale en radiovervolgverale.

Willem Andries Hickey is op 8 Augustus 1909 te Volksrust gebore as die tweede oudste van ses kinders. Sy pa, Willem Andries Hickey (1863–1951), was verbonde aan die Departement van Paaie en sy ma, Christina Maria Frederika Bolton (1878–1960), was ’n huisvrou. Hulle verhuis voor sy skoolgaande ouderdom na Nylstroom (tans Modimolle), waar hy sy skoolopleiding ontvang.

Die digter C. Louis Leipoldt was destyds die mediese inspekteur van skole, wat die talentvolle Will raaksien tydens sy besoek en aanbied om hom verder te laat leer. Hiervoor sou hy na Pretoria moes verhuis en by Leipoldt inwoon, maar Will se ma weier om op hierdie manier van haar kind afstand te doen. Toe hy in standerd agt is, koop sy pa ’n koffieplantasie naby Beira in Mosambiek, wat hy saam met sy oudste seun Thomas bedryf. Hierdie onderneming is egter ’n mislukking en Will moet noodgedwonge die skool verlaat om saam met sy ma ook uit te spring om te werk om die pot aan die kook te hou. Sy ma doen naaldwerke en hy aanvaar ’n betrekking by die Spoorweë.

Vir 41 jaar is hy aan die Spoorweë verbonde, aanvanklik as leerlingvoorman, later voorman en daarna hoofsaaklik as stasiemeester op afgeleë Laeveldse dorpies. Telkens wys hy bevordering van die hand sodat hy in die Bosveld kan bly. Hy verhuis eindelik in 1955 na Brits, waar hy in 1967 sy loopbaan as afdelingsinspekteur afsluit.

Na aftrede werk hy by die plaaslike koerant as redakteur. Hier is hy ook lid van die stadsraad, die hospitaalraad en die Afrikaanse Sakekamer, terwyl die biblioteek op die dorp na hom vernoem word.

In 1984 struikel hy oor ’n ongelyke sypaadjie en doen ’n breinbesering op met bloeding op die brein as resultaat. Dit lei tot woordblindheid, wat beteken dat hy vir die laaste jare van sy lewe nie meer kan lees of skryf nie en sy laaste werke aan sy vrou moet dikteer.

In Maart 1989 skenk hy sy geliefde lessenaar, stoel, twee tikmasjiene en die manuskripte van sy boeke aan die stadsraad van Brits.

Hy is in 1940 getroud met Sarah Olga Gibson, ’n onderwyseres van Standerton, en is die vader van twee dogters en ’n seun.

Op 18 Desember 1989 is hy na ’n lang siekte op Brits oorlede.

Reeds op skool openbaar hy ’n besondere skryftalent en word sy opstelle gereeld in die klas voorgelees. Van jongs af het hy ’n deeglike kennis van en bewondering vir ons eerste skrywers soos Jochem van Bruggen, C.M. van den Heever, Jan F.E. Celliers, Eugène Marais en C. Louis Leipoldt. Hy waag dan ook sy hand aan die skryfkuns en deur bemoediging van E.B. Grosskopf, destyds redakteur van "Die Naweek", verskyn ’n paar sketse en jeugverhale van hom in hierdie blad. Nadat die publikasie van hierdie blad gestaak word, plaas hy verhale in "Die Huisgenoot", "Die Taalgenoot", die "Spoorwegtydskrif" en "Tydskrif vir Letterkunde". "Die Huisgenoot" se Akademieprys vir die beste verhaal van die maand is vier keer aan hom toegeken en hy word ook deur ander tydskrifte bekroon.

Van sy verhale word opgeneem in versamelbundels soos "Mosaïek", "Allegaartjie", "Jangroentjie" en "Tydskrif 3".

"Die rooi lig" (oorspronklik gepubliseer in "Die Huisgenoot" van 21 Mei 1956) verskyn in "Mosaïek". Hierdie moralistiese kortverhaal beskryf ’n treinrit in dreigende weersomstandighede. Daar het juis die vorige jaar ’n lelike ongeluk in sulke omstandighede gebeur. Die mense wat by daardie ongeluk betrokke was en die omstandighede word in die verhaal verken, asook die omwenteling wat die ongeluk in die lewe van die weduwee teweeggebring het. Op hierdie treinrit is dit die botsende lewensbeskouings van die twee mans op die trein waarom die verhaal wentel, met hulle ongeluk wat ook ’n ommekeer in die oorblywende se lewe veroorsaak. Die simboliek van die rooi lig as waarskuwing om te stop as jy met die verkeerde dinge in die lewe besig is, word goed uitgewerk.

Etlike radiovervolgverhale van hom word uitgesaai, insluitende "Wankelskrede" (geskryf vir die Uniefees-program van die Suid-Afrikaanse Uitsaaikorporasie), "Die held van Grein" en "Belofte maak skuld".

In 1956 skryf hy ’n reeks hoorspele vir die radio onder die titel “"Malisél en die tweeling"”. Hierdie reeks word hervat in 1957 en dan in boekvorm beskikbaar gemaak in 1960, waarmee hy sy debuut maak. Vir Boet, Fanie en Malisél is die plaas ’n plek met heerlike moontlikhede sonder einde. Sommer so sonder dat hulle dit weet, lei een lekker ding na iets anders wat lekkerder is, en dit is gewoonlik dan dat die moeilikheid begin, want lekker verander maklik in kattekwaad. Dan is Oupa by met die lat in sy hand. Hierdie verhaal vertel van lewenslustige kinderdae en goeie menseverhoudinge. Die illustrasies in die boek is deur Dorothy Hill.

Hy skryf ook die gedenkalbum wat in 1974 verskyn om Brits se jubileumjaar te vier Met letterlik meer as honderd kortverhale en vervolgverhale, etlike radiohoorspele en enige jeugromans agter sy naam, verwerf hy veral bekendheid vir sy jeugverhale wat handel oor diere soos mossies, olifante en leeus. Hy is baie lief vir die natuur en besoek die Kruger-wildtuin dikwels, waar hy die onderwerpe van sy verhale kan bestudeer.

Verskeie van sy boeke word in Engels vertaal en ook vir gebruik op skole voorgeskryf en ’n boek soos "Twee vir ’n stuiwer" is meer as 25 keer herdruk. Dit word ook in Engels vertaal as "Two for a farthing". Hierdie boek het mossies en hulle dinge as hoofkarakters. Kuif Kwaster oorreed die onwillige Vya om vyf eiers te lê en sy ontmoeting met oom Skeel At is onvergeetlik. Ook die jong klomp is deel van die verhaal, veral Meks en Maja en hul verhouding tot die Mosster-tweeling, al is Pol Koester en ander uit die onderdorp soms moedswillig en bederf hulle pret. Hierdie verhaal is oënskynlik oor mossies, maar die fyn toespeling op menslike situasies en swakhede maak daarvan ’n klein meesterstuk.

"Been-af in die sirkus" handel oor ’n olifantgesin teen die agtergrond van die lewe in ’n rondreisende sirkus. Daar is die goedgehumeurde Paulus en sy vrou Talana, en dan ook nog die twee seuns, die inskiklike Felix en die probleemkind Brutus. Ten spyte van die vermensliking waaraan die verhaal sy warmte te danke het, bly die karakters wesenlik olifant. Die verhaal sorg vir ’n goeie spanningslyn en die sterk dramatiese momente verseker dat dit ’n boeiende leeservaring is.

"Vier diere" handel oor ’n hond, luiperd, sweetvos en kwagga.

"Waar koeëls nie gons nie" beskryf die wedervaringe van ’n trop leeus, wat uiteindelik in die wildtuin ’n veilige hawe vind. Die illustrasies in hierdie boek word deur Zakkie Eloff gedoen.

"Voetvolk van die Bosveld" het bobbejane tot onderwerp.

In "Bewakers van die koningshuis" woon ’n groep hoërskoolleerlinge ’n veldskool by op ’n plaas langs die Krugerwildtuin. Elkeen het ’n projek om na te vors. Een groep se onderwerp is die koningjagluiperd. Die verhaal gooi ’n draai in die Ooste, waar koningjagluiperds tradisioneel gebruik is vir die bewaking van die koningshuise. Hier woon die twee hoofdierekarakters, Raja en Ooma, terwyl die Britse ekspedisie onder leiding van sir Hamilton-Dewai ook warm op die spoor van die koningjagluiperds is. Die skoolkinders, die koningjagluiperds en die Britse ekspedisie kom uiteindelik op vindingryke wyse by mekaar uit.

In "Kruit en klinkerkole" word Erik op negentienjarige ouderdom genoodsaak om sy familieplaas te verlaat en ’n ander heenkome te soek. Hy begin werk as stoker by die spoorweë en beleef sorgelose dae saam met Oom Agom op ou Taggentag, terwyl hy verlang na Anita, die jong onderwyseressie wat steeds op hom wag. Die uitbreek van die Tweede Wêreldoorlog verander almal se lewens en dit is moeilik om tussen vriend en vyand te onderskei.

Die eerste twee boeke van die "Manela"-trilogie wort vir swart kinders op skool voorgeskryf en word ook in Engels vertaal. Die Engelse weergawes ("Manela the bull elephant" en "Manela and the poachers") verskyn inderdaad voor die oorspronklike Afrikaanse werke. Hierin is die olifantbul Manela die hoofkarakter. In "Manela die Olifantbul" word die opdrag in die Wildtuin gegee dat Manela, die olifantbul, doodgemaak moet word. Wanneer ’n dier ’n mens aanval of dood moet hy gejag en uitgewis word. Die jong bioloog Daan Swart is egter oortuig dat Manela nie ’n moordenaar is nie. As kind het Daan in die Wildtuin verdwaal en so ’n jong en maklike prooi vir roofdiere en ander gevare geword. Manela, ’n kruppel en eensame ou olifantbul, het hom aangeneem, hom beskerm en gevolg tot hy weer veilig in die kamp was. Daan het as plaasseun sonder ma groot geword by ou Mphephu en by die jong Mfishane het hy alles van veldkuns geleer. Sy liefde vir diere het Daan laat besluit om in die Wildtuin te gaan werk en Mfishane is saam as veldwagter. Hulle twee wil seker maak dat Manela gered word. In “"Manela en die Stropers"” moet die veldwagters Daan en sy jeugvriend Mfishane ’n stryd voer teen die gewetenlose stropers wat nie sal huiwer om ’n veldwagter dood te skiet in hulle pogings om ivoor te bekom nie. Die veldwagters is egter toegewyd en onverskrokke en plaas selfs hulle lewens op die spel om die weerlose diere te beskerm. Die laaste boek in die reeks is "Manela kraai koning"

In 1979 ontvang hy saam met Elsabe Steenberg, Ben Venter en Chris Barnard 'n erepenning van die Hoërskool Langenhoven in Pretoria vir sy kosbare bydrae tot die Afrikaanse jeuglektuur. Die biblioteek op Brits word in 1985 na hom genoem

Werke wat uit sy pen verskyn sluit in:






</doc>
<doc id="115438" url="https://af.wikipedia.org/wiki?curid=115438" title="Bonaventure Hinwood">
Bonaventure Hinwood

Bonaventure Hinwood (*12 Februarie 1930, Hillbrow -) is ’n Katolieke priester en Afrikaanse digter. Hy is gebore as Edward Victor Hinwood, maar verwerf bekendheid as Bonaventure Hinwood. Hy maak ook van die skruiwersnaam Hewitt Visser gebruik. Hy is die eerste Suid-Afrikaner wat by die Ierse Provinsie van die Franciskaanse Orde in Pretoria wat die Kweekskool van die Katolieke Kerk in Suid-Afrika beman, aansluit. Hy is ook die eerste Suid-Afrikaner wat in Rome as Katolieke Priester georden word. As skrywer verwerf hy bekendheid vir sy religieuse skryfwerk en digkuns.

Edward Victor Hinwood is op 12 Februarie 1930 in Hillbrow in Johannesburg gebore. Hy is ’n Engelssprekende Katolieke priester wat gedigte in Afrikaans skryf. Sy laerskoolloopbaan ondergaan hy by Orange Grove Primary School en hy is by Highlands North High School in Johannesburg op hoërskool, waar hy in 1946 matrikuleer.

Reeds op skool stel hy belang in die biblioteekwese en word hy lid van die Skool- en Kinderbiblioteekafdeling van die Suid-Afrikaanse Biblioteekvereniging (SABV). In 1947 word hy aangestel as die eerste leerlingbibliotekaris by die Johannesburgse Openbare Biblioteek.

Dan studeer hy verder aan die Universiteit van die Witwatersrand en behaal in 1950 ’n B.A.-graad in Engels en Geskiedenis en in 1951 ’n B.A. Honneurs-graad in Geskiedenis. As student op Wits is hy medestigter van die Students’ Anglican Society. Terselfdertyd studeer hy Biblioteekkunde deur die SABV en word in 1952 ’n socius daarvan.

In 1972 behaal hy aan die Universiteit van Pretoria ’n M.Bibl.-graad in die biblioteekwese met ’n verhandeling oor "The divisions of human knowledge in the writings of Saint Bonaventure". Hy word as Metodis gedoop en in die Anglikaanse Kerk aangeneem, maar soek in hierdie tyd groter geloofsekerheid, wat hy by die Katolieke Kerk vind. Hy word in Oktober 1951 in hierdie kerk opgeneem, waarna hy oortuig word van sy roeping as priester. Hy nader in 1953 die lede van die Ierse Provinsie van die Franciskaanse Orde in Pretoria, wat destyds die Katolieke Kweekskool in Pretoria beman het, en word die eerste Suid-Afrikaner wat by hulle aansluit. Soos gebruiklik, ruil hy sy eie voorname vir dié van ’n heilige, met name Bonaventure. Vir ’n jaar studeer hy aan die St. John Vianney Kweekskool in Pretoria en studeer dan verder vir drie jaar in Ierland en ses en ’n half jaar in Rome. In Julie 1960 word hy as priester in Rome georden.

Hy verwerf in 1963 sy doktorsgraad (SDL-graad) in die teologie by die Pontificium Athenaeum Antonianum, met ’n proefskrif in Latyn oor "Race, the reflections of a theologian". In Januarie 1964 keer hy terug van oorsee as lid van die Orde van Franciskaanse Monnike en word aangestel as dosent aan die St. John Vianney Kweekskool in Pretoria, ’n betrekking wat hy tot met sy aftrede in 2000 beklee.

Hy is vanaf 1964 hoof van die biblioteek by St. John Vianney Kweekskool in Pretoria en vir ’n paar jaar rondom 1970 dien hy op die redaksie van "Suid-Afrikaanse Biblioteke".

Dwarsdeur sy loopbaan is hy aktief betrokke in die gemeenskap en op openbare liggame. Vanaf 1964 tree hy op as raadgewer in verband met godsdienstige sake by die Transvaalse Raad vir Uitvoerende Kunste (TRUK). By die Suid-Afrikaanse Uitsaaikorporasie is hy lid van die Advieskomitee vir Godsdienstige Programme. Verder dien hy op die dagbestuur van die Southern African Council for Theological Education, die Dogmatologiese Werkgemeenskap van Suidelike Afrika en die Catholic Theological Society of Southern Africa. Hy word later ook aangestel as provinsiale sekretaris van die Fransiskaners in Suidelike Afrika. Sedert 1980 dien hy ook as raadslid op die Raad van die Suid-Afrikaanse Instituut vir Biblioteek- en Inligtingkunde.

Hy is ook sewe jaar lank (tot met 1971) die Katolieke studenteleraar by die Universiteit van Pretoria en gee in hierdie tyd as gaslektor klas vir die Universiteit se Departement Drama. Vanaf 2000 tot en met die begin van 2006 is hy gemeentepriester van die Katolieke Kerk Sint Pius X in Waterkloof, Pretoria en in dieselfde tyd is hy weer Katolieke studentekapelaan by die Universiteit van Pretoria.  Sedertdien bly en werk hy by Santa Sophia, die Franciskaanse akademiese klooster langs die kweekskool in Waterkloof.

Hy lees Latyn vlot en het sy tesis vir sy doktorsgraad in hierdie taal geskryf, terwyl hy ook Engels, Afrikaans, Italiaans, Vlaams, Nederlands, Frans en Duits magtig is. Vanaf skooldae het hy ’n aktiewe belangstelling in die teater en neem deel aan verskeie produksies in hierdie tyd en op universiteit, soms tot soveel as agt produksies per jaar. In 1973 vertolk hy ’n rol in die rolprent "Aanslag op Kariba".

Hy publiseer van 1966 gedigte in "Tydskrif vir Letterkunde", "Wurm", "Standpunte" en "Rooi Rose" en in hierdie jaar sluit hy by die nuwe digterskring in Pretoria aan. Engelse gedigte van hom verskyn sedert sy studentedae ook in talle tydskrifte.

Sy eerste digbundel, "Smeulvuur" verskyn onder die skuilnaam Hewitt Visser (sy moeder se nooiensvan was Visser). Vanaf sy tweede bundel publiseer hy egter onder sy eie naam. Sy debuutbundel bevat drie afdelings, waar die eerste religieuse verse bevat en besin word oor die gesprek met God, die wisselspel tussen sonde en offerande en die daaglikse opneem van die kruis in God se diens. Religie is ook onderliggend aan die gedigte in die ander afdelings, hoewel die primêre temas van die gedigte meer aards is, soos reis, lewe in Suid-Afrika en selfs erotiek. Dit is veral die korter gedigte wat groot trefkrag het.

"Sonvis" is ’n bundel waar daar ’n sterk ingesteldheid is op lig en die soeke na sin. Die lig van die son gaan dan natuurlik oor na die mistieke Lig en die mistieke en godsdienstige staan sentraal in hierdie bundel. Water en die see (terugverwysend na die “vis” in die titel) speel ook ’n groot rol in hierdie gedigte.

"Soenoffer" bevat weereens hoofsaaklik godsdienstige gedigte in gelykenis en allegorie vorm. Die vyf afdelings is genommer "Een", "Twee", "Veel", "Almal", "Geheel", waar daar dus gevorder word vanaf die begin tot by die oneindige. In "Een" behandel hy God, die enige en oneindigende, in "Twee" behandel hy die liefde tussen mense, terwyl "Veel" politieke kommentaar lewer, dikwels op satiriese wyse. Die laaste twee afdelings bevat gedigte oor die natuur en skepping, met water as reinigingsmiddel wat as simbool oorheers.

"Serafyn" word in vier afdelings verdeel. Afdeling een bevat gedigte oor die Bybelse verlossingsgeskiedenis, wat hy aktualiseer en deurtrek na kontemporêre Suid-Afrikaanse omstandighede. "Deurskyning" is die titel van afdeling twee, wat besin oor die goddelike openbaring in alledaagse verskynsels en situasies, waarna "Uitbeelding" gedigte lewer met perspektiewe op insidente uit persoonlike lewenservaring. Die bundel word afgesluit met ’n keur uit reeds gepubliseerde gedigte.

"Seevlak tot savanna" se titel verbind die land en see en die bundel bevat dan ook ’n groot aantal natuurgedigte.

"Safari" bevat onder andere ’n aantal reisgedigte, met die titel wat ook die reis na God suggereer.

In die bundel "Sover" verduidelik hy waarom al sy digbundels die klanke ‘s’ en ‘f’ bevat en hoekom hy by voorkeur vir Afrikaans dig. Die bundel word in agt afdelings verdeel, met sy broer Lionel se skilderye wat sommige gedigte illustreer.

Sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte" en "Honderd jaar later."

Op religieuse gebied publiseer hy ook ’n aantal werke. Vir hoofsaaklik Katolieke gebruik vertaal hy "Psalms en lofgesange" in Afrikaans in vloeiende heffingsverse. Elize Botha is vol lof vir hierdie vertaling en beskou dit as “’n ervaring van tydloosheid in die eietydse taalvorm”.

’n Keur uit sy radiopreke word in Afrikaans vertaal en in 1984 as "Gee ons vandag" uitgegee.

In 1968 gee hy ’n tweetalige Afrikaans-Engels gesangboek, "Exultate" uit, waar baie van die Afrikaanse gesange self deur hom vertaal en geskryf word. Hierdie bundel word in 1974 opgevolg met die soortgelyke "Exultate II".

Dan skryf hy ’n hele paar bundels waarin hy geloofsvrae van lidmate beantwoord, insluitende "Answers to your questions", "More answers to your questions", "Further questions answered" en "Later answers".

Hy besin ook oor die kerk se siening oor die lotgevalle van nie-Christene in die boek "What about the others? Theoretical reflections on non-Christian religions".

Sy teologiese artikels verskyn in Engels in ’n verskeidenheid tydskrifte en boeke en vanaf 1979 tot 1983 behartig hy ook gereelde teologiese artikels in Afrikaans vir "Tydskrif vir Geesteswetenskappe".

Op 6 November 2013 word by ’n plegtige geleentheid die Pouslike eer Pro Ecclesiae Et Pontifice aan hom toegeken in erkenning van sy jarelange toegewyde betrokkenheid by die St. John Vianney Seminarium

Werke uit sy pen sluit in:






</doc>
<doc id="115440" url="https://af.wikipedia.org/wiki?curid=115440" title="Marc Hosten">
Marc Hosten

Marc Hosten is ’n dosent in die reklamewese en ’n Afrikaanse dramaturg.

Marc Hosten is gebore uit Belgiese ouers wat in die jare vyftig na Suid-Afrika emigreer. Hy gaan skool in ’n Katolieke laerskool en die Menlopark Hoërskool in Pretoria, waar hy in 1980 matrikuleer. Aan die Universiteit van Pretoria studeer hy dan vir ’n jaar in die regte, waarna hy hom na die drama wend en in 1985 ’n B.A.-graad met lof in Dramakunde behaal en daarna ook ’n B.A. Honneurs-graad in Film en Drama, met spesialisering in Kreatiewe Skryfwerk. Vir tien jaar is hy lektor in die departement Algemene Literatuurwetenskap aan die Universiteit van Suid-Afrika en hy is ook vir ’n tyd betrokke by die Universiteit van Pretoria se dramadepartement en die Universiteit van Stellenbosch. By geleentheid tree hy op as teaterresensent. In 1998 word hy hoof van die kreatiewe fakulteit van die AAA-reklameskool, waarna hy by Vega Brand Communications School aansluit, wat hulle toespits op opleiding vir die reklamewese. Hier wen hy verskeie Loerie-toekennings en Pendoring-toekennings as artistieke direkteur van studente-inskrywings. Hy bly in Kaapstad.

Hy is ’n akteur wie se debuutdrama, “"Iris-Beheer"”, in 1988 by Kampustoneel opgevoer word en hierdie militêre drama word by daardie geleentheid as die belowendste stuk beskou. “"Luc"” word in 1990 by Kampustoneel en in 1995 by die KKNK opgevoer en word beskryf as ’n moderne moraliteitspel. Luc se lewe word deur ’n vreemde magiese mag beheer en hy begaan allerlei sondes, soos om sy vriend se vrou te verlei, maar hy maak dan ’n lewensomkeer en begin sy vyande dien en liefhê. Buiteman, ’n skoonmaker in die teater, interpreteer die gebeure. “"Spel sonder reëls"” is ’n drama wat hy saamstel uit improvisasies van sy studente en hierdie drama word onder andere in Mei 1990 in die Masker-Teater by die Universiteit van Pretoria opgevoer. Gevaarlike misdadigers in ’n oorvol tronksel dwing ’n nuweling om saam met hulle die spel sonder reëls te speel, met elkeen wat hulle eie reëls maak. Die nuweling moet óf slaag óf die grootste misdaad ooit pleeg en die beoordelaars sluit ’n pedofiel, ’n prostituut, ’n moordbende en ander randfigure in. Die drama bevraagteken die reëls van die samelewing, wie dit maak en wie dit toepas en binne hierdie konteks ook hoeveel daarvan slegs magspel is en nie werklikheid nie. In 1994 voer die Streeks Uitvoerende Kunsteraad van die Oranje-Vrystaat (SUKOVS) drie van sy dramas (“"Job"”, “"Om ’n jakkalsbessie"” en die kabaret “"Die basics van lepel-lê"”) op. “"Job"” handel oor twee boemelaars, een wit en die ander een swart, waar Bybeltekste beskou word uit hulle gesigspunt en as refleksie van hulle verhouding tot mekaar. “"Om ’n jakkalsbessie"” is in 1991 die streekswenner vir die Vrystaat van die jaarlikse SAKRUK-toekennings. Dit is ’n postmoderne dramatisering van die verhouding tussen ’n wit Afrikanerman en ’n ouer swart vrou, wat groot invloed op sy opvoeding gehad het. Die verlede word ondersoek en daar word oor die impak van hierdie verhouding op die toekoms gespekuleer. In 2007 word hierdie drama ook by die Lierteater op die Universiteit van Pretoria se kampus opgevoer. Die kabaret “"Die basics van lepel-lê"” lewer kommentaar oor die eerste demokratiese verkiesing in Suid-Afrika. Hiermee verower hy in 1994 ’n FNB Vita-toekenning vir die Vrystaat vir die beste nuwe toneelteks.“"Juliet is op Prozac"” word in 1995 op die randfees van  die KKNK opgevoer. In hierdie drama word die siektes van ons tyd, gewaan of regtig, ondersoek. ’n Lewensmoeë  man word in ’n inrigting gekonfronteer deur verskeie tipes vroue. Hosten skryf ook die ongepubliseerde vollengte drama “"Koebaai Ntate"” (wat ontstaan het nadat hy op ’n dooie koei op ’n tafel in ’n kluisenaar se huisie in die Oos-Transvaal afgekom het), en eenbedryf “"Sizo bonana e Mfuleni / I’ll see you upstream"” (wat onder andere in 1989 by die randfees van die Grahamstad Nasionale Kunstefees opgevoer word). ’n Spesiale opdragproduksie uit sy pen om die werk van Sheila Cussons te huldig, word as “"Heilige modder"” in 2000 by die Klein Karoo Nasionale Kunstefees en in Bloemfontein opgevoer en hierdie teks word in 2001 genomineer vir ’n FNB Vita-toekenning vir die Vrystaat vir beste nuwe toneelteks. Meer as vyftien van sy dramas word deur die jare opgevoer. Saam met J. Visser skryf hy die profiel oor Bartho Smit in redakteur H.P. van Coller se literatuurgeskiedenis “"Perspektief en Profiel"”





</doc>
<doc id="115442" url="https://af.wikipedia.org/wiki?curid=115442" title="Canon EOS 450D">
Canon EOS 450D

Die Canon EOS 450D (bekend as die EOS Rebel XSi in Noord-Amerika en EOS Kiss X2 in Japan ) is 'n 12.2 megapieksel digitale enkellensreflekskamera wat deel is van die Canon EOS lyn van kameras. Dit is die opvolger van die EOS 400D/Digital Rebel XTi. Dit is aangekondig op 23 Januarie 2008 en vrygestel in Maart en April 2008 in Noord-Amerika. Dit is opgevolg deur die Canon EOS 500D (Rebel T1i in Noord-Amerika) wat op 25 Maart 2009 aangekondig is.

Soos sy voorgangers, pas dit EF en EF-S lense sowel as 'n groot keuse van die EOS stelsel bykomstighede.




</doc>
<doc id="115443" url="https://af.wikipedia.org/wiki?curid=115443" title="Daniel Hugo">
Daniel Hugo

Daniel Hugo (gebore 26 Februarie 1955 in Stellenbosch) is ’n Afrikaanse digter, dosent in Afrikaanse en Nederlandse letterkunde aan die Universiteit van die Vrystaat, radio-omroeper en vertaler van veral Nederlandse werke in Afrikaans.

Daniel Johannes Hugo is op 26 Februarie 1955 as die oudste van sewe kinders van George Euvrard en Margaretha Hugo op Stellenbosch gebore. Sy vader, ’n NG predikant, is voor sy geboorte (1953) beroep na die NG gemeente Warmbad in Suidwes-Afrika en in 1958 na Greyton in die Overberg. Sy moeder was ’n bibliotekaresse. Daniel het in 1961 begin skoolgaan op Greyton. Op sewejarige ouderdom is sy vader beroep na die NG sendinggemeente Khomasdal in Windhoek waar hy sy verdere skoolloopbaan ondergaan en in 1972 aan die Hoërskool Jan Möhr gematrikuleer het. Vanaf 1973 studeer hy verder aan die Universiteit van Stellenbosch, eers in die Teologie. In 1975 behaal hy sy B.A. Admissie-graad met Grieks, Hebreeus en Afrikaans-Nederlands as hoofvakke. Hy verander dan van studierigting en konsentreer op die letterkunde, waarna hy in 1976 ’n B.A. Honneurs-graad in Afrikaans-Nederlands verwerf. Aan hierdie universiteit is hy lid van D.J. Opperman se letterkundige laboratorium en in 1976 is hy ’n akademiese assistent in die Departement Afrikaans en Nederlands. In 1977 en 1978 doen hy sy militêre diensplig in Pretoria en terwyl hy hier is, skryf hy ook by die Universiteit van Pretoria in vir sy M.A.-graad onder promotorskap van A.P. Grové. In 1979 verwerf hy hierdie graad met ’n verhandeling oor “"Brandaan van D.J. Opperman" "as verwerking van ’n Middelnederlandse teks"”. Aan die einde van 1978 tree hy in die huwelik met Christelle Pretorius en hulle het ’n seun, George. In 1979 hou hy ’n jaar lank skool aan die Senior Sekondêre Skool Ella du Plessis te Khomasdal in Windhoek. Vanaf 1980 tot 1988 is hy ’n lektor in die Afrikaanse en Nederlandse letterkunde aan die Universiteit van die Oranje-Vrystaat, maar onderbreek hierdie betrekking in 1983 vir verdere studie aan die Katholieke Universiteit Leuven in België. In 1986 sekondeer die Universiteit van die Oranje-Vrystaat hom vir ses maande terug na Windhoek, waar hy Afrikaans doseer aan die Akademie vir Tersiêre Onderwys in die plek van George Weideman terwyl dié op verlof is. In 1989 word ’n D.Litt.-graad onder promotorskap van J.C. Kannemeyer by die Universiteit van die Oranje-Vrystaat aan hom toegeken vir ’n proefskrif oor “"Die digter en sy middele: ’n Ondersoek na die vernufpoësie in Afrikaans"”.

Nadat hy van sy vrou geskei is, sluit hy hom in 1988 by die Suid-Afrikaanse Uitsaaikorporasie (SAUK) aan en na twee maande se opleiding in Johannesburg vestig hy hom as omroeper in Kaapstad, waar hy die Afrikaanse letterkunde en kultuur bevorder deur sy gereelde programme "Vers en klank", "Leeskring", "Die tale wat ons praat", "Skrywers en boeke" en "Kuns". Hy maak ook gereeld dokumentêre programme oor Afrikaanse skrywers. Een van die hoogtepunte van sy loopbaan as omroeper is ’n besoek in 1994 aan Israel waar hy ’n dokumentêre program oor die digteres Olga Kirsch maak. Vanaf 1981 is hy lid en vir ’n tyd ook bestuurslid van die Afrikaanse Skrywersgilde, maar bedank in 1989 uit protes teen die blatante politieke rigting wat die gilde inslaan. Hy dien vanaf 1989 tot 1996 op die redaksie van "New Contrast" waar hy verantwoordelik is vir die keuring van Afrikaanse bydraes. Vanaf 1995 tot 2005 is hy sameroeper van die Ingrid Jonker-Prysfonds en hy is ook lid van die beoordelaarspaneel vir verskeie ander literêre pryse. Hy dien van 1999 tot 2001 op die Klein Karoo Nasionale Kunstefees se Kunstekabinet en is in 2001 gasredakteur van die letterkundige tydskrif "Stilet". Sedert 2002 is hy lid van die Nederlandse Maatschappij der Letteren in Leiden in Nederland en ook die Suid-Afrikaanse Akademie vir Wetenskap en Kuns. In Maart 2008 verlaat hy die diens van die SAUK se Radio Sonder Grense en sluit hom vanaf April 2008 as uitvoerende direkteur by die Huis der Nederlanden in Kaapstad aan. Hy het in die vroeë negentigerjare ’n besondere vriendskap met die skryfster Riana Scheepers en trou dan in 2001 met die jeugboekskryfster Carina Diedericks-Hugo, waarna die egpaar hulle op Stellenbosch vestig. Hierdie huwelik ly egter in 2012 skipbreuk. Hy is weer getroud en woon in Prins Albert in die Karoo. Hy tree gereeld in die openbaar op, waar hy van sy gedigte voorlees by geleenthede soos Woordfees en Versindaba op Stellenbosch. Verder lewer hy verskeie belangrike lesings. Tydens die Nasionale Leeskringseminaar in Welkom in 1992 lewer hy die lesing “"Kan die Afrikaanse poësie lag?"”; in November 1997 tree hy by die Boekenbeurs voor Vlaandere in Antwerpen in België op waar Suid-Afrika die hooftema was; in 2007 lewer hy by die Oliewenhuis Kunsmuseum in Bloemfontein die lesing oor die Afrikaanse taal “"Ek is ’n arme boerenôi"” en in 2008 word hy genooi om die jaarlikse D.F. Malherbe-gedenklesing by die Universiteit van die Oranje-Vrystaat te lewer. Die titel van sy lesing by hierdie geleentheid is “"Die geheime werking van literêre invloed: D.J. Opperman en D.F. Malherbe"”.

Op skool begin hy reeds gedigte skryf en een van sy eerste gedigte is oor reën, wat in Windhoek ’n opspraakwekkende gebeurtenis was. Hy publiseer gedigte in letterkundige tydskrifte soos "Standpunte", "Tydskrif vir Letterkunde" en "Ensovoort" en debuteer saam met Etienne van Heerden, Koos Kombuis (destyds nog onder die naam André le Roux du Toit) en Peter Snyders in die bundel “"Brekfis met vier"”. “"Ambag"” (later ook opgeneem in “"Die klein aambeeld"”) is ’n lang gedig met vierreëlige strofes wat reeds sy tegniese vaardighede tentoonstel. Hierin word die digkuns as ambag gesien, met die digter die ambagsman, die taal die materiaal waaruit die gedig geplooi word om die erotiese ervarings (die vorm) te verwoord. Die gedig gee ook ’n beknopte familiegeskiedenis van die digter. Die bundel erotiese gedigte “"Saad uit die septer"” publiseer hy onder die skuilnaam Daan van der Merwe. Die meestal kort gedigte (kwatryne of tersines) het ’n speelse inslag met soms vernuftige woordspel om die erotiese toespelings en dubbel betekenisse te kommunikeer. Deur die struktuur en speelse opset is dit ook ’n parodie op D.J. Opperman se “"Komas uit ’n bamboesstok"”, met hierdie bundel wat ook ’n proloog en epiloog bevat, maar slegs vyf “boeke” teenoor Opperman se sewe “rolle”.

Hy sluit inderdaad aan by die tradisie van Opperman met sy versvorme, rymskemas, strukture en simbole, hoewel sy digwerk geen regstreekse invloede verraai nie.“"Korte mette"” (opgedra aan sy eerste vrou) is sy eerste digbundel onder sy eie naam. Soos die titel aandui, bevat die bundel hoofsaaklik kort verse waarin temas soos die liefde, die poësie, die religie, die huis en ander private dinge behandel word. Dit is oor die algemeen goed afgewerkte verse wat bedrieglik eenvoudig is en selfs fyn versteekte sosiale kommentaar lewer.

Gedigte wat uitstaan is onder andere “"Kluisdief"” (met sy konsekwente beelding wat die oplossing vir die ongemaklike stiltes wat tussen die eggenotes kom vergelyk met die oopsluit van ’n kluis met die regte kombinasie), en “"Grond"” (in die siklus “"Vier elemente en ’n epiloog"”) waarin die lewensreis se swoeg en sweet in kompakte vorm weergegee word as eindigende by ’n gat in die grond. Daar is ook verse waarin die beminde aangespreek word (“"korte mette"” en “"sonnet"”) en verse waarin die liefdespel in die huwelik die tema is (“"nokturne"” en “"hitte hitte perdjie"”).  “"Eerste liefde"” is ’n treffende vers oor die kortstondigheid van liefde, waarin die kat se spel met die muis as metafoor gebruik word. Die kat is verder ook die tema van die verse in die “"katstrofes"” siklus, met die titel se slim woordspeling op katastrofes. Die duif is ook ’n terugkerende simbool in die bundel en beide die kat en die duif word as metafoor gebruik in die slotgedig “"vir die kritici"”, waar die kritikus (die kat) die duif (die digter) as prooi het.“"Die klein aambeeld"” (opgedra aan D.J. Opperman) bevat weer hoofsaaklik korter verse, waarin sy statuur as taalvirtuoos en bedrewe digter bevestig word. Benewens ’n aantal nuwe verse word die oorgrote meerderheid van die verse wat reeds in “"Brekfis met vier"” verskyn het, weer hierin opgeneem. Die titel van die bundel dui die instrument van die digter aan, wat in hierdie bundel ’n voorliefde toon vir die Persiese kwatryn (rymskema "aaba"). Die bundel word in twee afdelings verdeel. Die eerste afdeling bevat verse oor die woord in die digkuns, die liefde en die dood. Hier is dit veral  die huldigingsgedig aan “"D.J. Opperman"”, “"Ambag"” en “"Vir ’n bot meisie"” wat die aandag trek. Die eerste van die “"Twee kwatryne"”, “"Meetkunde"”, vang die siklus van die mens se bestaan mooi vas in die beeld van ’n sirkel wat deur ’n passer getrek word, met die middelpunt die geboorte en die omtrek dan die dood, die afstand waarvan as “doodver” verwoord word. “"Donkerkamer-alchemis"” word opgedra aan die Nederlandse digter Gerrit Achterberg. Hierin word Achterberg beskryf as ’n fotograaf wat moeisaam met beperkte middele die volmaakte beeld van die vrou in die foto herskep, metafoor vir die beperkte middele wat ’n digter het om die “volmaakte” gelykenis van sy onderwerp in gedigvorm te laat gestalte kry. Die alchemis van die titel (wat gepoog het om goud uit ander elemente te produseer) word op magiese wyse gerealiseer deur die goue haar wat in die bak agterbly. Die tweede afdeling bevat aangrypende rougedigte in die siklus (“"George Euvrard Hugo 1957–1977"”) gerig aan sy oorlede broer wat op twintigjarige leeftyd te sterwe kom.

“"Buitekamerklanke"” bevat ’n sterk outobiografiese element, telkens vermeng met ’n historiese blik op Suid-Afrika, waardeur die persoonlike dieper inhoud verkry deur die perspektief wat die historiese gebeurtenisse op aktuele kwessies bied. Die titel suggereer afsondering, soos ’n buitekamer van ’n huis deel is van die erf maar afgesonderd is van die huis, waar ’n mens dan kan drome droom. Die buitekamer kan egter ook gesien word as minderwaardig teenoor die woonhuis. “"Buitekamer"” is ’n reeks van ses gedigte, met “"republiek van duisend jaar"” wat uitstaan. Hierin word die Afrikaner se drome van ’n eie republiek uitgebeeld terwyl hulle in die buitekamers droom, maar na die koms van die republiek en die Afrikaner se verhuising na die woonhuis, is daar ander inwoners in die buitekamers wat hulle eie drome droom. So word die politieke aspirasies van ander rasse subtiel uitgebeeld. “"Ontmoeting"” beeld die verloop van driehonderd jaar in Suid-Afrika se uitwerking op sy inwoners uit, met die bruin man en wit man wat ’n gemeenskaplike afkoms het. Die dubbelsinnige slotreël “só het in hierdie land die bloed gevloei”, omvat beide die bloedlyn of stamboom en die bloed wat gestort is vir vryheid. “"Rondo"” beeld die digter se stryd met die digkuns op knap manier uit deur ’n vergelyking met ’n ongelyke geveg in die bokskryt. “"Breekware vir die revolusie"” ontstaan tydens die digter se studieverblyf in België in die tagtigerjare, waar hy onderwerp word aan die antagonisme wat in daardie tyd in die buiteland teen Suid-Afrika ’n hoogtepunt bereik het. Die eerste afdeling (“"Breekware vir die revolusie"”) is ’n gedigsiklus van verset, met die titel wat in die gedig “"My vrou kies die fynste porseleinservies"” verwys na die stuur van ’n kis vol fyn porseleinware terug na Suid-Afrika waarop die titel aangebring is. Die digter toets hoe sterk (en breekbaar) die geweld van die woord is. “"Vir jou, my adamskind, is die wêreld ongerep"” spreek na aanleiding van die jong baba wat nog nie praat nie, sy noodwendige einde uit met volgehoue taalbeelde. Die soortgelyke “"In ’n meelkis het my stamvader uit Frankryk"” neem vanaf die stamvader die nageslag tot met sy eie kind, met die versugting dat daar vir hom teen die dreigende politieke revolusie geen toevlugsoord meer is nie, omdat die taal wat sy bestaan verwoord sterwend is. “"Ek is die afskuwelike albino van Afrika"” gee uiting aan die digter se skuldgevoel oor onregte in sy land. Die openingsgedig, “"In vreemde biblioteke lees ek oor my land"”, is tiperend van die digter se taal- en rymvernuf, met byvoorbeeld die reël “my visie word versskerp deur die afstand” wat die gedig se boodskap, om te dig teen die onreg, op innoverende wyse aan die bod bring met die dubbele betekenis van “verskerp”. Die tweede gedeelte, “"Woordeboek"”, is gedigte oor die woord waar die inhoud saamhang met die oorkoepelende bundeltema. Ten spyte van die bundeltitel is die verse nie versetverse nie maar eerder verse oor verset.

“"Die boek Daniel"” het soos die titel aandui ’n sterk outobiografiese inslag, met die digkuns en die skep van poësie wat steeds ’n vesting bied teen onsekerheid en ontstemming. Die bundel open met die self-spottende “"Selfportret"”, waar knap gebruik gemaak word van die deurlopende metafoor van die vis, kenteken van die Christenskap. Hierdie teken is dan ook op die omslag aangebring en etlike verse het die teologiese studie en worsteling met die geloof as tema, soos “"Herinnering"”, “"Toe die wêreld nog jonk was"” en “"Outobiograaf"”. “"Onomastyk"” is ’n hoogtepunt in woordvernuf. Hier word die studie van naamgewing (onomastiek) in die titel omvorm deur mastiek met die volkse mistyk (fout) te vervang, met die implikasie dat die naam ’n fout is. Die gedig handel dan oor die Bybelse Daniël, met die digter wat tot die slotsom kom dat hy en die Bybelfiguur glad nie gepas is as naamgenote nie. Die dig-ambag is ’n verdere belangrike tema in die bundel. “"Op pad na die Gilde"” lewer vernuftig, maar sonder enige diepgang, kommentaar op verskeie bekende skrywersfigure. “"Vers-ikone"” is parodieë op versvorme, met “"Huisdig"” in hierdie siklus wat ’n parodie op die vorm van die sonnet is, en die titel wat aandui dat dit ’n gedig oor ’n huis is wat ook soos ’n gedig lyk. Die spreker betree die tuin deur die tuinhekkie, loop in by die voordeur, bekyk die huis van binne en gaan dan by die agterdeur uit, maar terselfdertyd het elkeen van hierdie aksies ’n besondere funksie binne die gedig, soos die vorm van die oktaaf en sekstet van ’n sonnet, met die tegnieke van die enjambement en koeplet wat ook belig word. Die slotgedig, “"Kolofon"”, verwys in die subtitel na Psalm 137:2, waar die Israeliete in Babel nie meer kon sing nie en hulle siters opgehang het. Hierdie gedig handel oor die proses van die skryf van poësie, waar beelde moeisaam met klank verbind word. Die “liggelowiges” van die slotreël kan verwys na diegene wat oor die spreker se digvermoë twyfel.

In “"Vuurdoring"” word die skryfdaad teenoor die doodstema gestel as die mens se nietige poging om algehele uitwissing te voorkom en iets na te laat. Die oorspronklike beeldspraak, vermoë om disparate kwessies met mekaar in verband te bring en fyn woordgebruik imponeer. Die losstaande openingsgedig, “"Die letters in ’n gedig is"”, gee ’n beskrywing van hoe die gedig slegs betekenis kan suggereer, terwyl die leser self sy eie unieke betekenis daaruit haal. Die meerderheid gedigte is in die eerste afdeling, wat veral besin oor die digkuns en die woord. “"Bladwit"” beskryf die komplekse skryfhandeling en die wyse waarop swart woorde op wit papier die kleurvolle spektrum van die natuur probeer weergee. “"Dialoog"” verbeeld die polarisasie van teenstellings en die ongemak wat meervoudige betekenisse bring. “"’n Leeu van keel"” beskryf die stad Johannesburg as ’n dreigende leeu, met die mynhope, nagligte, oggendverkeer en donderweer wat alles knap binne die sentrale metafoor gehuisves word. Ook die politieke aktualiteit van die dag kry aandag. “"I had a dream"” (met suggestie van Martin Luther King se beroemde toespraak), droom van wat sou gebeur as apartheidswette en die onreg daaraan verbonde afgeskaf sou word, terwyl “"Rundfunk"” die verskrikking van die politieke onrus in die tagtigerjare en die grubeelde daarvan op televisie beskryf. Die kort afdeling “"Persoonlike korrespondensie"” se hekeling van eietydse digters en literatore is vernuftig en die speelsheid daarvan bekoor. In hierdie afdeling is “"Berig aan Opperman"” ’n tweegesprek met die ontslape digter, waarin op spottende wyse berig gedoen word van die digters en die poësie van die tagtigerjare. Die laaste kort afdeling het primêr die dood as tema, met die versugting om iets betekenisvol in die lewe te skep wat veral in “"Moenie gelate gaan"” en “"Klagstaat"” mooi bewoord word.

“"Verse van die ongeloof"” se oorhoofse tema is geloof en ongeloof, veral beleef deur outobiografiese gedigte en veral gedigte oor ontrouheid in die huwelik en die verbode liefde vir ’n vrou buite huweliksverband, waardeur die liefde voorgestel word as die geloof van ’n heiden. Die liefde word ook gekoppel aan die literatuur en verskeie verwysings na ander digters kom voor. Soos in sy ander bundels bekoor Hugo met sy fyn woordspel, maar vul dit aan met ’n hegter eenheid in die bundel deur die manier waarop afsonderlike gedigte op mekaar inspeel. “"Oggendskof"” is die insetgedig wat met sy belofte van die dag wat kom en sy gebruik van rymwoorde wat die drukkersbedryf in die geestesoog oproep, reeds die toonaard van die bundel vestig. In “"Mutatio Christi"” wys die spreker die Christelike dogma af wat die vleeslike mens wil dwing tot kuisheid en neem hy eerder die kruis van ongeloof op. Na ’n aantal verse oor die ongeloof (en die impak daarvan op gelowiges) beeld “"Grafskrif"” ’n meer outobiografiese belydenis van seksualiteit uit, terwyl uit “"Credo I"” die spreker se begeerte blyk om hom los te maak van die tradisionele geloof en sentiment. Die digkuns is die onderwerp van verskeie gedigte, met “"Hand sonder hawe"” wat vernuftig die skryfkuns, die seksuele en skeepvaart deur beelding aanmekaar heg. Die verbode liefde kom aan die bod in verse soos “"Acta academica"” en “"Ge-bed"”, laasgenoemde met sy dubbelsinnige titel en toespeling op die Onse Vader, terwyl “"Semiotiek"” dieselfde tema behandel met toespeling op Totius se “"Vergewe en vergeet"”. “"Liggewig"” verwys na Milan Kundera se “"The unbearable lightness of being"”, terwyl “"Lyfmistiek"” geloof en die seksuele met mekaar gelykstel, maar beide wentel eindelik rondom die geliefde as swaartepunt van die verteller se bestaan. Die sterk gedig “"Doksologie"” vind die waarheid in die paradoks en verkondig hoe die mens argitek van sy eie ongeluk is.

Met “"Dooiemansdeur"” bereik Hugo ’n nuwe hoogtepunt, waar hy aan die hand van ’n motto uit die Nederlandse digter J.C. Bloem se gedig “"Insomnia"” die dominante motiewe van dood (ook van ’n liefdesverhouding) en slaaploosheid behandel. Die gedigte behandel verskeie perspektiewe van hierdie en newe-motiewe, soos ’n willoosheid en moedeloosheid vir die lewe, ’n vrees vir die onbekendheid van die dood, die vergelyking van die kortstondigheid van die menselewe teenoor die groter standhoudendheid van die natuur, die afsterwe van verhoudings en die verlede, die onafgehandeldheid van die hede, die voortdurende verval met die verloop van tyd, skuld en leed. Die geestige “"Engele en duiwels"” siklus vergelyk die wêreld van die hiernamaalse op die geslagtelike verhouding op ’n ongewone wyse. “"Nabokov in die hemel"” vind dat in die boeklose hemel se boomryke paradys niks meer benoem kan word nie, maar later in die bundel verkondig “"Wat nie geskryf is nie"” juis dat die ongeletterde die bome van die aarde bewaar van verpulping. “"ABA"” beskryf hoe geleerdes die sterfte van die taal verkondig, terwyl die gewone mense op straat steeds die taal van liefde praat. “"Second thoughts"” en “"Dooiemansvrou"” koppel die hoofmotiewe van dood en slaap. “"Rondeel"” vergelyk die seisoene se kringloop met die liefde, wat ten spyte van die kortstondigheid tog kan dy en bot. “"Die kelders"” reeks verwoord liefdesgeluk met doeltreffende konsekwente deurtrek van die kelderbeeld. ’n Aantal gedigte het die afkoeling van ’n verhouding as tema (byvoorbeeld “"Afrekening"”, “"Truseisoen"” en “"Verlede tyd"”) waarna daar dan die verwydering kom. Die drie “"Dooiemansdeur"”-gedigte wat op strategiese plekke in die bundel geplaas is en elke keer ’n ander aspek belig, dien terselfdertyd as aankondiger van ’n ander klem op die gedigte wat volg en vervul die funksie van verdeling van verse wat tussendeur steeds op mekaar inspeel. 

“"Monnikewerk"” se gedigte vind hulle oorsprong in die kloosterwêreld van die Middeleeue. Die titel se woordeboekverklaring is werk wat baie geduld vereis, maar van weinig nut is en die bundel lewer dan ook kommentaar oor die absurditeit van menslike gedrag. Temas wat ontgin word, is uiteraard die mens se soeke na die religieuse, maar ook die erotiese en die liefde, met veral ’n versereeks oor die geskiedenis van die beroemde minnaars Abelard en Heloise wat beïndruk. Die verse word met heelwat humor ingeklee. Bewyse van Hugo se besondere woordvernuf word onder andere gevind in die openingsgedig “"Die digter op veertig"” (’n ouderdom wat hom in die Middeleeue reeds baie oud en sieklik sou gemaak het maar in die twintigste eeu is dit ’n ander storie), “"Grotwater"” (opgedra aan Ina Rousseau en met toespeling op haar gelyknamige digbundel, waar die grotwater letterlik opgeneem word as die maker van die indrukwekkende stalaktiete en stalagmiete) en “"Taalles"” (wat vernuftig die betekenis van woorde laai met die emosie van ’n tragiese gebeurtenis en die sondeval). Verse oor die erotiek word gekenmerk deur slim woordspelings (“"Latyn van die liefde"”, “"Omgangstaal"” en “"’n Lucifer in die lende"”). Literêre satire vind ons in “"Kos vir die kenner"” en “"Villanelle"”, met ’n hoogtepunt in “"Die hemelse hek"”, waarin die verteller die draak steek met die apartheidspolitici en die digters wat hulle ondersteun. “"Ontvlugting"” verwys na Ingrid Jonker se debuutbundel se titel en lewer kommentaar op haar dood. Beide die gedigte “"Tweeluik 2: Bybels"” en “"Die gifappel 2"” het geliefdes se jaloerse drang om alles te weet van die ander se vorige verhoudings as tema. 

Die motto voor in “"Skeurkalender"” wys die leser daarop dat gedigte skryf is soos om daaglikse ervarings uit die geheue se kalender te skeur en te konkretiseer, wat dan ook die bundel se titel verklaar. Die bundel behandel belangrike momente uit die lewe van die digter en word ’n soort outobiografiese reis. Die bundel bevat twee afdelings. In die eerste word algemene ervarings met die leser gedeel. “"Die digter met vakansie"” is ’n siklus van ses gedigte, waarmee die bundel open. Hierin word die see uitgebeeld in knap beelde wat die digproses weergee. “"Tafelbaai I"” vergelyk die see met ’n skeerspieël wat die Skepper se gesig weerkaats, met die branders se skuim wat lyk soos die skeerskuim op die rand van die spreker se gesig. Die ervaring van “"Kabelkarrit, Kaapstad"” word só weergegee dat dit selfs iets van die mistieke suggereer.  “"Ou man langs die see"” gee op treffende wyse die ou man se weerloosheid teenoor die ouderdom weer, waar selfs ’n wandeling op die strand sy laaste aktiwiteit kan wees. “"Die dal van doodskaduwee"” (opgedra aan Olga Kirsch) beskryf ’n besoek aan die Holocaust-museum in Jerusalem, waar die spreker die traumatiese geskiedenis persoonlik ervaar asof hy as Germaanse afstammeling ook daaraan deel gehad het. Die digter se woordvernuf vind weereens uiting in sommige mooi beelde (“"Oggendvlyt"”, waarin insekbeelde die werksaamhede op die plaas weergee) en vernuftige woordspel (“"Diagnose"”), maar te veel gedigte maak gebruik van banale woordkeuse (“"Aars poetica"”, “"Tweeling"”). Die tweede afdeling is “"Almanak"”, waarin outobiografiese herinneringe beskryf word. Sommige van hierdie hoofsaaklik satiriese gedigte se boustof is óf te persoonlik (en dus moeilik begrypbaar vir die leser) óf te gering om vir ander waarde te hê. “"Eatonweg, Tuine – 1990"”, waarin F.W. de Klerk se geskiedkundige toespraak op 2 Februarie 1990 onthou word, is ’n uitsondering. 

In “"Die twaalfde letter"” (opgedra aan die digter se vrou, die skrywer Carina Diedericks-Hugo) verwys die titel na die twaalfde letter van die alfabet, naamlik “L”, wat die begin letter van die woord “liefde” is. Die eerste afdeling van die bundel bevat verse rondom die skrywerskap, die dood en ’n aantal jeugherinneringe. “"Pro Deo"” word opgedra aan die digter Johann Lodewyk Marais (bekend vir sy fokus op die ekologie en die natuur), met die boodskap dat as daar ’n God as Skepper is, hy kopiereg op sy skepping het wat dus erken moet word in gedigte, foto’s en beelde. “"Dubbelsinnig"” kombineer die digproses en die liefdespel, waar die dubbelbetekenis van woorde vernuftig benut word. “"Dat pyn bestaan, is nodig"” verwoord die einde van ’n liefdesverhouding en die impak daarvan op die digter. In “"Die reuk van boeke II"” word die letterkundige kritici vergelyk met vismotte wat hulle onuitwisbare merk op ’n skepping maak en dit sodoende permanent beskadig. “"Verbete skribent"” en “"Alkoholiese aktrise"” spreek die sug na erkenning van die kunstenaar aan. Die tweede afdeling handel grootliks oor die liefde en die geliefde. Hierdie verse raak benewens die erotiek ook die dieper emosionele verhouding tussen geliefdes aan. “"Nog ’n liefdesgedig"” beskryf die verteller se onvermoë om vir die nuwe geliefde ’n unieke vers te skryf en soek die uniekheid eerder in die digter wat oor sy liefde swyg. Die oorgrote meerderheid van gedigte in hierdie afdeling doen egter yl aan.

“"Die panorama in my truspieël"” munt uit met satire en woordspel in tematiek wat reeds bekend is uit sy vorige bundels, naamlik die liefde, plekke, die digkuns en diere. Die titel verwys na die sekerheid van die dinge wat agter is en altyd deel sal wees van die persoonlike ervaringsveld, terwyl die pad vorentoe nog onbekend is. 

“"Hanekraai"” se titel verwys enersyds na een van die oudste beskawingsgeluide wat saam met die aarde aan die uitsterwe is en andersyds na verraad en ontwaking, met sinspeling op Petrus van die Bybel daarin opgesluit. Die ontwaking dui nie net op letterlik wakker word nie, maar ook na bewuswording en ontwaking op byvoorbeeld seksuele gebied. Die gedigte ondersoek evolusie, die mens se verhouding met sy omgewing en die natuur, die dood, digterskap, godsdiens en die erotiek. Die openingsgedig is “"Kantekleer"”, waarin die hanekraai die einde van donkerte aankondig, maar hierdie fase is kortstondig en word deur die son bedreig en verdryf. Die begrip van “"Evolusie"” as ontwikkelingsgang word beskryf met die slotsom dat dit nie ’n eensydig gunstige proses is nie. Hoewel die mens homself en die huisdiere getem het en sy bestaan veiliger gemaak het, is die mens self meer vernietigend as die oergevare wat hy mak gemaak het. Verskeie motiewe loop regdeur die bundel, insluitende voëls, katte, water en musiek, maar die sterkste motief is die spieëlbeeld. In “"Weg"” word die mens se gewelddadige vernietiging van die aarde in die vooruitsig gestel, waarna nuwe waterpoele sal ontwikkel, maar sonder dat iets daarin weerspieël sal word. Die bundel sluit af met ’n aantal speelse erotiese verse, waarin die oggenduur en die hanekraai weer figureer om so weer met die begin te harmoniseer. Hoewel die bundel nie in aparte afdelings gestruktureer is nie, word verdeling tog geïmpliseer. 

“"Takelwerk"” se titel verwys na D.J. Opperman se gedig “"Digter"”, waar die digkuns gelyk gestel word aan die bou van ’n skippie in ’n bottel, met die takelwerk wat die konstruksie van ’n gedig en ook van die bundel simboliseer. Verder is die skip ook die vaartuig waarmee uit die gevangenskap van die bottel ontsnap kan word, soos wat die poësie die lewe kan beredder. Die takelwerk verwys ook na die ineengeweefde takke van ’n boom wat in die gedigtereeks “"Stellenberg se eik"” beskryf word, ’n boom wat die digter tydens ’n lang siekbed uit sy kamervenster dopgehou het. So word die aftakeling van siekte en die heling deur die skryf van ’n gedig gejukstaponeer. Kenmerkend van sy digterskap is die afgewerktheid wat sy verse kenmerk, met veral ’n fyn aanvoeling vir die regte woord. Temas wat in die bundel aangeraak word, is die liefde en veral godsdiens en die soeke na geluk en vervulling, digterskap, taal, die Afrikaanse literatuur, die liefde, siekte en dood, die oerknal, en verskillende landskappe, met bome wat gereeld as simbool gebruik word. Daar is ook lykdigte, onder andere aan J.C. Kannemeyer en aan die digter se broer George. Die kort reeks gedigte “"Hospitale"” is opgedra aan Eugène Marais en skep ’n beklemmende atmosfeer van siekte en bedwelming in weergawe van wat Marais die “donker stroom” genoem het. Opperman se siektebundel, “"Komas uit ’n bamboesstok"”, vind ook hier weerklank, met treffende gebruik van metafore oor byvoorbeeld die drupstelsels waaraan pasiënte gekoppel word en gebede vir die siekes. In die reeks Karoo-gedigte is veral “"Die huisslang"” noemenswaardig, met die eerste deel wat die slang met ’n volsin vergelyk. Nadat die digter die slang uit vrees in stukke kap, beskryf die tweede deel van die gedig hoe die digter met die kronkelende sintaksis van ’n gedig vir hierdie daad versoening probeer vind. Hierdie gedig gebruik ook die metafoor van die slang vir ’n digterlike weergawe van die skepping en sondeval, hierdie keer in ’n paradyslike Karootuin. Die siklus “"Stellenberg se eik"” bevat 38 gedigte, met die gedigte wat intertekstueel met die werk van N.P. van Wyk Louw in gesprek tree. Hierdie siklus beskou die natuur binne die groter kosmos, met die boom wat gesien word as draer en simbool van die lewe. Die eik oorleef talle opeenvolgende mense-eienaars en huisves ’n hele ekosisteem van voëls, eekhorings, muise en insekte soos spinnekoppe in sy takke en wortels, wat alles aan die gang gesit is deur die oerknal.

Sy gedigte word opgeneem in verskeie versamelbundels oor die Afrikaanse poësie, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"”, “"Nuwe verset"”, “"Die dye trek die dye aan"”, “"Miskien sal ek die wingerd prys"”, “"Goudaar"”, “"Kraaines"” en “"Groen"”. Hy is in 2002 die eerste digter wat al sy werke op CD-ROM (“"Versalbum"”) beskikbaar stel. Hierdie CD bevat benewens sy gedigte en biografiese inligting ook lesings wat hy deur die jare gelewer het en opnames waar hy self heelwat van sy gedigte voorlees. ’n Keuse uit sy gedigte vanaf 1982 tot 1998 word in Nederlands vertaal deur Jacqueline Caenberghs en saamgebundel in “"Planetarium"”, wat beide die Afrikaanse en Nederlandse weergawes van die gedigte bevat.

“"Halala Afrikaans"” is ’n “biografie” van Afrikaans, wat die taal se herkoms, geskiedenis, dialekte en gebeurtenisse wat die taal se ontwikkeling aangehelp of gestrem het, breedvoerig beskryf. Hy skryf ook twee boeke in die Blokboeke-reeks, waarin hy “"Sy kom met die sekelmaan"” van Hettie Smit en “"Na die geliefde land"” van Karel Schoeman bespreek.

As vertaler maak hy ’n baie groot bydrae, veral uit Nederlands en Vlaams maar ook uit Engels. Hy is daarvoor verantwoordelik dat skrywers en digters soos Tom Lanoye (“"Kartondose"”, “"’n Slagterseun met ’n brilletjie"”, “"Sprakeloos"”), Herman de Coninck (“"Liefde, miskien"” en “"Die lenige liefde"”), Karel Glastra van Loon (“"Passievrug"”), Herman van Veen (“"Verhale"” en “"Op pad huis toe"”), Harry Mulisch (“"Die aanslag"”), Jan Terlouw (“"Koning van Katoren"”), Peter Slingsby (“"Die skakel"”) en Gerrit Komrij (“"Die elektries gelaaide hand"”) in Afrikaans gelees kan word. Ander werke wat hy vertaal is onder andere David van Reybrouck (“"Die plaag"”, oor Eugène N. Marais), Adam Small se drama “"The orange earth"” as “"Goreé"” en die kinderboeke “"Griekse gode en godinne uit die mitologie"” en “"Fantastiese verhale uit die Griekse mitologie"”. Ook Desmond Tutu se “"God se kinders – verhale uit die Bybel"” en ’n rymende woordeboek vir kleuters, “"My eerste HAT"”, is vertalings van hom, terwyl hy verder die sewende Afrikaanse vertaling van Omar Khajjam se “"Roebaijat"” behartig. Hy word drie kere genomineer vir die Suid-Afrikaanse Vertalersinstituut se vertaalprys, naamlik vir sy vertalings van “"Die elektries gelaaide hand"” van Gerrit Komrij, “"Die aanslag"” van Harry Mulisch en “"Tikkop"” van Adriaan van Dis. In 2014 verower hy die Akademieprys vir Vertaalde Werk vir sy vertaling van “"Sprakeloos"” van Tom Lanoye. ’n Meer volledige lys van sy vertalings word hieronder uiteengesit.

As samesteller en redakteur versorg hy onder andere die kortverhaalbundels “"Tydskrif 1"” en “"Tydskrif 2"”, waar hy kortverhale uit ou tydskrifte aan die vergetelheid ontruk. Hy versorg keuses uit die werk van verskeie individuele skrywers. Hierdie keuses sluit in die versamelbundel uit Olga Kirsch se poësie onder die titel “"Nou spreek ek weer bekendes aan"”; “"Storie-konsertina"” (’n keur uit die humorverhale van A.A.J. van Niekerk), “"P.J. Philander: ’n Keur uit sy gedigte"” en “"Die stil middelpunt"” (’n keur uit die werk van Ina Rousseau). “"Lyflied"” is ’n keur uit die liedtekste van Hennie Aucamp. Al hierdie versamelings word voorafgegaan met ’n insiggewende inleiding tot die skrywer se werk. Ander samestellings sluit in “"Speelse verse"” (voorafgegaan deur ’n deeglike inleiding waarin hy die behoefte aan ’n versameling van hierdie aard motiveer), “"Miskien sal ek die wingerd prys"” (gedigte oor drank in samewerking met Etienne van Heerden), “"Land van sonlig en sterre"” (wat gedigte oor Namibië bevat) en “"Liefde, natuurlik: ’n bundel liefdesverhale"” wat hy saam met sy vrou Carina Diedericks-Hugo saamstel. In samewerking met Leon Rousseau en Phil du Plessis stel hy ook die bloemlesing “"Nuwe verset"” saam, waarin digters uitgenooi is om kommentaar te lewer oor die nuwe politieke bedeling en aspekte daarvan waarteen hulle beswaar het.

Sy radiowerk word meermale met die ATKV-radioprys bekroon, waaronder in 1992 vir die hoorbeelde “"Audrey Blignault"” en “"Sestig is dertig"”, in 1993 vir “"So is die lewe vir een pond sewe"” oor die lewe en werk van R.K. Belcher (wat ook ’n Radio Artes-toekenning verwerf in dieselfde jaar), in 1995 vir “"Versalbum – die verskeidenheid van Afrikaans"” en ook “"So is ons gebek"”, in 1996 vir ’n hoorbeeld oor P.J. Philander, in 1998 vir “"Troebadoer van die woord"”, ’n dokumentêre program oor Uys Krige, in 1999 vir “"Die verste reis"” oor Elsa Joubert, in 2002 vir sy program oor “"Jan Rabie 80"”, in 2003 (met Hermann Giliomee) en 2004 vir die beste onderhoud in “"Leeskring"” en in 2005 vir sy hoorbeeld “"Tien jaar van demokrasie en die letterkunde"”. Hy ontvang ook twee Artes-pryse vir sy radiowerk en in 1998 die Akademie se Erepenning vir Afrikaanse Radiohoorbeelde vir “"Troebadoer van die woord"”. In 2004 maak Via Afrika aan hom die toekenning as Boekjoernalis van die Jaar op grond van sy “gesaghebbende, vermaaklike, welbelese en invloedryke stem in die boekjoernalistiek”. In 2015 word hy vereer met die Van Ewijck-stigting se prestasiebeurs in erkenning van sy bevordering van kulturele betrekkinge tussen Nederland en Suid-Afrika deur sy vertaling van verskeie Nederlandse skrywers in Afrikaans.





</doc>
<doc id="115444" url="https://af.wikipedia.org/wiki?curid=115444" title="Canon EOS 550D">
Canon EOS 550D

Die Canon EOS 550D is 'n 18.0 megapieksel digitale enkellensreflekskamera, wat op 8 Februarie 2010 deur Canon bekendgestel is. Dit staan as die EOS Kiss X4 bekend in Japan en as die EOS Rebel T2i in Noord-Amerika. Dit is deel van Canon se intree/mid-vlak digitale SLR-kamera reeks en die opvolger van die EOS 500D. Dit is vervang deur die EOS 600D (Kiss X5/Rebel T3i), maar was steeds in Canon se reeks tot dit in Junie 2012 gestaak is met die aankondiging van die EOS 650D (Kiss X6i/Rebel T4i).


Die 550D word voorsien van die volgende beeldverwerking en kamerabedryfstelselsagteware: ZoomBrowser EX / ImageBrowser beeldverwerking, Digital Photo Professional, PhotoStitch, EOS Nuts- en Fotostylredakteur.

Die Canon 550D neem bykomstighede soos:


</doc>
<doc id="115445" url="https://af.wikipedia.org/wiki?curid=115445" title="Tydbestuur">
Tydbestuur

Tydbestuur is die daad of proses van die beplanning en beheer uitoefen oor die hoeveelheid tyd wat op spesifieke aktiwiteite bestee word, veral om doeltreffendheid, bedrewenheid of produktiwiteit te verhoog.

Dit is 'n meta-aktiwiteit met die doel om die algemene voordele van 'n reeks aktiwiteite binne die spektrum van 'n beperkte hoeveelheid tyd te maksimaliseer.

Tydbestuur kan ondersteun word deur 'n verskeidenheid vaardighede, hulpmiddels en tegnieke wat gebruik word om tyd te bestuur wanneer bepaalde take, projekte en doelwitte uitgevoer word wat moet voldoen aan 'n gestelde datum. Aanvanklik het tydbestuur net betrekking gehad op sake- of werksaktiwiteite, maar mettertyd het die term wyer geword om ook persoonlike aktiwiteite in te sluit. 'n Tydbestuurstelsel is 'n ontwerpte kombinasie van prosesse, hulpmiddels, tegnieke en metodes. Tydbestuur is gewoonlik 'n noodsaaklikheid in enige projekontwikkeling aangesien dit die projek se omvang en wanneer dit voltooi sal wees bepaal.

Die hooftemas wat voortspruit uit die boeke oor tydbestuur sluit die volgende in:
Tydbestuur word beskou as 'n ondergroep van verskillende konsepte soos:
Organisatoriese tydbestuur is die wetenskap om vermorste tyd in organisasies te identifiseer, beoordeel en te verminder. Organisatoriese tydbestuur identifiseer, doen verslag oor en bepaal die finansiële waardes van volhoubare tyd, vermorste tyd en produktiewe tyd binne 'n organisasie en ontwikkel 'n sakemodel om vermorste tyd in produktiewe tyd te omskep deur die finansiering van produkte, dienste of inisiatiewe teen 'n positiewe opbrengs op belegging.

'n Tegniek wat al lank in sakebestuur gebruik word, is die kategorisering van groot stukke data in groepe. Hierdie groepe word dikwels A, B en C gemerk – vandaar die naam. Aktiwiteite word volgens hierdie algemene maatstawwe in volgorde geplaas:
Elke groep word dan volgens prioriteit gerangskik. Om die prioretisering nog verder te verfyn, verkies party mense om alle B-items as óf A óf B te rangskik. ABC-ontledings kan meer as drie groepe bevat.

ABC-ontledings word dikwels saam met Pareto-ontledings gebruik.

Dit is die beginsel dat 80% van take in 20% van die tyd afgehandel kan word. Die oorblywende 20% van die take sal 80% van die tyd opneem/ Hierdie beginsel word gebruik om take in twee dele te verdeel. Volgens die Pareto-ontleding word aanbeveel dat take wat in die eerste kategorie val 'n hoër prioriteit moet kry.

Die 80-20-reël kan ook gebruik word om produktiwiteit te verhoog: Die veronderstelling is dat 80% van die produktiwiteit verkry kan word deur 20% van die take te doen. Net so kan 80% van die resultate toegeskryf word aan 20% van die aktiwiteite. As produktiwiteit die doel is van tydbestuur, sal hierdie take 'n hoër prioriteit moet kry.

Dit hang af van die metode wat gebruik word om die taak af te handel. Daar is altyd 'n eenvoudiger en makliker manier om die taak af te handel. As mens 'n ingewikkelde manier gebruik, sal dit tydrowend wees. 'n Mens moet dus altyd na alternatiewe maniere soek om 'n taak af te handel.

Die Eisenhower-metode kom van 'n aanhaling van Dwight D. Eisenhower: "Ek het twee soorte probleme: die wat dringend is en die wat belangrik is. Die wat dringend is, is nie belangrik nie, en die wat belangrik is, is nooit dringend nie."

Deur die Eisenhower-besluitbeginsel te gebruik word take geëvalueer deur die maatstawwe belangrik/nie belangrik en dringend/nie dringend te gebruik, en dit dan te plaas in die kwadrante in 'n Eisenhower-vierkant. Take word dan as volg benader:

Take in die
Die VSA-president Dwight D. Eisenhower het glo dié metode gebruik.

Dit is 'n meta-aktiwiteit met die doel om die algemene voordele van 'n reeks aktiwiteite binne spektrum van 'n beperkte hoeveelheid tyd te maksimaliseer.

Dit is die beginsel dat daar aksies is waarin jy een keer belê en wat mettertyd op verskillende maniere vrugte dra. Deur 'n boek te skryf is so 'n daad, omdat dit een keer die moeite verg, en sodra jy klaar is, hou dit aan om aan jou voordele te gee.

POSEC is 'n akroniem vir Prioritize by Organizing, Streamlining, Economizing and Contributing. ("Prioritiseer deur te organiseer, vereenvoudig, verminder en by te dra") Die metode benadruk die gemiddelde individu se onmiddellike gevoel van emosionele en finansiële sekuriteit. Dit gee te kenne dat deur eers aandag te gee aan jou eie verantwoordelikhede, is 'n individu in staat om kollektiewe verantwoordelikhede te aanvaar.

Gepaardgaande met die akroniem is 'n hiërargie van selfverwesenliking, wat Abraham Maslow se hiërargie van behoeftes weerspieël:
Wanneer een van die dinge op 'n taaklys afgehandel is, word dit afgemerk of 'n streep daardeur getrek.

Tydbestuurstrategieë beveel dikwels die stel van persoonlike doelwitte aan. Boeke benadruk temas soos:
Hierdie doelwitte word neergeskryf en kan afgebreek word in 'n projek, 'n plan van aksie, of 'n eenvoudige taaklys. Vir individuele take of vir doelwitte kan belangrikheidtellings gegee word, spertye kan bepaal word en prioriteite opgestel word. Hierdie proses lei tot 'n plan met 'n taaklys of 'n skedule of kalender met bedrywighede. Skrywers beveel 'n daaglikse, weeklikse, maandelikse of ander beplanningstydperk aan wat afhang van die omvang van die beplanning. DIt word op verskillende maniere gedoen:

Die hooftemas wat voortspruit uit die boeke oor tydbestuur sluit die volgende in:

Tydlyste word gebruik in selfbestuur, kruidenierslyste, sakebestuur, projekbestuur en sagterwareontwikkeling. Dit kan meer as een lys behels.

Die skrywer Julie Morgenstern beveel die volgende aan:

Tydbestuur behels ook om take te verwyder wat nie waarde toevoeg aan die individu of die organisasie nie.

Volgens Sandberg is taaklyste "nie die sleutel tot produktiwiteit soos wat almal dink nie". Hy beweer nagenoeg "30% van lysmakers bestee meer tyd om hul lyste by te hou as om dit te doen wat op hulle is".

Hendrickson sê om streng te hou by taaklyste kan " 'n tirannie van die om-te-doen-lys" skep wat jou dwing om "tyd te mors op onbelangrike aktiwiteite".


</doc>
<doc id="115446" url="https://af.wikipedia.org/wiki?curid=115446" title="P.W. Botha (skrywer)">
P.W. Botha (skrywer)

P.W. Botha (*18 September 1904, Groot Marico - †Julie 1984) (wat nie verwar moet word met die voormalige staatspresident nie) was ’n Afrikaanse skrywer wat onder meer die heel eerste Afrikaanse hoorspel skryf wat oor die radio uitgesaai is.

Petrus Wilhelmus Botha is op 18 September 1904 in die distrik Marico gebore as die tweede van agt kinders. Sy oudste broer is Roelof Frederick Botha, die vader van die latere politikus Pik Botha. Hy het nog ’n broer (Johannes Petrus) en vyf susters (Magdalena Elizabeth, Luzia Margaretha, Anna Johanna Catharina, Dina Carolina en Martha Susanna) Sy vader is Johannes Petrus Botha en sy moeder is Anna Johanna Catharina Venter, wat op 22 Desember 1902 op Rustenburg met mekaar getroud is.

Sy ouers was die eerste trekkers na die Voorbosveld in die Rustenburgse distrik in die jaar 1910, waar hy groot word op die plaas Oud-Thomas-zijn-loop, wat hulle later verafrikaans na Outhomasseloop. Op sewejarige ouderdom moet hy in 1911 sy ouerhuis verlaat om te kan skoolgaan aan die Staatsdrift Skool, waarna hy vanaf 1913 in standerd een oorgaan na die Kleinfontein Sentrale Skool, ses myl anderkant Groot Marico, waar die bekende P.A.M. Brink in daardie jare die skoolhoof was. Hier maak hy in 1919 standerd ses en voltooi sy laerskoolopleiding.

In 1920 begin hy op die familieplaas boer, maar gaan in 1921 terug skool toe, eers op Groot-Marico en vanaf 1922 op die hoërskool op Swartruggens, waar hy in 1924 matrikuleer. In 1925 sit hy met geldelike hulp van sy ouer broer sy studie voort aan die Universiteit van Stellenbosch, waar hy in 1927 die B.A.-graad behaal. Hy skryf hom in 1928 by die Kweekskool in, maar staak sy teologiese studie en begin in 1929 onderwys gee op Standerton. Hy verkry in dieselfde jaar sy Transvaalse Onderwysers Tweedeklassertifikaat deur middel van privaatstudie. Aan die einde van 1929 tree hy in die huwelik met die verpleegsuster Jacoba Paulina van Wyk van Calvinia en hulle het 1 seun (aangeneem in 1935).

Gedurende 1928 preek hy op ’n paar plekke in die Vrystaat en op Robbeneiland vir die melaatses en die personeel van die inrigting. Hy doseer vanaf 1929 eers Duits op hoërskool, maar vanaf 1932 is hy ’n onderwyser in Afrikaans. Hy beklee onderwysposte te Standerton, Lydenburg, Carolina, Zeerust, Potgietersrus en dan aan Pietersburg Hoërskool. Hier is hy aktief betrokke in die Afrikaanse kultuurlewe en is onder andere voorsitter van Pietersburg se Afrikaanse Kultuurvereniging. Hy beywer hom ook aktief vir die bewaring van die 650 grafte van Boerevrouens en kinders in die Pietersburg konsentrasiekamp-begraafplaas. In 1938 is hy voorsitter van die reëlingskomitee vir die ossewafeeste op Pietersburg. Later word hy onderwyser aan die Hoër Volkskool op Potchefstroom. In 1945 begin hy aan die Potchefstroomse Universiteitskollege studeer vir sy M.A.-graad, wat hy onder die leiding van Gerrit Dekker behaal met ’n verhandeling oor "Die minnedig by die jongeres". 
In die vyftigerjare verhuis hy na Pretoria, waar hy ’n pos aanvaar as Departementshoof in Afrikaans aan die Pretoriase Onderwyskollege waar hy lank na sy vrou se afsterwe, trou met Uvalde Kelfkens. In 1955 is hul dogter Marianna gebore en kort daarna in 1956 is Johannes Petrus gebore. Hy was tot en met sy aftrede verbonde aan die Polisie Opleidingskollege. In 1961 verwelkom hulle Annemarie, hul jongste, tot die gesin. In Pretoria word hy bestuurslid van die Genootskap vir die Handhawing van Afrikaans (die GHA). Tussen 1965 tot 1975 vertolk hy verskeie filmrolle in "Die Voortreflike Familie Smit" (1965), "Hulda Versteegh M.D." (1970) en "Groetnis vir die Eerste Minister" (1973). In Julie 1984 is hy oorlede.

Literêr-histories is hy van belang as die skrywer van die eerste Afrikaanse hoorspel wat spesifiek vir die radio geskryf en as sulks uitgesaai is. Hierdie radiodrama, "Witwatersberg", is ’n fantasiegeskiedenis van die Witwatersrand. Dit wen in 1937 die eerste prys in ’n prysvraag van die Suid-Afrikaanse Akademie vir Taal, Lettere en Kuns in samewerking met die Afrikaanse radioprogram-komitee.

"Die stryd om die troon" is ’n drama met ’n Bybelse motief. Hy skryf ook verskeie ander radiodramas wat uitgesaai word.

"Joggie" is die verhaal van ’n weeskind wie se ouers tydens die Anglo-Boereoorlog gesterwe het, sy vader op die slagveld en sy moeder in die konsentrasiekamp. Hy word groot op die plaas Blinkwater by oom Frans en tant Hessie, wat self twee kinders het. Sy pleegouers ken slegs die spantou as opvoedingsmiddel en Joggie word as indringer beskou en gereeld mishandel. Sy enigste troos is sy hond, Ripsie, die plaaswerker Langman en Nellie, ’n skoolmaat. Hy gaan eindelik dorpskool toe, maar Ripsie is dood en ook Nellie sterf tydens die griepepidemie. Na tant Hessie se dood moet hy self weeshuis toe gaan. Hy gaan werk egter by Willie Malan en onder dié se simpatieke leiding slaag hy daarin om vir hom ’n nuwe lewe oop te veg. Die verhaal speel af in die omgewing van Groot-Marico, waar die skrywer in Kleinfontein skool gegaan het. Hy skryf ook die roman "Bulla". Vir jonger lesers skryf hy "Die oulike speelmotortjie" en "Speelmannetjie". Van sy kortverhale en gedigte verskyn in tydskrifte en sy geloftefeestoesprake bly op skrif behoue en word in die Nasionale Afrikaanse Letterkundige Museum in Bloemfontein bewaar

Publikasies wat uit sy pen verskyn sluit in:





</doc>
<doc id="115447" url="https://af.wikipedia.org/wiki?curid=115447" title="Annie Hofmeyr">
Annie Hofmeyr

Annie Hofmeyr (* 2 November 1899, Germiston –† 18 Januarie 1995, Stellenbosch) was ’n Afrikaanse skrywer van kultuurhistoriese werke oor die Wes-Kaap, genealogiese studies en ’n drama.

Anna Margaretha Hofmeyr is op 2 November 1899 op Elsburg in Germiston gebore. Haar vader was die prokureur George Morgan Hofmeyr (1867–1928) en haar moeder Anna Elizabeth de Vos (1869–1954).

As agtjarige verhuis sy saam met die gesin na Stellenbosch, waar haar vader die eerste registrateur van die destydse Victoria Kollege was en later Sekretaris van Unie-Onderwys word. Sy gaan skool aan Bloemhof Hoërskool in Stellenbosch, Pretoria Girls High School, Good Hope Seminary in Kaapstad en voltooi dan haar skoolloopbaan aan Hoër Meisieskool Bloemhof.

Vanaf 1918 studeer sy aan die Universiteit van Stellenbosch en behaal in 1921 die Sekondêre Onderwysdiploma. In 1922 en 1923 gee sy skool op Smithfield in die Vrystaat.

Daarna studeer sy in 1924 en 1925 verder in Gemeenskapswerk in Amsterdam, Nederland. By haar terugkeer is sy tot 1929 as onderwyseres verbonde aan die Jongenskool op Stellenbosch.

Dan is sy tussen 1930 en 1936 ’n dosent aan die Friedenheim Kollege op Wellington, waar sy die kerklike maatskaplike kursus instel en later tot graadkursus uitbrei. Hierna verhuis sy weer terug na Stellenbosch, waar sy superintendente is van die Denneoord koshuis en haar moeder versorg tot dié se dood in Januarie 1954.

Hierna sluit sy vanaf 1954 by die plaaslike biblioteek aan as assistent en beklee hierdie posisie tot met 1959. Die Stellenbosse Heemkring, wat inligting en dokumente katalogiseer en bewaar, word onder haar leiding gestig en sy is vise-voorsitster van hierdie organisasie en ook vir etlike jare bestuurslid van die plaaslike tak van die Stigting Simon van der Stel.

Ná baie jare diens as onderwyser, dosent en bibliotekaris tree sy in 1959 af en wend al haar tyd hierna aan skryf, hoofsaaklik aan die plaaslike geskiedenis. Vir veertig jaar bly sy in Die Laan in Stellenbosch en vanaf 1980 bly sy in Azaleahof, ’n tehuis vir bejaardes.

Sy is op 18 Januarie 1995 in Stellenbosch oorlede en skenk haar private dokumente aan die biblioteek van die Universiteit van die Oranje-Vrystaat.

"Die meulsloot" is die kleurryke geskiedenis van die molenwater en die koringmeule van ou Stellenbosch. Die skryf van "Die meulsloot" het tot gevolg dat die munisipaliteit die verwaarlosing van hierdie sloot ernstig opneem en dit pragtig restoureer met die oorspronklike klippe.

"Die Laan en sy mense" gaan oor een van die mooiste strate in die land, wat onder eikebome al langs die Eersterivier op die dorp loop. Die boek word ryklik geïllustreer met historiese foto’s, tekeninge en sketsplanne en interessante en insiggewende brokke sosiale geskiedenis en anekdotes word oral ingepas. Die publikasie van "Die Laan en sy mense" het tot gevolg dat hierdie straat nie in parkeerplek omskep word nie.

"Van Riebeeckstraat, Stellenbosch (Noordekant)" is ’n soortgelyke weergawe van hierdie straat.

Sy skryf ook twee familiegeskiedenisse, kompleet met geslagsregisters, in "Van Erfurt na die Kaap – grepe uit die geskiedenis van die Beyers-familie" en "My Hofmeyr- en De Vos-familie", terwyl "Kleinmond, toe en nou" die geskiedenis van hierdie kusdorp weergee.

Oor ’n lang tydperk verskyn daar ook artikels van haar oor aspekte van Stellenbosch se geskiedenis in "Eikestadnuus", die plaaslike weekblad.

"Die geskiedenis van die Vroue Sendingbond" is geskryf vir opvoering tydens die jubileum van die vroue Sendingbond wat in 1941 op Wellington gehou is en is eweneens didakties van aard.

Sy skryf die drama "Uit die Groot Trek" spesifiek vir die Voortrekker Eeufees van 1938. Dit beeld ’n gesprek uit tussen Oupa, Ouma en hulle kleinkinders in die jaar 1890, waar Oupa en Ouma hulle herinneringe aan die Groot Trek aan die kleinkinders oorvertel. Telkens word die gesprek onderbreek en word hulle vertellings op die verhoog uitgebeeld. Die tonele wat uitgebeeld word, is die afskeid van die Kaap, die inswering van Piet Retief, ’n oggend in die laer, ’n aand in die laer en skoolgaan in die laer. Daar is dus nie dramatiese konflik nie en die drama is eerder didakties van aard.

Werke wat uit haar pen verskyn sluit in:







</doc>
<doc id="115448" url="https://af.wikipedia.org/wiki?curid=115448" title="C.J. Hollenbach">
C.J. Hollenbach

C.J. Hollenbach (*8 Augustus 1934, Upington – † 8 Maart 2003) was ’n Afrikaansonderwyser en digter.

Coenrad Joseph Hollenbach is op 8 Augustus 1934 op Louisvaleweg, ongeveer 4 km buite Upington, gebore en hier word hy groot. Hy is die naasjongste van twaalf kinders. Op sesjarige ouderdom begin hy skoolgaan by die NG Sendingskool op Kameelmond ten weste van Upington op die noordoewer van die Oranjerivier.

Die gesin trek later terug na Louisvaleweg waar hy die kerkskool van die Kongregasionalistiese kerk bywoon en keer daarna terug na Kameelmond. Hier sluit hy sy laerskooljare in 1948 af toe hy st. 6 (gr. 8) slaag. Van 1949 tot 1952 studeer hy aan die Hoërskool Carlton van Heerden op Upington. Sy skoolprestasies is goed en hy blink uit in atletiek, waar hy verskeie skoolrekords opstel en hy speel ook vir die kampioen senior ligaspan rugby.

Op Oudtshoorn studeer hy in 1953 en 1954 aan die Bridgton Opleidingskollege (later die Onderwyskollege van die Suid-Kaap), waar hy aan die einde van 1954 die Gevorderde Onderwyssertifikaat vir Kleurlinge in die eerste klas verwerf. Op kollege neem hy aktief deel aan die toneel en vertolk hoofrolle in Afrikaanse en Engelse toneelstukke. In 1955 begin hy sy onderwysloopbaan as assistent-onderwyser by die NG Sendingskool Cillié op Kakamas, waar hy vir twee en ’n halwe jaar diens doen.

In Julie 1957 word hy aangestel as skoolhoof van Lutzburg NG Sendingskool naby Kakamas. Op 1 Januarie 1964 aanvaar hy ’n pos as assistent-onderwyser by die Primêre Skool George-Eiland, wat sowat nege kilometer buite Keimoes op een van die eilande in die Oranjerivier geleë is. Hier studeer hy verder aan die Universiteit van Suid-Afrika en voltooi ’n aantal kursusse vir sy B.A.-graad. Hy doen ook die OD111(SP)-kursus by die Opleidingskollege vir Afstandsonderrig op Roggebaai in Kaapstad. Van tyd tot tyd los hy af as skoolhoof by George-Eiland en hy is vanaf 1 April 1987 weer waarnemende prinsipaal. Vir twee jaar doseer hy ook Afrikaans, Algemene Wetenskap en Rekeningkunde aan die Senior Sekondêre Skool Oranjezicht.

Op 7 Maart 1955 trou hy met Catharina Bock (1928–2001) en uit die huwelik word drie dogters en ’n seun gebore, terwyl hy ook ’n stiefseun het.

Reeds op jong ouderdom word hy ouderling in die kerkraad van die NG Sendingkerk in Keimoes en godsdiens speel ’n belangrike rol in sy lewe en skryfwerk. In 1989 word hy aanvaar as lid van die Afrikaanse Skrywersgilde.

Hy is op 8 Maart 2003 oorlede.

Hy begin om gedigte te skryf wanneer hy onderwyser word en sy verse word in "Die Ligdraer" en "Die Brandwag" gepubliseer. Die kortverhaal "Iemand moet ween" asook gedigte verskyn onder die skuilnaam Bella H.N. Coch in die koerant gerig op die Kleurlingmark, "Die Banier" op Kakamas. Na aanleiding van sy bydraes aan "Die Ligdraer" word hy in 1959 deur die Kommissie vir Publikasies van die NG Sendingkerk in Suid-Afrika gevra om ’n rubriek, "Van die Jongspan", in hierdie blad te behartig. Dit doen hy tot in 1963. Sy gedig, "Kinderlied", wat hy in Desember 1961 in hierdie rubriek publiseer, word later op versoek deur hom getoonset en word aanvaar as die amptelike lied van die Christelike Kinderbond van die NG Sendingkerk.

In 1977 stuur hy weer van sy gedigte aan "Die Gemsbok", die plaaslike koerant op Upington. Tydens die Sinodesitting van die NG Sendingkerk in Belhar in 1986 ontmoet hy vir Patrick Petersen en nadat hy sy gedigte aan hom gee verkry Patrick menings van onder andere Hein Willemse daarop. In 1988 debuteer hy dan saam met ’n aantal ander bruin digters in die versamelbundel "Aankoms uit die skemer", wat deur Patrick Petersen saamgestel word. Hierdie gebeurtenis moedig hom aan om ernstig te skryf en hy volg dit op met die selfstandige bundel "Gister se gestaltes". Die toonaard van die bundel staan in bitterheid en haat oor swaarkry en onderdrukking en die behoefte aan politieke verandering, maar staan ook in die troos wat in die geloof en in God gevind kan word. Die gestaltes van die titel is almal arm, versukkelde mense, soos ’n dronklap, katoenplukkers, kleinboere en ander doodgewone mense.

Sy werk word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte" en in ander versamelbundels soos "Poskaarte".

Op 1 Junie 1989 word ’n dokumentêre program oor hom as digter en gemeenskapsleier op televisie in die program "Uit en tuis" uitgesaai. In 1996 vereer die ATKV op Upington hom met ’n oorkonde uit erkenning vir die bydrae wat hy gelewer het om die Afrikaanse taal en kultuur te bevorder.





</doc>
<doc id="115449" url="https://af.wikipedia.org/wiki?curid=115449" title="Imker Hoogenhout">
Imker Hoogenhout

Imker Hoogenhout (*2 Februarie 1884, Wellington – † 19 November 1970, Wellington) was 'n skoolhoof, inspekteur van onderwys, sekretaris van die Departement Binnelandse Sake, administrateur van Suidwes-Afrika (tans Namibië) en Afrikaanse skrywer. Die taalstryder C.P. Hoogenhout is sy pa.

Petrus Imker Hoogenhout is op 2 Februarie 1884 op Groenberg naby Wellington gebore as een van ses kinders (vier seuns en twee dogters) van die bekende taalstryder Casparus Petrus Hoogenhout en Catharina Maria Marais. Hy ontvang sy laerskoolopleiding by sy vader in die Groenbergskool en sy hoërskoolopleiding by die Hoër Jongenskool Wellington, waar Robert MacCrone die hoof is. Hier slaag hy matriek met lof. Aan die Victoria Kollege op Stellenbosch verwerf hy hierna in 1904 die B.A.-graad en word as atleet die Kollege se Victor Ludorum.

Hierna gee hy vanaf 1905 vir twee jaar onderwys aan die Groenbergskool, wanneer hy sy pa aflos wat deur siekte nie sy pligte kan nakom nie. In hierdie tyd is hy ook kaptein van die Wellington Rugbyklub. Terwyl hy hier diens doen, skryf hy Afrikaanse woorde vir etlike Engelse liedere, die gewildste waarvan is "Kom ons gaan blomme pluk in die vlei" en "Die brug op ons plaas". Laasgenoemde vertel van die brug op die plaas Optenhorst waar sy halfbroer, Pieter le Roux, die boer was en waar sy ouers na hul aftrede gaan woon het.

Hy behaal in hierdie tyd sy Onderwysdiploma in Kaapstad in die eerste klas. In Mei 1908 word hy vir ongeveer twee jaar aangestel as hoof van die Jeppe Hoërskool in Johannesburg, waarna hy vir sowat elf jaar hoof word van die Bethal Skool vir Christelike Nasionale Onderwys. In hierdie tyd skei die laerskool van die hoërskool en die hoërskool word na hom vernoem as die Hoërskool Hoogenhout. Dit is die eerste skool in Suid-Afrika wat na ’n private persoon vernoem word. ’n Borsbeeld van hom, geskep deur sy oudleerling Coert Steynberg, word mettertyd voor die skool opgerig.

Van 1920 tot 1927 is hy Inspekteur van Onderwys wat op Wolmaransstad gestasioneer is en die Wes-Transvaal bedien. In 1927 trek hy na Pretoria, waar hy die pos van hoofeksaminator van die Transvaalse Onderwysdepartement beklee tot aan die einde van 1929. Daarna word hy aangestel as Sekretaris van Binnelandse Sake en tree hy ook op as Voorsitter van die Staatsdienskommissie en van die Immigrasiekomitee. In 1937 word hy aangestel as eerste voorsitter van die Nasionale Padraad en later as Erekolonel van die Geniekorps van die Suid-Afrikaanse Weermag. As voorsitter van die Padraad is hy instrumenteel om die strategie van die nasionale paaie vas te stel en word daar besluit om alle nasionale paaie te teer. Gedurende die oorlogsjare is die Dutoitskloofpas gebou deur Italiaanse krygsgevangenes terwyl hy nog hoof van die Geniekorps is. Op 1 April 1943 word hy aangestel as Administrateur van Suidwes-Afrika en hy beklee hierdie posisie tot 6 Desember 1951, waarna hy aangestel word as Ambassadeur van Suid-Afrika in Den Haag in Nederland.
Hy trou met Sebastina Susanna Hendrina (Stienie) Goosen en ’n seun, Imker, word uit die huwelik gebore. Terwyl hy in Bethal is ontval sy eggenote hom in 1913 terwyl sy slegs 22 jaar oud is en hy trou later met Elizabeth Emma Muller, by wie hy twee seuns het, naamlik Hilgard, wat as loods tydens die Tweede Wêreldoorlog sneuwel, en Casper.

Na sy aftrede in 1957 vestig hy hom op Vereeniging, waar sy vrou hom in 1962 ontval. Op 19 November 1970 is hy in Wellington oorlede, terwyl hy by sy seun Imker kuier. Hy word op Vereeniging langs sy tweede vrou begrawe.

Hy gee ’n beeld van die armoedige bestaan van die delwers in "Op die delwerye", wat gebaseer is op sy ervarings as skoolinspekteur. In vyf sketse ("Annie Losper", "Hendrik Blits", "Oom Piet Legransie", "Intelligensie-toetse" en "Getrep") beeld hy die lief en leed van delwers uit. Van die karakters in die bundel is Annie Losper, die talentvolle dogter van ’n delwer wat die slagoffer word van armoede en onhigiëniese toestande; Hendrik Blits is ’n dronkaard maar het nog nie al sy fyner gevoelens verloor nie, soveel so dat hy nog sal baklei om ’n dier van mishandeling te red; en die gewese ouderling Piet Legransie vind uit dat hy eintlik nog altyd ’n mooiweer Christen was. "Getrep" beskryf die misdadiger-elemente van die delwerye. Die sketse bevat ’n paar goedgetekende tipes, maar munt nie uit deur indringende menslikheid nie, terwyl die ellendige toestande nie werklik tot lewe kom nie.

Van sy sketse en gedigte verskyn in "Ons Land Kersmisnommer", "De Goede Hoop" en "Die Huisgenoot". Die lirieke van die bekende volksliedjie "Die brug op ons plaas" word opgeneem in die versamelbundel "My Afrikaanse verseboek", wat deur D.J. Opperman, M.A. Basson en E. Stumpf saamgestel is vir skoolgebruik.

Vir skoolleerlinge stel hy in die twintigerjare saam met ander ook die "Lees met lus" leesboekies saam. Om te voorsien in die groot behoefte aan handleidings vir onderwysers skryf hy saam met J.J.A. Schoeman nege boekies "Afrikaanse Taaloefeninge", asook "Afrikaanse idiome, spreekwoorde en segswyses".

Die Hoërskool Hoogenhout op Bethal word na hom vernoem. ’n Borsbeeld van hom, geskep deur sy oudleerling Coert Steynberg, word mettertyd voor die skool opgerig.

Werke wat uit sy pen verskyn sluit in:





</doc>
<doc id="115456" url="https://af.wikipedia.org/wiki?curid=115456" title="D.P.M. Huet">
D.P.M. Huet

Piet Huet (*7 Desember 1827, Amsterdam –† 9 April 1895, Goes) was ’n Nederlandse predikant wat hom in die negentiende eeu in Suid-Afrika vestig en verskeie digbundels en prosawerke publiseer.

Dammes Pierre Marie Huet is op 7 Desember 1827 in Amsterdam in Nederland gebore as die seun van ’n Amsterdamse predikant by die Waalse kerk, Pierre Josué Louis Huet. Hy studeer eers aan die Athenaeum in Amsterdam en vanaf 20 Oktober 1847 in Utrecht. In sy studentetyd in Leiden en in Montauban leef hy losbandig en maak hom aan allerlei uitspattighede skuldig, waarvoor hy een keer tot drie weke in Frankryk in die tronk sit.

Hy lê in 1853 sy kandidaatseksamen af. Die Paarlse predikant ds. G.W.A. van der Lingen stuur in 1853 ’n versoek na Holland om ’n redakteur wat onder sy toesig ’n tydskrif vir Suid-Afrika moet redigeer. Hy wou ’n eie Christelike tydskrif onder die titel "Elpis" uitgee, waarvoor hy ’n bekwame letterkundige in die redaksie wou hê. Huet neem die uitnodiging aan en vertrek in Oktober 1853 na die Kaap, waar hy na sy aankoms in Februarie 1854 in die Paarlse pastorie woon. Om hom voor te berei vir sy taak as redakteur, bestudeer hy die joernalistiek van die Kaapse pers en veral van "De Zuid-Afrikaan". Reeds in hierdie tyd publiseer hy sy eerste digbundel, "Paarlsche Gedichtjens".

Hy word opnuut bekeer deur sy beskermheer en sy kop staan dan sendingveld toe, eerder as om redakteur te word. Ds. Van der Lingen raai hom aan om by die Sinodale kommissie aansoek te doen om tot die proponentseksamen toegelaat te word. Hierdie kommissie sit eers in 1857 en hy aanvaar intussen ’n beroep tot hulpprediker in die NG gemeente Aliwal-Noord.

Op sy reise deur Aliwal-Noord en die Vrystaat bewerkstellig hy vele bekerings onder die swart mense, sodanig dat hy hierdeur en deur hulle lot aangegryp word. In Oktober 1857 is hy terug in Kaapstad om voor die Sinode sy proefpreek te hou, waarvoor hy as teks kies “Roept Simson, dat hij voor ons spele”. Dieselfde dag word hy na stemming tot leraarskap in die NG Kerk toegelaat en hy stel homself beskikbaar as leraar vir die NG gemeente Lydenburg. Ten einde hom in staat te stel om sy amp op te neem, besluit die sinode om onmiddellik tot sy ordening oor te gaan, wat geskied in ’n seremonie wat op 2 November 1857 in die Groote Kerk in Kaapstad gehou is. By hierdie sinode word daar ook besluit om afsonderlike kerkdienste vir blanke en gekleurde lidmate goed te keur, weens besware uit blanke geledere teen gemeenskaplike dienste.

Vroeg in die volgende jaar onderneem hy ’n reis as afgevaardigde van die Kaapse Sinode na die Oos-Transvaal en reis eers deur Natal. Sy verblyf van twee maande in Pietermaritzburg gee aanleiding tot die verse wat in sy godsdienstige digbundel "Uit Natal" opgeneem word. Hy beywer hom vir die gelykstelling van blank en swart en dit maak die gemeentes onrustig, sodat hy op Utrecht die gerug verneem dat die mense op Lydenburg hom liefs nie wil ontvang nie. Hy arbei tog vir ’n ruk met seën op Lydenburg. Van Lydenburg gaan hy verder noord na die Zoutpansberg, waar ’n gemeente hom beroep het. Intussen word hy ook na die NG gemeente Ladysmith in Natal beroep en hier word hy op 28 November 1858 bevestig.

In dieselfde uitgawe van "De Kerkbode" (dié van 1 Januarie 1859) waarin die aankondiging van sy bevestiging gepubliseer word, verskyn daar ook ’n aankondiging dat die Uitvoerende Raad van die Zuid-Afrikaansche Republiek die beroep deur die Kerkraad van Zoutpansberg afgekeur het en dat ds. Dirk van der Hoff die kerkraad tot verantwoording geroep het weens hulle versuim om vooraf sy toestemming vir die beroep te verkry. Op Ladysmith verwek Huet opskudding deur, teenstrydig met die besluit van die Sinode, daarop aan te dring dat alle rasse ’n plek in die kerk kry.

Sy voornemens in 1860 om in Holland hulp te soek vir die uitgestrekte gemeentes, staan in noue verband met sy sendingywer. Hy vertrek na Kaapstad, waar die eerste aflewering van die liberale maandblad "De Onderzoeker" onder redaksie van L. Marquard pas sy verskyning gemaak het. Huet gooi sy gewig agter die ortodoksie en vaardig ’n pamflet uit om te waarsku teen die “valsche bedriegelijke arbeiders, menschen die lasteren hetgeen zij niet weten”. Hy neem dan in 1860 ’n beroep na die NG gemeente Pietermaritzburg aan in plaas daarvan om sy beoogde Europese reis te onderneem. Op Pietermaritzburg trou hy in 1861 met Meinonda Robbé, ’n Hollander van geboorte.

Hy raak intens betrokke by die kerklike onenigheid tussen ortodoksie en liberalisme en skryf die "Herderlijke Brief" van 1863, wat nie minder nie as tien kolomme in "De Kerkbode" opneem. In allerlei brosjures soos "Mededeelingen van den strijd in Frankrijk tusschen Modernen en Orthodoxen en Verderfelijke ketterijen bedektelijk ingevoerd", trek hy te velde teen die liberalisme. Intussen beywer hy hom steeds vir die opheffing van die swart mense. Hy speel ook ’n groot rol om die herdenking van Geloftedag te bevorder, aangesien hy voel dat so ’n gelofte tot God nie ligtelik opgeneem kan word nie en dat God daardeur verheerlik sal word.

Op die Algemene Kerkvergadering van die Natalse NG Kerke op 20 Oktober 1864 stel hy voor dat 16 Desember voortaan as kerklike dankdag in al die Natalse gemeentes gevier moet word en die voorstel word aangeneem. In 1867 aanvaar hy die uitnodiging om Natal op die Evangeliese Alliantie in Amsterdam te verteenwoordig. Hoewel hy aanvanklik van plan is om terug te keer, bly hy nou vir goed in Nederland en keer nooit weer terug na Suid-Afrika nie. In die tydperk van 1867 tot 1869 is hy reisende predikant van die Confessionele Vereniging. Hy publiseer hier twee pamflette met “mededeelingen” oor Suid-Afrika, wat uit belewenisse, koerantartikels en ander inligting bestaan. In 1868 verskyn "Eenvoudige mededeelingen over Zuid-Afrika" en in 1869 die opspraakwekkende "Het lot der zwarten in Transvaal: mededeelingen omtrent de slavernij en wreedheden in de Zuid-Afrikaansche Republiek". Sy doel met hierdie laaste geskrif is om die straffelose mishandeling van swart mense in die Transvaal aan die kaak te stel. Dit is ook geskryf om druk van buite af uit te oefen, met die hoop dat die Engelse regering daardeur oorreed kon word om ’n einde aan die wetteloosheid te maak deur die oorname van Transvaal.

Hy doen weer diens as predikant in Nederland deur vanaf 1870 die gemeente te Veenendaal en vanaf 1871 die gemeente by Dirksland te bedien. Vanaf 1875 is hy betrokke by die Brightonbeweging, wat Christelike herlewing najaag, en is hy leraar by die Gereformeerde Kerk van Nunspeet, maar hy verlaat hierdie gemeente in 1878. Gedurende sy verblyf in Nunspeet skryf hy die brosjure "Niet om te twisten, maar uit gewetensdwang", waarin hy die Gereformeerde predestinasieleer aanval. Vanaf 1878 is hy dienend by die gemeente te Goes.

Reeds in sy tyd in Suid-Afrika skryf hy in sy dagboeke en reisverslae hoe volop psigiese mediums onder Afrikaanse mense van die Soutpansberg tot in Pietermaritzburg voorgekom het. Veral Susanna Smit, vrou van die Voortrekkerpredikant Erasmus Smit, beïndruk hom met haar visioene. Vanaf ongeveer 1885 is hy openlik diep betrokke met die sogenaamde Christelike spiritisme, wat hom van die hoofstroomkerke vervreem. Hy veroorsaak onder meer skandale toe hy die geeste van dooies soos Johannes Calvyn, G.W.A. van der Lingen en Tsjaka van die Zoeloes oproep en met hul hulp teologiese artikels skryf. In 1890 breek hy egter met die spiritisme en keer weer terug na die Gereformeerde Kerk. Hy is op 9 April 1895 te Goes oorlede.

Reeds kort na sy aankoms in Suid-Afrika plaas hy enkele gedigte in "De Zuid-Afrikaan" (meestal vertalings van sy Franse gedigte) en in 1856 publiseer hy ’n bundel "Paarlsche Gedichtjens".

Vermaaklik is die selfspot in die gedig "Kaalheid", waar hy die draak steek met sy haarverlies reeds op jeugdige ouderdom en dan die gedig afsluit met ’n vermaning oor menslike ydelheid. Die romantiese ballades "In ‘t asyl Steenbeek"” en “"Buiten ‘t asyl" het as onderwerp die gevalle vroue wat slagoffers van verleiding is en dan verstoot word.

Sy verblyf van twee maande in 1858 in Pietermaritzburg is die aanleiding tot die eerste verse van die uitsluitend godsdienstige bundel "Uit Natal. Stichtelijke Gedichtjes" wat later daardie jaar verskyn.

Sy "Afrikaansche gedichten" (waar die titel verwys na gedigte wat in Suid-Afrika sy ontstaan gehad het) is so gewild dat dit tot 1930 agt drukke beleef.

Hy sluit sy bekende verslag oor "Het lot der zwarten in Transvaal" af met die gedig "Klachte van het kafferkind in Overvaal", waarin ’n mishandelde swart kind van nege jaar oud die spreker is en sy lot bekla deur sy armoedige en onmenslike omstandighede te beskryf en dit te vergelyk met die gemak waarin die wit kinders leef.

Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Hy skryf verskeie nie-fiksie prosawerke, wat wissel van teologie tot reisbeskrywings en waarnemings oor die behandeling van swart mense. Feitlik al sy werke is ’n vermenging van hierdie deurlopende temas, met sy teologiese werke (en reisbeskrywings) wat primêr draai om die lotgevalle en lewenstoestande van die swart volkere.

Terwyl hy ’n hulpprediker in Aliwal-Noord is, skryf hy vir sy Paarlse vriende "Eenige reisindrukken en losse opmerkingen uit het zakboek van P. Huet" (wat in "Elpis" gepubliseer word), waarin hy tonele van groot bekerings onder die Basoetoes beskryf en in teenstelling daarmee negatief staan teenoor die boere.

Sy "Reisjournaal:" "Verhaal van een uitstapje uit Aliwal naar de Fransche zendelingstatien in het Basutooland" verskyn in 1857 in "Elpis" en word in 1987 deur Karel Schoeman geredigeer en deur die Suid-Afrikaanse Biblioteek uitgegee.

Hy skryf ook die stuk "Het eeuwig lot der heidenen", wat teen die einde van 1858 in "De Kerkbode" verskyn.

"Ééne kudde en één herder: Verhandeling over de toebrenging van heidenen tot de Christelijke kerkgemeenschap", verskyn in 1860. Hierin betoog hy vir die gelykstelling van almal, ongeag kleur.

Hy raak intens betrokke by die kerklike onenigheid tussen ortodoksie en liberalisme en skryf die "Herderlijke Brief" van 1863, wat nie minder nie as tien kolomme in "De Kerkbode" opneem. In allerlei brosjures soos "Mededeelingen van den strijd in Frankrijk tusschen Modernen en Orthodoxen en Verderfelijke ketterijen bedektelijk ingevoerd", trek hy te velde teen die liberalisme. In sy "Afskeidsbrief aan de gemeenten der Ned. Gereformeerde Kerk van Natal" bring hy hulde aan die mense en die land wat ’n onuitwisbare indruk op hom gelaat het.

Nadat hy terug gekeer het na Nederland publiseer hy twee pamflette met “mededeelingen” oor Suid-Afrika, wat uit belewenisse, koerantartikels en ander inligting bestaan. In 1868 verskyn "Eenvoudige mededeelingen over Zuid-Afrika" en in 1869 die opspraakwekkende "Het lot der zwarten in Transvaal: mededeelingen omtrent de slavernij en wreedheden in de Zuid-Afrikaansche Republiek". Dit is veral laasgenoemde boek wat groot opspraak verwek en hom baie ongewild onder die blanke bevolking in veral die Transvaal maar ook elders maak, veral omdat hy daarin die Engelse regering aanspoor om “het gezag over de Hollandsche Republieken in hande te nemen” op grond van die “slavernij en wreedheden” wat die boere teenoor die swart mense pleeg. Een van die praktyke waarteen hy dit het en wat hy hier onder algemene aandag bring, is die inboekstelsel wat beskou kan word as ’n voortsetting van slawerny. Hierdie ongewenste praktyk was egter algemeen in daardie tyd en is ook in die twee Britse kolonies toegepas. Swart kinders, baie van hulle weeskinders, is ontvoer en dan ingeskryf in ’n boek op die dorp, waarna hulle as slawe vir die wit mense werk en in sekere gevalle hier mishandel is. Sy verontwaardiging oor die mishandeling laat hom die gedig "Klachte van het Kafferkind in Overvaal" skryf, waarin ’n negejarige swart kind aan die woord is en sy haglike omstandighede vergelyk met die weelderige lewens van die wit kinders.

Jasper Anthonie Hough skryf ’n oorsig oor sy diens in Suid-Afrika onder die titel "Ds. D. P. M. Huet: ’n historiese oorsig van sy dienstyd in Suid-Afrika (1854–1867)", wat in 1962 gepubliseer word. Betty Markestein behaal in 2000 ’n doktorsgraad aan die Universiteit van Amsterdam met ’n proefskrif oor sy lewe en werk onder die titel "Mijn hart is rusteloos meer dan de popelblâren", waar die titel ’n aanhaling is uit een van sy gedigte in "Paarlsche Gedichtjens".

Werke wat uit sy pen verskyn sluit in:




</doc>
<doc id="115459" url="https://af.wikipedia.org/wiki?curid=115459" title="Marion Holm">
Marion Holm

Marion Holm is ’n Afrikaanse akteur en skrywer van toneelstukke.

Marion Holm is die jongste van drie dogters en gaan skool aan die Laer Meisieskool Worcester, waarna sy matrikuleer aan die De Kuilenskool in Kuilsrivier in die Kaap. Sy studeer daarna Drama aan die Universiteit van Stellenbosch, waar sy aan verskeie produksies deelneem. In 1983 wen sy die USAT-prys as beste byspeler vir haar rol in “"In Camera"”, terwyl sy in 1986 ’n Fleur du Cap-benoeming ontvang as mees belowende student. Hoewel sy al haar dramavakke afhandel, gradueer sy nie omdat sy nie ander vereiste vakke geslaag het nie. Na universiteit sluit sy in 1986 aan by die Kaapse Raad vir die Uitvoerende Kunste (KRUIK) en is hier betrokke by verskeie opvoerings, waaronder die omstrede “"Piekniek by Dingaan"” saam met onder andere Koos Kombuis, Johannes Kerkorrel en Nataniël, en “"Panorama"” van Pieter-Dirk Uys. Sy kry benoemings vir Fleur du Cap-pryse as beste aktrise in “"Ubu Roi"” in 1988 en as beste byspeler in “"Tartuffe"” in 1989. Hierna sluit sy in 1989 by die Streeks Uitvoerende Kunsteraad van die Oranje-Vrystaat (SUKOVS) aan as voltydse akteur en verwerf die Cobus Rossouw-toekenning in 1990. In hierdie tyd doen sy ook heelwat radiowerk. Sy gaan werk dan in 1990 in Hermanus by die Ou Hawe Museum as ’n assistent, waarna sy Johannesburg toe trek en by Sukhulu Holdings, ’n in- en uitvoermaatskappy, ontvangsdame is en ook die skakelbord beman. Daarna gaan werk sy by Leads Artiste Agency as kunstenaarsagent. Dan skryf sy vir ’n ruk sinchronisasiebande vir oorklanking by die Suid-Afrikaanse Uitsaaikorporasie en werk daarna by Principal Casting as rolverdelingsregisseur. Mettertyd gaan dit so goed dat sy en ’n vennoot, Margie Fischer, die maatskappy koop en selfs ’n Kaapse tak oopmaak. In 2000 verlaat sy hierdie werk en trek terug Kaap toe, waar sy enige vryskutwerk doen wat die huur kan betaal. So doen sy rekenaarwerk by Intec, warm die gehoor op by die program "Liriekeraai", koördineer deelnemers by "Liriekeraai" en werf en keur deelnemers vir die televisieprogram “"Greed"”. As gevolg van hierdie produksiewerk bel Casper de Vries haar met die versoek om die produksie van die “"Casper Rasper Show"” waar te neem, waarvoor sy vir drie maande terugtrek Johannesburg toe. Sy speel in ’n paar tonele in hierdie reeks en ook die opvolgreeks en begin weer op die verhoog optree in produksies soos “"Doller as kop-af"”, “"Jong Dames Dinamiet"” en “"Anna se Engel"”. Die gevolg is dat sy weer voltyds terug is in die bedryf. Sy stig die beslote korporasie Handyminds in 1995 en bestuur dit saam met Marietjie Rossouw. Hierdie veelsydige besigheid doen soos die naam aandui feitlik enigiets wat deur ’n flink brein bedink kan word. Aktiwiteite sluit in industriële teater, die reël van korporatiewe funksies, vervaardiging van teaterproduksies, regie, skryf of verwerking van teatertekste en optredes as seremoniemeester. Marion is ook baie betrokke by vervaardigingswerk vir die televisie. 

Wanneer fibriomalgie by haar gediagnoseer word, is sy onseker oor die impak van hierdie siekte op haar loopbaan. Sy besluit dus om weer haar dramastudies te hervat, sodat sy kan klas gee as sy nie meer in staat is om op te tree nie. In die tyd wat sy die universiteit verlaat het, verander die leerplan egter ingrypend en het al haar krediete reeds verval. Sy moet dus van vooraf begin met haar studies vir die B.Drama-graad, wat sy in 2015 aan die Universiteit van Stellenbosch verwerf. Sy bly in Kraaifontein in die Kaap.

Sy word veral bekend as skrywer en komediant wanneer sy haar bekende “"Sussie"”-stukke op kunstefeeste opvoer. “"Sussie is nou suur"”, die eerste een, debuteer in 2004 by die Klein Karoo Nasionale Kunstefees en word ook op DVD opgeneem. Daarna volg “"Sussie rafel nou uit"”, “"Braaivleis, rugby, sunny skies en Sussie"”, “"Sussie: Survivor (Kuilsrivier)"”, “"Cirque du Sussie"” en sy sluit hierdie karakter af met die opvoering van “"Sussie: Cheers!"” In laasgenoemde stuk kombineer sy die beste sketse uit haar vorige vertonings met enkele nuwe stukke. Saam met Chris Vorster skryf sy die komedie “"Met die Holm gebore"”, wat in 2010 by die Klein Karoo Nasionale Kunstefees debuteer en daarna werk sy vir al haar opvolgende solostukke saam met hom. “"Holmakiesie"” debuteer by 2012 se KKNK en “"Holm: Ge-Marionneer"” by 2013 se KKNK. In laasgenoemde stuk word marinade suksesvol aangewend as ’n metafoor vir die lewe se uitdagings. “"HOL Marion"!”, ’n stuk wat handel oor die gejaagdheid van die lewe, word in 2015 benoem vir ’n Fiësta-toekenning vir beste solovertoning. Hierna volg “"Die Kaap is weer Holms"”, wat in 2015 by die KKNK debuteer. Die tema is dat mens verantwoordelik is vir eie geluk en het ’n fokus op die goeie dinge wat mense vergeet wanneer hulle negatief raak. “"Marion Holm vir beginners"” bevat hoofsaaklik outobiografiese materiaal, waarin sy haar en haar familielede se karakters en ervarings maar ook staaltjies oor persoonlikhede soos Nataniël met die gehoor deel.




</doc>
<doc id="115460" url="https://af.wikipedia.org/wiki?curid=115460" title="Johan Pretorius">
Johan Pretorius

Johan Pretorius (*14 Desember 1913, Ficksburg –† 19 Augustus 1986, Ficksburg) was ’n Afrikaanse skrywer wat sy populêre romans gepubliseer het onder Johan Pretorius en J.G. du P. Pretorius, asook onder sy skuilnaam Gawie du Plessis. Hy was 'n leksikograaf wat aan verskeie woordeboeke meegewerk het.

Johan Gabriël du Plessis Pretorius is op 14 Desember 1913 op Talana in die distrik Ficksburg gebore as een van nege kinders van Gerrit Stefanus Pretorius (1869–1942) en Francina Barendina Snyman (1883–1922).

Hy voltooi sy skoolloopbaan aan die Hoërskool Ficksburg. Aan ’n landboukollege verwerf hy hierna ’n diploma in landbou. In 1938 behaal hy sy M.A.-graad in Afrikaans-Nederlands aan die Universiteit Stellenbosch met ’n verhandeling oor "Die enjambement in die verse van A. Roland Holst". Hy was hierna vir 'n geruime tyd lank hoofvertaler vir die Johannesburgse Stadsraad.

Ná sy aftrede vestig hy hom op die plaas Bamboesberg naby Ficksburg, waar hy verder meegewerk het aan woordeboeke, insluitende tegniese woordeboeke en afkortingswoordeboeke. Hy is op 22 Desember 1945 met Elizabeth Thekkla Schmidt getroud en die egpaar het drie kinders: twee seuns (Johan en Gerrit Stefanus) en ’n dogter (Francina Elizabeth)

Hy is op 19 Augustus 1986 te Ficksburg oorlede.

Hy skryf ook onder die skuilnaam Gawie du Plessis (afgelei van sy voorname). Sy romans sluit in "Spoelgrond", waarin oom Dries sy plaas probeer opbou en sy seuns met ’n ysterhand regeer. In ’n groot storm word hy egter saam met sy onvoltooide dam weggespoel. Ná sy dood geniet sy seuns onverwags te veel vryheid en sonder sy leiding word al sy harde werk gaandeweg afgetakel.

"Honne-toe" vertel oor die soeke na lewensrigting van ’n man wat na ’n liefdesteleurstelling sy toevlug neem tot die verslawende invloed van drank en hondewedrenne.

"Dit sal weer groei" speel teen die agtergrond van die Anglo-Boereoorlog af.

Hy skryf ook die roman "Die verlooptes".



</doc>
<doc id="115462" url="https://af.wikipedia.org/wiki?curid=115462" title="Hoelahoepel">
Hoelahoepel

'n Hoelahoepel is 'n speelding wat om die middel, ledemate of nek geswaai word. Die moderne hoelahoepel is in 1958 uitgedink deur Arthur K. "Spud" Melin en Richard Knerr, maar kinders en volwassenes van oral in die wêreld speel al regdeur die geskiedenis met hoepels, wat geswaai, in die rondte gedraai en gegooi word. Hoelahoepels vir kinders is gewoonlik sowat 71 sentimeter in deursnee, en vir volwassenes sowat 1.02 meter. Tradisionele materiaal vir hoepels is onder meer wilgerlatte, rottang ('n buigbare en sterk loot), wingerdstokke en stywe gras. Deesdae word hulle meestal van plastiek-pype gemaak.

Die Amerikaanse Indiane se hoepeldans is 'n soort storieverteldans wat enigiets tussen een en 30 hoepels as rekwisiete gebruik. Hierdie rekwisiete word gebruik om sowel statiese as dinamiese vorms te skep, wat verskeie diere, simbole en storievertelelemente voorstel. Die dans word gewoonlik uitgevoer deur 'n enkele danser met etlike hoepels.

Voordat dit bekend was as die kleurvolle plastiekspeelding (soms met water binne-in die hoepel), het hoepels al eeue lank bestaan. Al het hoepels al duisende jare bestaan, word daar dikwels verkeerdelik gedink dat hulle in die 1950's uitgevind is.

Volgens die skrywer Charles Panati was daar 'n gier in die 14de-eeuse Engeland om hout- en metaalhoepels te gebruik. Hy skryf dokters het pasiënte behandel vir pyn en ontwrigte rûe weens die speel met hoepels; dit kry selfs die skuld vir hartversaking. Panati sê die naam "hula" kom van die Hawaaise dans in die 18de eeu, vanweë die eenderse heupbewegings.

Die hoelahoepel het internasionaal gewild geword in die laat 1950's, toe 'n plastiekweergawe suksesvol bemark is deur die Kaliforniese speelgoedmaatskappy Wham-O. In 1957 het Richard Knerr en Arthur "Spud" Melin begin met die idee van "oefenhoepels" wat met 'n deursnee van 1.06 meter van Marlex-plastiek gemaak is. Met baie wat gratis weggegee is en nasionale bemarking en verkope is 'n gier in Julie 1958 begin; 25 miljoen plastiekhoepels is in minder as vier maande verkoop, en binne twee jaar het verkope 100 million gehaal. Carlon Products Corporation was een van die eerste vervaardigers van hoelahoepels. In die 1950's, toe die gier oral in die VSA was, het Carlon meer as 50,000 hoelahoepels per dag vervaardig. Die hoelahoepel is in die National Toy Hall of Fame by The Strong in Rochester, New York, in 1999 ingelyf.

Die hoelahoepel-gier het oor die hele wêreld heen versprei en in die 1980's verdwyn. Maar nie in China en Rusland nie, waar die spel met hoelahoepels en die manipulering daarvan deel geword het van tradisionele sirkusse en ritmiese gimnaste se bewegings.

Onlangs het spel met hoelahoepels weer opgang gemaak, waarna algemeen verwys word as "hoepeldans" om dit te onderskei van die spel vir kinders. Die jam-groep The String Cheese Incident kry erkenning daarvoor dat hulle 'n hernude belangstelling in hoepelspel aangewakker het. Lede van die groep het in die middel-1990's begin om volwassegrootte hoepels in die gehoor te gooi en hul aanhangers aangemoedig om met die hoepels te speel en te dans. Dit was eers in 2003 met die ontstaan van Hooping.org wat hierdie klein groepie hoepelspelers mekaar aanlyn begin vind het en 'n ware gemeenskap en beweging het begin groei. Bay Area Hoopers het in daardie tyd in San Francisco ontstaan en het gereëlde "hoop jams" gehou met musiek waarop mense met hoepels kan dans, en nog groepe het oor die wêreld heen ontwikkel. In 2006 het Hoopin' Annie die idee gehad om 'n hoepelvakansiedag te begin en die eerste Wêreldhoepeldag is in 2007 gehou. Moderne hoepelspel kom by verskeie feeste en skoue in die VSA, Brittanje, Australië en Europa voor.

Baie moderne hoepelspelers maak hul eie hoepels van pype van polivinielchloried, poliëtileen, hoëdigtheid-poliëtileen of polipropileen. Die poliëtileen-hoepels, en veral die polivinielchloried-hoepels, is veel groter en swaarder as die hoepels van die 1950's. Die grootte en gewig van die hoepel beïnvloed die styl van die hoepelgebruiker. Swaarder en groter hoepels word meer gereeld gebruik vir stadige hoepelbewegings en liggaamstoertjies, terwyl ligter, dunner pype gebruik word vir vinnige handtoertjies. Hierdie hoepels kan bedek wees met 'n lap- of plastiekband om die hoeveelheid werk te verminder wat nodig is om die hoepel te laat aanhou draai om die danser, en kan baie kleurvol wees.

Moderne hoepelspel het 'n groot verskeidenheid toertjies geskep. DIt sluit nou baie "op die liggaam"- en "van die ligaam af"-bewegings in.

Hoepelspel het 'n gewilde fiksheidaktiwiteit geword, met klasse wat in baie dorpe en stede oor die wêrld heen aangebied word.

'n Onlangse ontwikkeling in hoepelspel is vuurhoepelspel waar speke aan die buitekant van die hoepel aangebirng word, met kevlar-pitte, wat in brandstof gedoop word en aan die brand gesteek word.

Party maatskappye vervaardig opvoubare hoepels wat mens makliker kan vervoer.

Die langste bevestigde rekord om 'n hoelahoepel aan die draai te hou word gehou deur Aaron Hibbs van Columbus, Ohio, wat 'n hoepel vir 74 ure en 54 minute aan die draai gehou het van 22 tot 25 Oktober 2009.

Die rekord vir die meeste hoelahoepels wat gelyktydig aan die draai gehou is, is 160, deur Marawa the Amazing 

Die rekords vir hardloop terwyl 'n hoelahoepel om die middel gedraai word, is:

Op 19 Februarie 2013 het 4,483 mense hoelahoepels vir sewe minute saam met dansmusiek geswaai. Hulle het dit sonder onderbreking gedoen by die Thammasat-universiteit-stadion in Tailand, en het 'n wêreldrekord opgestel vir die meeste mense wat gelyktydig en op een plek met hoelahoepels gedans het. Guinness Wêreldrekords was daar om die rekord te bevestig.

Die grootste hoepel wat suksesvol gedraai is, was 5.04 m in deursnee, deur Ashrita Furman van die VSA in  September 2010.

In 2000 het Roman Schedler 'n 24 kg-trekkerband vir 71 sekondes by die 5de Saxonia-rekordfees in Bregenz, Oostenryk, gedraai.

In April 2010 het 70 lede van die Hooprama-span die Music City-halfmarathon (21.0975 km) met hoepelspel voltooi om mense bewus te maak van en geld te kry vir Hooping for Hope.

In Maart 2013 was die grootste hoelahoepel-oefening, met 407 deelnemers, gehou by die Ravenscraig Regional Sports Facility in Skotland deur North Lanarkshire Leisure en Powerhoop Fitness.




</doc>
<doc id="115465" url="https://af.wikipedia.org/wiki?curid=115465" title="Woud van Knysna en die Amathole">
Woud van Knysna en die Amathole

Die woud van Knysna en die Amathole is 'n WWF-ekostreek van Suid-Afrika. Dit is die suidelikste subtropiese reënwoude in Afrika en die suidelikste Afromontane woude. Die twee grootste stukke wat oorgebly het, is die woud van Knysna (568 km²) in die Wes-Kaap en die Amathole-kompleks naby Hogsback (405 km²) in die Oos-Kaap.

Dir grond is gewoonlik arm en suur. Naby Knysna varieer die hoogte van 5-1 220 m, in die Amathole van 700 – 1 250 m. Temperature is gematig: vir die Knysnawoud is die gemiddeld 23,8 °C in die somer en 18,2 °C in die winter. In die Amatholewoud is dit 19,7 °C en 8,9 °C en in die winter kan dit daar sneeu. Neerslag varieer van 525-1220 mm per jaar en van 750-1500 mm per jaar.

Daar is bome wat nie uit die trope stam nie, soos "Platylophus trifoliatus" en "Cunonia capensis", maar die meeste spesies is tropies, soos "Olea capensis", "Ocotea bullata", "Afrocarpus falcatus", "Podocarpus latifolius", "Ilex mitis", "Apodytes dimidiata", "Rapanea melanophloeos", "Cassine peragua", "Ochna arborea", "Curtisia dentata"en "Gonioma kamassi".

Onder die bome word ook "Burchellia bubalina", "Trichocladus crinitus", "Rumohra adiantiformis" en "Streptocarpus spesies" gevind.

Party seldsame soogdiere word hier aangetref: Samango-aap, boomdassie, blouduiker, reuse-gouemol, ratel en langstertbosskeerbek.


</doc>
<doc id="115467" url="https://af.wikipedia.org/wiki?curid=115467" title="Canon EOS 650D">
Canon EOS 650D

Die Canon EOS 650D, bekend as die Kiss X6i in Japan of die Rebel T4i in die Amerikas, is 'n 18.0 megapieksel digitale enkellensreflekskamera (DSLR), wat op 8 Junie 2012 deur Canon bekend gestel is. Dit is die opvolger van die EOS 600D/Kiss X5/Rebel T3i en die voorganger van die EOS 700D/Kiss X7i/Rebel T5i. Verkope het op 15 Junie 2012 afgeskop. Met die bekendstelling was die aanbevole kleinhandelprys vir die kamera VS$849.99, £699.99), en €839.99 (insluitend BTW).
Die 650D is die eerste Canon DSLR wat oor deurlopende outofokus beskik in die videomodus, wat Canon 'n "hibriede CMOS AF" noem. Hierdie funksie, wat hoofsaaklik bedoel is vir video-opnames, implementeer 'n nuwe sensortegnologie waarin sekere pieksels toegewy is aan fase-opsporing AF (tradisioneel gebruik in DSLR's) en ander aan kontras-opsporing AF (gebruik in video-opnemers). Wanneer die onderwerp in die middel van die raam is, word fase-opsporing gebruik om die onderwerp se huidige ligging te identifiseer, met kontras-opsporing wat dan gebruik word om die fokus fyner in te stel. Hibriede CMOS AF sal beskikbaar wees met al die lense, maar ander verbeterings aan video-outofokus, spesifiek in die gladde werking en stilheid, sal afhang van die gebruik van Canon se nuwe STM lense, waarvan twee aangekondig is saam met die 650D. "DPReview" het opgemerk dat hierdie hibriede CMOS AF-stelsel soortgelyk is aan die fokusstelsel van die Nikon 1 spieëllose kameras.

Die 650D is ook die eerste DSLR van enige vervaardiger wat toegerus is met 'n raakskerm, maar dit is nie die eerste verwisselbare lenskamera met hierdie funksie nie. Byna al die skietparameters en kamerafunksies kan beheer word óf via die raakskerm, of met die knoppies en beheerskyf.

Die AF-stelsel wat gebruik word vir stilfoto's deur middel van die optiese soeker is by die EOS 60D geërf. Al 9 punte is van die kruistipe, eerder as net die sentrale punt van die 600D. Die sentrale punt is ook 'n dubbele kruistipe (dws, ook sensitief vir diagonale lyne) by f/2.8. Die EOS 650D is gebou met twee nuwe skietmodes ontwerp vir onervare fotograwe. Die "draagbare nagtoneel" en die "HDR agterlig"-modus. Die Draagbare Nagtoneel verminder die risiko van vervaging tydens die neem van nagskote sonder 'n driepoot, terwyl die "HDR backlight" Canon se gepatenteerde multiskootstelsel gebruik om drie foto's in een te kombineer, met die balansering van beide die voorgrond- en agtergrondblootstelling.

Die 650D het min of meer dieselfde afmetings as die 600D, en afgesien van die raakskerm grootliks dieselfde fisiese beheer as die vorige xxxD modelle. Een noemenswaardige verskil is dat die twee-posisie kragskakelaar van die 600D vervang is met 'n drie-posisie skakelaar op die 650D, met die bykomende posisie wat gebruik word om videoskiet te aktiveer.

Die DIGIC 5-verwerker, wat die eerste keer in 'n verbruikersvlak Canon DSLR gebruik word, maak voorsiening vir 'n beduidende toename in die deurlopende skietvermoë van die 600D van 5.0 rame per sekonde, verhoog van 3.7 rame per sekonde. Die 650D is ook die eerste Canon DSLR wat die UHS-I bus ondersteun. Die 650D se outofokus tydens lewendige sigmodus is ongeveer twee keer vinniger as die 600D s'n.


</doc>
<doc id="115468" url="https://af.wikipedia.org/wiki?curid=115468" title="Kusfynbos en -renosterveld">
Kusfynbos en -renosterveld

Die kusfynbos en -renosterveld is 'n WWF-ekostreek van Suid-Afrika, wat amper geheel in Wes-Kaap geleë is. Net 'n klein gedeelte daarvan lê in die Oos-Kaap.

Hierdie ekostreek is dié deel van die Kaapse floraryk wat op ongeveer 300 m hoogte lê en dit kan aan die kus, maar ook in lae gebiede tussen die berge gevind word. Die plantegroei op die berge is verskillend en behoort gewoonlik tot die bergfynbos en -renosterveld-ekostreek. Van die kusfynbos en van veral die renosterveld het min oorgebly, ongeveer 4% is steeds min of meer ongeskonde. Die bergplantegroei is beter beskerm.

Veldbrande speel 'n groot rol in hierdie streek. Neerslae val gewoonlik in die winter en is 200 mm tot 250 mm aan die sukkulente Karoo se kant, maar die meeste streke kry ongeveer 300 - 750 mm per jaar. Die temperatuur is matig. Dit word selde warmer as 30° C en dit vries ook min.

Die onvrugbare sanderige grond word deur 'n enorme rykdom aan endemiese plante gekenmerk, waaronder die Protea-spesies moontlik die bekendste is, maar daar is ook vygies of geofiete. Die fauna is minder skouspelagtig, veral onder soogdiere, maar daar is byvoorbeeld 109 spesies reptiele waarvan 19 endemies is. Daar is ook 6 endemiese voëlspesies in kus- en bergfynbos saam:


</doc>
<doc id="115469" url="https://af.wikipedia.org/wiki?curid=115469" title="Generasie X">
Generasie X

Generasie X (algemeen afgekort tot Gen X) is die demografiese groep na aanleiding van die "baby boomers". Daar is geen presiese datums vir wanneer hierdie groep begin of eindig nie; demograwe en navorsers gebruik tipies die aanvang van die geboortejaar wat wissel van die vroeë tot middel-1960's en eindig by geboortejaar wat wissel van die laat 1970's tot die vroeë 1980's.

Die term "generasie X" is op verskillende tye dwarsdeur die geskiedenis gebruik om die vervreemde jeug te beskryf. In die 1950's het die Hongaarse fotograaf Robert Capa Generasie X as die titel vir 'n foto-essay oor die jong mans en vroue wat onmiddellik na die Tweede Wêreldoorlog grootgeword het gebruik. In 1976, het die Engelse musikant Billy Idol die bynaam gebruik as die naam vir 'n punk rock-musiekgroep.


</doc>
<doc id="115471" url="https://af.wikipedia.org/wiki?curid=115471" title="Seweweeksvaring">
Seweweeksvaring

Die Seweweeksvaring ("Rumohra adiantiformis" (G.Forst.) Ching) is 'n varingspesie wat in Suid-Afrika inheems is (Wes-Kaap, Oos-Kaap, KwaZulu-Natal, Mpumalanga, Limpopo), maar dit is nie endemies nie. Dit het 'n baie groot verspreidingsgebied wat Australië, Nieu-Seeland en Sentraal- en Suid-Amerika insluit. Dit word as "veilig" (LC) genoem op de SANBI-rooilys maar is nie aan evaluasie onderwerp nie.

Dit groei byvoorbeeld op die grond in die woud van Knysna en die Amathole, maar ook in die fynbos en die bosveld.

Die plant groei nie hoër as 50 cm nie en het 'n voorkeur vir vogtige plekkies.


</doc>
<doc id="115476" url="https://af.wikipedia.org/wiki?curid=115476" title="Vin Diesel">
Vin Diesel

Mark Sinclair (gebore 18 Julie 1967), beter bekend onder sy verhoognaam, Vin Diesel, is 'n Amerikaanse akteur, vervaardiger, regisseur en draaiboekskrywer. Hy is bekend vir sy rol as Dominic Toretto in die "The Fast & the Furious"-filmreeks en Richard B. Riddick in die "The Chronicles of Riddick"-reeks. Hy was ook 'n vervaardiger van albei se opvolgreekse.

Diesel het ook in films soos "xXx" (2002) en "Find Me Guilty" (2006) gespeel. Sy stem is in "The Iron Gaint" (1999), die videospeletjieweergawes van die "The Chronicles of Riddick"-franchise, en "Guardians of the Galaxy" (2014) gebruik. Hy het die kortfilm Multi-Facial geskryf, dit geregisseer, vervaardig en ook die hoofrol daarin vertolk. Hy is die stigter van die produksiemaatskappye One Race Films, Racetrack Records en Tigon Studios.

Diesel en sy tweelingbroer, Paul, is in Alameda County, Kalifornië, gebore. Hul moeder, Delora Sherleen (Sinclair) Vincent, is 'n astroloog. Volgens Diesel is hy "van dubbelsinnige etnisiteit". Sy moeder is onder meer van Engelse, Duitse en Skotse afkoms. Hy het nooit sy biologiese vader ontmoet nie, en het gesê "volgens my moeder is ek verbind aan baie verskillende kulture". Diesel self identifiseer as "beslis 'n persoon van kleur". Hy is in New York deur sy moeder en stiefpa, Irving H. Vincent, 'n waarnemende instrukteur en teaterbestuurder, grootgemaak.

Diesel het sy verhoogdebuut op die ouderdom van sewe gemaak toe hy in die kinderkonsert "Dinosaur Door" verskyn wat deur Barbara Garson geskryf is. Dit is deur Theater for the New City aangebied. Dit is nadat hy, sy broer en 'n paar vriende by die teater ingebreek het met die doel om dit te vandaliseer. Hulle is gekeer deur die teater se artistieke direkteur, Kristal Veld, wat aangebied het om hulle rolle in die komende vertoning te gee in plaas daarvan om die polisie te bel. Diesel het by die teater betrokke gebly en die stad se Hunter College bygewoon, waar sy studie in kreatiewe skryfwerk gelei het tot die skryf van draaiboeke. Hy het homself beskou as 'n akteur met "vele fasette" as gevolg van probleme in die verlede om rolle te kry weens sy gemengde afkoms.

Diesel se eerste rol was 'n kort verskyning sonder krediet in "Awakenings" (1990). Hy het die kortfilm Multi-Facial (1994) geskryf, dit geregisseer, vervaardig en ook die hoofrol daarin vertolk. Dit was ’n kort halfoutobiografiese film oor 'n sukkelende akteur wat in die oudisieproses verstrengel raak. Die film is in 1995 op die Cannes-rolprentfees vertoon. Sy eerste vollengteprent was "Strays" (1997), 'n stedelike drama waarin hy die rol van 'n bendeleier speel wie se liefde vir 'n vrou hom inspireer om te probeer verander. Die prent, wat deur Diesel geskryf, geregisseer en vervaardig is, is gekies vir kompetisie op die Sundance-fees van 1997 en dit het gelei tot 'n kontrak met MTV om dit in 'n reeks te omskep. Hy is daarna gekies vir Steven Spielberg se Oscar-bekroonde film "Saving Private Ryan" van 1997. In 1999 was hy die stem van die titelkarakter in die animasieprent "The Iron Giant".

Diesel het 'n belangrike rol in die dramariller "Boiler Room" (2000) gespeel. Se medesterre was Giovanni Ribisi en Ben Affleck. Hy het sy deurbraak later daardie jaar gemaak in die hoofrol van die anti-held Riddick in die wetenskapsfiksiefilm "Pitch Black". Diesel het aksieheldstatus bereik met sy treffers The Fast & the Furious (2001) en xXx (2002).



</doc>
<doc id="115485" url="https://af.wikipedia.org/wiki?curid=115485" title="Theo W. Jandrell">
Theo W. Jandrell

Theo W. Jandrell (19 Augustus 1888 – 1968) was ’n Afrikaanse onderwyser en inspekteur van skole, wat ’n groot bydrae maak met die kinderversies en liedjies wat hy geskryf het. Talle van sy liedjies is in die FAK-sangbundel opgeneem en is baie bekend.

Theodore Walter Jandrell is op 19 Augustus 1888 op Richmond in die Kaapkolonie (vandag in die Noord-Kaap) van Engelse ouers gebore. Sy grootvader, die landmeter Benjamin Jandrell, het hom in 1824 vanaf Liverpool in Engeland in die Kaap gevestig en in die vyftigerjare na Cradock verhuis. Hiervandaan het hy gereeld na die Vrystaat gereis om Voortrekkers se nuwe plase op te meet. Sy vader is Alexander Christian Jandrell, wat as jong man by ’n bank op Graaff-Reinet werk, maar later ’n betrekking opneem by die firma Mortimer en Kie op Richmond.

Theo ontvang sy skoolopleiding aan die publieke skool op Richmond, waar dr. W.J. Viljoen ook skoolgegaan het. In 1907 gee hy onderwys en gaan dan in 1908 na Wellington Boys High, waar hy matrikuleer.

In 1909 lê hy die Onderwyserseksamen O3 van die Kaapprovinsie met sukses af en studeer daarna verder aan die Victoria Kollege op Stellenbosch. Vanaf 1912 tot 1913 gee hy onderwys op Richmond en vanaf Julie 1914 tot 1920 in die distrik Wakkerstroom in die Transvaal, waar hy prinsipaal is van Driepoort en Sandspruit, twee klein skooltjies. Hier neem hy leiding met die invoer van Afrikaans as onderrigtaal, maar omdat daar nie genoeg kindergedigte vir opvoeding was nie, skryf hy self ’n groot aantal gediggies. In 1921 word hy hoof van die Laerskool Pionier op Volksrust, ’n betrekking wat hy beklee totdat hy in 1940 aangestel word as Inspekteur van Onderwys in Pretoria. Hierna is hy inspekteur vir Waterberg en daarna Wolmaransstad en omgewing, waarna hy aan die begin van 1945 na die Oos-Randse Inspeksiekring verplaas word met hoofkwartiere op Boksburg.

Hy is in 1968 oorlede.

Hy publiseer sy kindergedigte in die bundels "Die ou murasie en ander gediggies" (vir die hoër klasse van die laerskool) en "Moeder en kind en ander gediggies" (vir die junior klasse van die laerskool). Van sy kinderverse word opgeneem in die versamelbundels "Nuwe Kleuterverseboek" en "My Afrikaanse verseboek" en Pirow Bekker neem daarvan ook op in "Digters op die toring". Later versoek mnr. Alers hom om behulpsaam te wees met die saamstel van leesboekies in die "Jong Suid-Afrika" reeks.

Dr. Hugo Gutsche vra sy hulp met die samestelling van die "Daeraad" liederebundels. Hierdie liedjies is waarskynlik sy belangrikste bydrae tot die Afrikaanse kultuurskat en baie van sy liedjies word later in die FAK Liederebundel opgeneem. Dit is hoofsaaklik volksliedjies waarvoor hy die Afrikaanse woorde verskaf op internasionaal bekende wysies, insluitende liedjies soos "Bolandse nooientjie", "Dis heerlike lente", "Soveel groete stuur ek jou", "Ou Karooland", "Slaap rustig dapper helde", "Slaap hartediefie" en "Jy’s rein soos lenteblomme". Van sy gedigte word ook getoonset, insluitende "Kom huis toe, liefste" (getoonset deur Johannes Joubert), "Tot die oggend gloor" (getoonset deur Johannes Joubert), "Langs stille waters" (getoonset deur S. le Roux Marais) en "Rosegeur en maanskyn" (getoonset deur sy dogter, Elsabe Kotzé).

Hy vertaal en verwerk O.F. Walton se boek "Kinders van die lig" vanuit Engels na Afrikaans.

Jandrell het 'n groot bydraer tot die FAK-sangbundel gelewer, wat die eerste keer in 1937 gepubliseer is en Afrikaanse liedjies met musiek bevat. Vir sy lirieke put hy inspirasie uit liedjieskrywers soos Stephen Foster en tradisionele Europese en Amerikaanse melodieë. Sy "Bolandse Nooi 'ntjie" is op Foster se "Beautiful Dreamer" gebaseer.
"Bolandse nooi'ntjie, stil is die nag,"
"soet is jou rus na die lang, lange dag!"
"Saans in my drome kom ek na jou,"
"smagtend na lonkies uit oë so blou."
"Berge en dale kan ons nooit skei,"
"want in die droomland ontmoet jy vir my.""
Werke uit sy pen sluit in:




</doc>
<doc id="115486" url="https://af.wikipedia.org/wiki?curid=115486" title="Grondsoorte">
Grondsoorte

Grondsoorte verwys na die verskillende tipes grond wat op die aarde se oppervlak voorkom. Daar is hoofsaaklik drie soorte grond: sandgrond, kleigrond en leemgrond.

Grond is die organiese en nie-organiese materiaal wat die oppervlak van die aarde bedek en ’n medium vir plante bied om in te groei. Grond ontwikkel stadig en oor tyd en bestaan uit verskeie tipes materiaal. Verskillende grondsoorte het ook verskillende eienskappe.
Grond is 'n mengsel van verweerde materiaal, vloeistowwe en gasse wat aan die aardoppervlak of net onder die oppervlak voorkom. Die nie-verweerde materiaal word rots genoem. Grond is dus verweerde rots.

Die vormingsproses van grond is dus ’n verweringsproses en is 'n gevolg van die uitwerking van hitte en koue, en die uitwerking van die son, reën en wind op die rots, wat uiteindelik tot 'n breuk in die rotsgesteente lei. Die rotsblokke kom dan los en rol na benede, waar kleiner gedeeltes daarvan deur riviere meegevoer word na die estuarium (rivierdelta). As gevolg van verder slytasie ontstaan steeds kleiner deeltjies, soos grond, sand en klei.

Minerale en organiese deeltjies bind met hierdie deeltjies (sand, klei en grond) en verskillende mengsels bepaal watter tipe grondsoort dit is: Sandgrond, kleigrond of leemgrond.

Alle tipes grond bestaan dus uit die volgende:

Grondlug verskil van gewone lug (suurstof). Dit bevat meer waterdamp, meer koolstofdioksied, minder suurstof en meer gasse soos ammoniak en swawelwaterstof.

Die organiese materiaal en grondmikrobes vorm saam humus. Humus word gekenmerk aan ’n donker kleur en dit bestaan uit organiese stof wat weer om die beurt bestaan uit dooie plant- en diermateriaal wat deur mikro-organismes verwerk is. Humus dien as plantvoedsel, verhoog die vrugbaarheid van grond, verbeter die grondbelugting, verbeter die waterhouvermoë van die grond en kan ook die pH-vlakke in die grond verlaag.

Een tipe grondsoort is sandgrond, wat as't ware baie klein stukkies opgebreekte rots is. Sand is taamlik grof en los van aard en water dreineer baie maklik daaruit. Hierdie tipe grond is egter nie goed vir plantegroei nie omdat sand nie maklik aan nutriënte kan vashou nie. Hierdie tipe grond word ook op die oppervlak van oseane en in woestyne aangetref.

Eienskappe:

Kleigrond bestaan uit meer fyn kleikorrels as growwe sandkorrels. Die partikels van die grond is baie klein en daar is baie min spasie vir water of lug om binne hierdie grondsoort te sirkuleer. Kleigrond dreineer dus nie baie goed nie en die struktuur van die grond maak dit moeilik vir plante se wortels om daarin te groei. Hierdie tipe grond word meestal naby damme, riviere, mere en vleilande gevind

Eienskappe:

Leemgrond is ’n mengsel van gelyke hoeveelhede klei-, sand- en ander grondkorrels. Leemgrond is die ideale grond vir tuiniers of boere aangesien dit ryk aan nutriënte is, vog baie goed behou, maar ook goed dreineer.

Eienskappe:

Die infiltrasietempo van grond is ’n betroubare maatstaf van beide die gesondheid van grond en grondbewaring. Die beperkte beskikbaarheid van varswater noodsaak dat die beskikbare reën (die begin van die hidrologiese sirkel) die beste benut word deur die beskikbare grondsoorte en nie vinnig afloop en erosie veroorsaak nie. Die infiltrasietempo hang af van die hoeveelheid reën (in millimeter) gedeel deur die tydsverloop daarvan en daarom is sagte, deurdringende reën beter as harde reën oor ’n korter tydsverloop.
Die samestelling van sand-, leem- en kleigrond bepaal in watter mate reën geabsorbeer word. Dit verskil aansienlik:


Om elke reëndruppel so goed moontlik te benut – onthou dat Suid-Afrika jaarliks slegs gemiddeld 495 mm reën ontvang, vergeleke met die wêreldgemiddeld van 860 mm en dat dit hom die 27ste droogste land ter wêreld maak – is dit wenslik om die waterafloop deur plantedekking (vegetasie) op die betrokke grond te beperk. Dit het twee voordele: die plante verhinder die afloop van reënwater en diere soos wurms en molle verbeter die infiltrasie van die water deur tonnels in die bedekte grond waarin die water dieper kan indring.

Verskillende plantbedekkings kan die infiltrasietempo enigiets van 8-60 mm per uur verbeter en sorg dat die oorheersende grondsoort die water heelwat doeltreffender benut. 

Suid-Afrika het ’n eie grondklassifikasiestelsel wat vir die eerste keer in 1977 gepubliseer is. Hierdie stelsel is gebaseer op baie jare se dataversameling van verskeie bronne en het bekend gestaan as “Grondklassifikasie - ’n Binominale Sisteem vir Suid-Afrika”. Dit het sedertdien bekend geword as die “rooiboek”. Hierdie stelsel maak gebruik van unieke kombinasies van bogrond- en ondergrondlae om te bepaal watter tipe grondsoort dit is. Sekere ander karaktereienskappe binne die grond word ook in ag geneem wanneer die binominale stelsel gebruik word om ’n grondsoort te bepaal.

Hierdie stelsel is verder verfyn in 1991. Inligting wat bekom is oor dele van Suid-Afrika waar dit voorheen moeilik was om grond te klassifiseer het hierby toegedra. Die aangepaste sisteem is “Grondklassifikasie - ’n Taksonomiese Sisteem vir Suid-Afrika” genoem. Die nuwe sisteem staan bekend as die ‘blouboek’. Hierdie stelsel gebruik dieselfde formaat as dié van die rooiboek, maar daar is meer grondsoorte en ’n verbeterde kriteria bygevoeg.

Vandag kan enige een van die twee klassifikasiesisteme gebruik word om grondtipes mee vas te stel maar die blouboek-stelsel (1991) het meer moontlikhede.

Om klassifikasie makliker te maak, kan die 73 grondvorme van die Suid-Afrikaanse klassifikasie in 14 verskillende groepe geplaas word, insluitend organies, humus, verties, melaniet, kalsiumhoudend, podsol, plinties, oksied, glei, lities en antropies. Dit word gegrond op die aanwesigheid van verskillende stowwe, byvoorbeeld ’n donker kleisamestelling vir melaniet.

Terwyl die meeste mense hoofsaaklik bekend is met die horisontale dimensie van grond (die oppervlak), verskaf die derde dimensie van grond (die diepte) die grond se interessante eienskappe. Dit sluit in dat die betrokke grond op ’n bepaalde diepte na moedermateriaal en onverweerde geologiese stowwe verander. Dit kan geleidelik plaasvind of opvallend en grondkundiges verwys hierna as ’n pedon, wat die kleinste grondvolume is wat al die verskillende horisonte van ’n grondsoort ontbloot. Dit is gewoonlik een kubieke meter.

Grond is uiteraard nie eenvormig wat diepte betref nie en die horisonte (verskillende lae) kan verskil wat struktuur, kleur, digtheid en ander kenmerke betref. Dit gee die grond ’n unieke “persoonlikheid”, soos grondkundiges graag sê.

Grond bevat verskillende voedingstowwe/nutriënte en met die hulp van grondtoetse kan die "toestand" van grond vasgestel word. Grondtoetse is veral van belang vir boere omdat die toetse hul kan help bepaal watter bemestingsplan hulle moet volg om die optimale oes van ’n betrokke gewas te verkry.

Grondtoetse kan ook help om te bepaal of grond suur of alkalies is (m.a.w. die pH-waarde van die grond). ’n pH-waarde van 7.0 dui op neutrale grond. Grond met ’n pH-waarde wat hoër is as 7.0 is alkalies en grond met ’n laer pH-waarde as 7.0 is suur grond.

Die meeste grond in Suid-Afrika se pH-vlakke varieer tussen pH 4 (sterk suur) tot pH 9 (sterk alkalies).

Die meeste landbougewasse wat in Suid-Afrika verbou woord, groei die beste in gronde wat net effens suur is (d.w.s. pH van 6.5). Deur die pH van grond te bepaal, kan stappe geneem word om die grond binne redelike perke van die ideaal te hou.

Grondtoetse is ook waardevol om die oorsake van ’n misoes of swak opbrengste te bepaal. ’n Swak grondstruktuur word dikwels gevind waar daar onvoldoende voedingstowwe (veraal fosfaat en stikstof) in die grond gevind word. ’n Te hoë konsentrasie van braksoute of besproeiing met water met ’n te hoë brakinhoud kan ook bydrae tot ’n swak grondstruktuur.

Ten einde die potensiaal van sekere gebiede vir produksie- en ander doeleindes te bepaal, is grondopnames van groot nut. Dit bestaan uit die identifikasie van grond, klassifikasie, gevolg deur die kartering van die grond en uiteindelik die interpretasie en evaluering daarvan. Dit maak grondkartering dus ’n verlengstuk van grondklassifikasie.

Soos reeds gesien is, verskil gronde van mekaar en die kennis van dié verskille stel die betrokke belangegroepe daartoe in staat om die gebruik daarvan optimaal te beplan. Die beskikbaarheid van inligting wat deur die opname moontlik gemaak is, stel die grondgebruiker in staat om tussen die verskillende grondsoorte te onderskei en te verseker dat die wisselende aard daarvan mee rekening gehou word in die gebruiksbeplanning.

Grondkartering in Suid-Afrika gebruik die SA grondklassifiseringstelsel as grondslag: die klassifikasie en uiteindelik kartering van die grond orden die inligting oor die grond dat dit tot deurdagte afleidings lei.

Ten einde grondsoorte te identifiseer en dus belangrike grondeienskappe daaraan te koppel, vereis dat grondprofiele ondersoek word. Dit kan deur profielputte geskied of andersins deur die gebruik van grondbore, wat ’n silindriese monster van die betrokke grond moontlik maak. Daarna word dit in ’n laboratorium ontleed en, wanneer hulle buite die gedefinieerde maatstawwe val, kan die klassifikasie na ’n ander grondtakson aangepas word, bedoelende ’n vorm, familie, serie of fase.

In die praktyk kom dit daarop neer dat grondklassifikasie, die kartering daarvan en die uiteindelike gebruik daarvan as grondslag dien vir besluitneming oor of die betrokke grond genoeg kwaliteite het om dit vir dieselfde gebruik in te span. Dit maak dus doeltreffender beplanning en bestuur van grond moontlik.





</doc>
<doc id="115487" url="https://af.wikipedia.org/wiki?curid=115487" title="Hendrik Januarie">
Hendrik Januarie

Hendrik Januarie is ’n Afrikaanse digter.

Hendrik Januarie is op 16 Oktober 1941 op die plaas Amalienstein in die distrik Ladismith in die Kaapprovinsie gebore. Terwyl hy nog ’n baba is, vestig die gesin hulle vir ’n kort periode op Albertinia en verhuis daarna na Kouveld in die distrik Laingsburg, waar sy ouers op die plaas van ene Hunlun werk. Die kliphuisie waarin hulle woon, stort tydens ’n vloed ineen en hulle verhuis dan na die plaas Voorplaas en daarna na die plaas Vaaltreur.

Op sewejarige ouderdom word hy gestuur om by sy tante wat in Opsoek woon te loseer sodat hy kan begin skoolgaan. Vir ’n kwartaal gaan hy skool by die Lutherse Skool in Amaliënstein maar gaan vanaf die volgende kwartaal na die Engelse Kerk se Primêre Skool te Zoar in die Klein Karoo, omdat sy tante se kinders daar is.

Toe Hendrik veertien is, verhuis sy ouers na Opsoek waar sy vader kleinhoewes om die helfte bewerk en Hendrik verplig is om hand by te sit. In 1957, op sestienjarige ouderdom, voltooi hy standerd ses en gaan dan na Elsiesrivier in Kaapstad waar hy in 1961 aan die Hoërskool Elsiesrivier matrikuleer. Hier verskyn sy eerste gedigte in die eerste jaarblad van die skool.

Daarna werk hy in Kaapstad by Artistic Embroideries as masjinis, by Chrysler as klerk, by New Era Venetian Blinds as stoorman, by Internatio as klerk en by Stikland Hospitaal as verpleër. Vir die grootste periode van sy loopbaan werk hy as klerk in die Administrasie Raad van Verteenwoordigers (Kleurlingsake) in verskeie kantore, wat insluit die Hoofkantoor in Kaapstad, die Superintendentskantoor in Ebenezer, die Streekkantoor in Johannesburg, die Streekkantoor op Beaufort-Wes en dan as ongediplomeerde onderwyser by die Primêre Skool Hutchinson.

Sedert Julie 1986 is hy die hoof-voorsieningsadministrasieklerk op die staatsplaas Amalienstein. Hy bly op Zoar, ’n voormalige sendingstasie tussen Ladismith en Calitzdorp. In 1970 kom hy tot bekering en studeer vanaf 1972 aan die Chaldo Bybelinstituut te Wittebome. Sedert 1974 is hy op voltydse en later deeltydse basis pastoor asook huweliksbevestiger in die Volle Evangelie Kerk.

In 1997 tree hy af as hoofvoorsieningsadministrasieklerk van die staatsplaas Lanox en tree voltyds tot die kerkdiens toe. As voorsitter van die Zoar Gemeenskapstrust poog hy ook om die kultuurerfenis van die gemeenskap te bewaar. Hy is in 1983 getroud met Katrina Gertse van die distrik Laingsburg en hulle het twee kinders, ’n seun, Caleb, en ’n dogter, Deogracia.

Reeds op hoërskool begin hy dig en van sy gedigte verskyn in die Hoërskool Elsiesrivier se jaarblad, "Ons eie blad". Daarna debuteer hy met die bundel “"Pro rata"”. Januarie se werk word gekenmerk deur ’n eiesoortige, suiwer stem. Hy skryf veral vanuit die wêreld van sy heimat, die Klein Karoo. Klein gewaarwordinge oor byvoorbeeld ’n nagjakkals, ’n bosluis of ’n aalwynboom, word uitgelig tot iets groters, ’n oomblik van insig in die self, in ander of oor die lewe. Hy skryf ook ontroerende verse oor verlies, en meer spesifiek oor die Laingsburgvloed van 1981. In “"Nagjakkals"” vind die barre en genadelose wêreld van die Karoo gestalte in die gedigte. Die digter beskryf nostalgies hoe die leefwyse en gebruiksartikels van die verlede onherroeplik verby is en moeilik in verse vasgevang kan word. Sy gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"” en “"Nuwe verset"”.

In 1993 word ’n televisieprogram oor hom onder die titel “"’n Afspraak met die berg: Hendrik Januarie"” gebeeldsaai.






</doc>
<doc id="115493" url="https://af.wikipedia.org/wiki?curid=115493" title="Skeer (dubbelsinnig)">
Skeer (dubbelsinnig)

Die term of woord skeer het verskeie moontlike betekenisse:



</doc>
<doc id="115494" url="https://af.wikipedia.org/wiki?curid=115494" title="Annette Joelson">
Annette Joelson

Annette Joelson (1903–1971) was ’n Suid-Afrikaanse skrywer, wat sowel Afrikaanse as Engelse werke geskryf het.

Annette Joelson is op 16 Februarie 1903 op Hopetown in die Karoo gebore. Haar ouers is Simon en Jenny Joelson. Haar vader was ’n boer in die distrik waar sy op die plaas Kroonkuilsdam grootword. Tot met haar dertiende jaar kry sy haar skoolopleiding by ’n goewernante op die plaas. Hierna gaan sy in Kaapstad skool aan die Good Hope Seminarie, waar sy matrikuleer. Sy studeer dan verder aan die Universiteit van Kaapstad en behaal in 1921 haar graad. Verskeie kere gaan sy oorsee, waar sy Europa deurreis en ook vir lang tye in Engeland woon. Sy woon ook vir ’n ruk in Oos-Afrika. In 1942 trou sy met Maurice Jacobs. Die egpaar emigreer in 1944 na Engeland, waar haar man lid van die Britse Vloot was. Later jare woon hulle in Londen, waar sy op 14 Mei 1971 oorlede is.

Haar skryfloopbaan begin wanneer sy in Suid-Afrika ’n kortverhaalwedstryd wen. Sy bundel haar Afrikaanse kortverhale in “"By Helam aan die rivier en ander verhale"”. “"Suid-Afrikaanse moeder"” uit hierdie bundel word deur Annemarie van Niekerk opgeneem in die versamelbundel “"Vrouevertellers 1843–1993"”. Sy skryf ook ’n aantal kinderverhale en romans in Engels, ’n biografie oor Charles William Henry Kohler van die K.W.V. en enkele geskiedkundige werke, insluitende “"South African yesterdays"” en “"Heirs to the throne"” oor die prinse van Wallis, wat in Amerika onder die titel “"England’s princes of Wales"” verskyn. Haar Engelse roman “"Desire within"” word aanvanklik as Afrikaanse vervolgverhaal in "Die Huisvrou" gepubliseer.





</doc>
<doc id="115495" url="https://af.wikipedia.org/wiki?curid=115495" title="Wopko Jensma">
Wopko Jensma

Wopko Jensma (1939–?) was ’n Suid-Afrikaanse kunstenaar en digter.

Wopko Pieter Jensma is op 26 Julie 1939 op Ventersdorp gebore as die oudste van drie kinders van ’n Nederlandse pa, die Friese immigrant Pieter Duurt Jensma, en ’n Afrikaanse ma, Anna S. Coetzee. Hy het ’n suster, Elsa, en ’n broer, Andries. Sy pa kom in 1928 na Suid-Afrika. Wopko bring die meeste van sy kinderjare deur op Middelburg, Kaap, waar sy vader as ’n voorman by die Grootfontein-landboukollege werksaam is. Hy gaan dan ook skool op die dorp. Op skool neem hy onder meer deel aan rugby en ’n doelskop van hom laat sy span die rugbywedstryd teen die buurdorp Hofmeyr wen en hierdie gebeurtenis word in die dorpskoerant "Die Middellander" gepubliseer, ’n berig wat Jensma later op sowel die omslag as die skutblad van sy digbundel “"I must show you my clippings"” gebruik.

Sy moeder is in 1948 oorlede, waarna sy vader trou met Francina Coetzee, ’n jong vrou van die distrik. Die stiefmoeder is streng en dwing ’n dogmatiese Calvinistiese opvoeding op die kinders af, waarteen Jensma later in sy gedigte in opstand kom.

Ná skool studeer hy vir ’n jaar verder aan die Potchefstroomse Universiteit vir Christelike Hoër Onderwys, maar moet sy studies onderbreek na ’n ernstige motorfietsongeluk. Vir ’n paar maande studeer hy dan in 1959 deur die Universiteit van Suid-Afrika vir ’n algemene B.A.-graad, maar staak sy studies teen Mei om eerder aan die Heidelbergse Onderwyskollege te studeer. In 1961 skryf hy in vir ’n B.A.-graad in die Skone Kunste by die Universiteit van Pretoria en die Botshabelo Opleidingskollege, met hoofvak Beeldhoukuns. In sy tweede jaar skakel hy egter oor na ’n onderwyskwalifikasie om met die hulp van ’n beurs te kan studeer. By die Normaalkollege in Pretoria is hy redakteur van "Gerwe", die kunstydskrif van die kollege. Hierin publiseer hy van sy kunswerke, gedigte en ’n artikel oor kuns. Hy slaag egter nie daarin om te gradueer nie, na bewering omdat Leo Theron, sy dosent in tekenkuns, geweier het om hom in hierdie derdejaarskursus te laat slaag. Tot in 1968 wend Wopko verskeie manier aan om sy studie te voltooi, maar sonder sukses. Intussen begin hy egter reeds naam maak as kunstenaar en word ’n graad oorbodig, sodat hy finaal sy studie opskop.

Sy eerste kunsuitstalling is in 1968 aan huis van Jonathan Paton in Parkwood in Johannesburg, waarna veral Wolf en Gundi Weinek baie blootstelling aan sy werke gee in Gallery Y. Sy kunswerke word tussen 1968 en 1977 in minstens 35 uitstallings oor die hele land vertoon en dit is ook in Oxford en New York uitgestal. Kunskritici ontvang sy werk oor die algemeen positief. As kunstenaar skep hy veral houtsneewerke en linoleumdrukke, wat Europa en Afrika saamsnoer en al die konvensies van sy tyd verbreek.

Tussen 1965 en 1967 werk hy periodiek as vertaler vir Afrikaanse Boekhandel Beperk. Hy spandeer hierna tyd in Botswana, waar hy kuns doseer aan die Serowe Art School van Patrick van Rensburg en ook vir ’n ruk werk vir Botswana se departement van inligting. Ná ses maande se verblyf stel hy ’n Setswana-digbundel vir skoliere saam in die hoop dat die tantième ’n reis na Europa sal finansier.

In Februarie 1968 trou hy met Lydia Thandie Thabete, ’n Zulusprekende prostituut wat hy sedert sy studentedae in Lourenço Marques in Mosambiek besoek. Twee dogters (Stineke en Tanja) en ’n seun (Wopko) word uit hierdie huwelik gebore. Sy seun is in 1997 oorlede.

Hulle woon in 1969 in Swaziland (nou eSwatini), waar hy kunsonderwys in die kunshandelsentrum in Ngenwya gee. Sy aansoek om ’n verblyfpermit word egter afgekeur, waarna hy en sy gesin hulle weer tydelik in Botswana vestig. Hier hervat hy sy kunsonderwys in 1970 en 1971 aan die Swaneng Hill High School in Serowe. In hierdie tyd onderneem hy ’n reis na Malawi om die moontlikhede van werk en permanente verblyf daar te ondersoek.

Wopko se Botswana ervarings is stimulus vir ’n ondersoekende artikel oor die toekoms van handwerk wat in 1972 in die kunstydskrif "De Arte" verskyn. Botswana se Departement van Inligting versoek hom om ’n reeks Afrikafabels vir die kindertydskrif "Kutlwano" te illustreer en in 1978 verskyn “"Fables set in Africa"” in die tydskrif "English in Africa". Sy beplande reis na Europa word in April en Mei 1969 ’n werklikheid wanneer sy vader vir hom ’n vliegkaartjie koop om Nederland te besoek en hy vertoef hier ongeveer drie weke by ’n tante van hom op die dorp Middenmeer. Europa is egter baie anders as wat hy hom voorgestel het en uit briewe aan vriende is dit duidelik dat hy hom eerder met Afrika identifiseer.

Die groot aanloop tot sy stryd met Suid-Afrika kan in sy verblyf in Botswana gevind word. Hy ontwikkel hier ’n vrees dat hy weens sy huwelik gearresteer sal word as hy sou terugkeer na Suid-Afrika, wat ’n innerlike spanning bewerkstellig. Sy huwelik verbrokkel in 1971 nadat sy vrou hom gereeld aanrand en verkleineer en dr. Casper Schmidt, die bekende digter, ry eindelik na Gaborone om hom te gaan haal. Hy verlaat sy vrou en kinders, wat op hulle beurt na Manzini in Swaziland verhuis.

Nadat hy sy familie verlaat keer hy terug na Suid-Afrika en swerf hierna die hele land vol. Hy woon eers in Pretoria en bring tussen 1975 en 1977 ’n produktiewe tyd deur in Durban, waar hy by Republikeinse Pers betrokke is by die uitleg van die tydskrifte "Garden & Home" en "Scope". Hierna vestig hy hom meer permanent in Johannesburg. Gereeld verander hy egter van werk en woonplek.

Sy lewe lank was hy ’n slagoffer van skisofrenie en teen 1978 begin sy geestestoestand ernstig agteruitgaan. Hy word eindelik in minstens vyf staatsinrigtings vir geestesversteurde pasiënte behandel, terwyl hy by nog meer instansies gereeld as buitepasiënt medikasie vir sy toestand ontvang. Skisofrenie het as gevolg die disintegrasie van die persoonlikheid, gebrekkige kontak met die werklikheid en denkversteurings. Verskeie kere word hy op eie versoek geïnstitusionaliseer, die eerste keer reeds in sy studentejare aan die Universiteit van Pretoria. Hierdie siekte raak later heeltemal buite beheer sodat hy in die vroeg tagtigerjare reeds ophou met sy skeppende werk en agtereenvolgens in ’n aantal tehuise vir haweloses bly, waaronder veral die tehuise van die Heilsleër.

Sedert 1982 kry hy ook ’n ongeskiktheidstoelaag van die staat omdat sy siekte hom daarvan weerhou om ’n voltydse werk te behou. Hierdie pensioen word deur die tehuis namens hom getrek en hulle wend dit aan om hom krediet te gee vir sy aankope by hulle snoepwinkel. Sy dae bring hy in hierdie tyd hoofsaaklik rigtingloos op die strate deur.

Dit is onbekend wat van Jensma geword het, behalwe dat hy in 1993 “verdwyn” het en vermoedelik dood is. Gedurende hierdie jaar word hy op ’n keer na die Johannesburgse Algemene Hospitaal geneem vir sy weeklikse behandeling. Wanneer die Heilsleër se drywer hom kom haal, is daar geen spoor van hom nie en sy staatspensioen word vir die laaste keer in Augustus 1993 getrek. Die Heilsleër se gebou in Johannesburg word in 1994 saam met belangrike agtergronddokumente in ’n brand vernietig en niemand het daarna weer kontak met hom nie. Alle pogings om hom op te spoor of uit te vind wat met hom na hierdie tyd gebeur het, misluk.

Vanaf die sestigerjare stuur hy gedigte na letterkundige tydskrifte soos "Sestiger", "Wurm", "Ophir", "Standpunte" en "Donga" en raak sodoende bekend. Hy ontwerp ook omslae vir sommige van hierdie tydskrifte en boekomslae (onder andere vir skrywers soos John Miles, Phil du Plessis, Sheila Fugard en Oswald Mtshali), wat baie gewild was. Tussen 1967 en 1976 word meer as sewentig van sy gedigte in "Ophir" geplaas. Die redakteur van hierdie tydskrif, Peter Horn, is so beïndruk met sy digkuns dat hy in 1971 ’n spesiale uitgawe met tien van Jensma se gedigte uitgee onder die titel “"Sing for our execution"”, wat later ook die titel word van sy debuut digbundel. Hy identifiseer in so ’n mate met al die mense van die land dat resensente wonder of hy wit of swart is. Sy werk is dan ook ’n unieke vermenging van kulture en style, waarin jazz en die kulture van Europa en Afrika sterk figureer. Sy gedigte kombineer hierdie baie diverse kulture op so ’n wyse dat dit nie wit of swart, Engels of Afrikaans is nie en hy maak ook baie gebruik van tsotsi-taal en die swart Afrika-tale. Hy kan getipeer word as die eerste werklik geïntegreerde Suid-Afrikaner. Terwyl hy in Mosambiek is, skryf hy sy eerste manuskrip van gedigte onder die titel “"Blood and more blood"”, wat nooit gepubliseer is nie, waarskynlik oor die uitgesproke politieke aard daarvan. Sommige van die gedigte is wel in sy debuutbundel, “"Sing for our execution"”, opgeneem. Sy assosiasie met verdrukking is so aangrypend dat dit spreek van universele lyding eerder as net van ’n bepaalde groep mense. “"Where white is the colour where black is the number"” se titel kom uit die lied van Bob Dylan, “"A hard rain’s gonna fall"”. Die toonaard van die bundel pas dan ook goed aan by die verdriet en bitterheid wat so eie is aan Neger-sang van blues en soulmusiek. Verskeie gedigte is in Afrikaans, waar hy ruim gebruik maak van Kaaps en fonetiese taal om vanuit die rou emosie en ervaring van die gewone mens hulle perspektief weer te gee. Politieke gedigte in Afrikaans sluit in “"Bram Fischer gasink"” (in Kaaps) en “"Halte Calvyn"”. Hier gebruik hy juis die Calvinisme en die politieke heerser se eie idiome en simbole om die satire skerper te maak. Die Afrikaner word in sy werk byna sonder uitsondering uitgebeeld as versukkeld en word verkleineer as die boelie wat oor die afgrond sal stort. Die bundel maak ruim gebruik van die geskrewe woord, foto’s en collages en selfs koerantverslae om die visuele aanbieding aktueel te maak. Onder die streng sensuurwette van die tyd word hierdie digbundel kort na publikasie verbied. “"I must show you my clippings"” sit sy eksperimentering met vorm en woorde voort in sy verset teen die gemeenskap se begrip van betekenis en orde. Die “clippings” van die titel illustreer die fragmentering en eklektiese aard van die gedigte, waar soos met ’n collage verskeie brokkies taal, aanhalings en visuele uitbeelding geskommel word. Hy slaag meermale daarin om die fondamente van die establishment te skud met ’n verbasend oorspronklike en kreatiewe perspektief, wat op ongewone wyse visueel aangebied word. Op unieke wyse gee sy poësie ook in die verskeurdheid daarvan, beide intellektueel en visueel, ’n beeld en suggestie van die verskeurde samelewing waaruit dit ontstaan het. In 1977 publiseer Peter Horn ’n besonder insiggewende artikel oor Jensma se digkuns in die publikasie “"Quarry ‘77"”, waarin hy onder andere die mening lug dat Jensma se unieke vermoë om te identifiseer met die lyding en gebrek aan inspraak van verdruktes grootliks toegeskryf kan word aan sy eie ervarings. Sy ongepubliseerde manuskrip “"To face the music"” (gedateer 1977) word by die National English Literary Museum in Grahamstad bewaar. Sy gedigte word in verskeie versamelbundels opgeneem, insluitende “"Groot verseboek"” en “"Die Afrikaanse poësie in ’n duisend en enkele gedigte"”.

In 1983 verwerf hy die Ad Donker-toekenning van die English Academy of South Africa vir die belangrike bydrae wat sy drie digbundels in die voorafgaande tien jaar tot die Engelse skryfkuns gemaak het. Sy werk geniet mettertyd ook erkenning in die buiteland. In 1994 verskyn ’n pamfletbundel met gedigte wat deur Alvarez-Pereyre vertaal is in Frankryk, terwyl Denis Hirson as redakteur ’n bundel van Suid-Afrikaanse digters uitgee waarin sy werk ook opgeneem word. Telkens duik sy naam ook op in besprekings van Suid-Afrikaanse digters.





</doc>
<doc id="115497" url="https://af.wikipedia.org/wiki?curid=115497" title="Johann Johl">
Johann Johl

Johann Johl (1951–1996) was ’n Afrikaanse digter en professor in Afrikaans-Nederlands aan die Randse Afrikaanse Universiteit (tans die Universiteit van Johannesburg).

Johann Hermann Johl is op 17 Desember 1951 op Aliwal-Noord gebore as kind van Paul en Lorna Johl. Hy het ’n broer, Paul. Sy vader is later hoof van die Hoërskool Sentraal in Bloemfontein en hoof-inspekteur van skole in die Vrystaat. Weens sy vader se beroep verhuis hulle gereeld. Hy word groot op Kestell in die Oos-Vrystaat en na ’n kort verblyf in Welkom matrikuleer hy aan die Hoërskool Sentraal, Bloemfontein.

Ná sy militêre diensplig studeer hy aan die Universiteit van die Oranje-Vrystaat en verwerf die B.A.-graad met hoofvakke Afrikaans-Nederlands, Duits en Musiek in 1974 en die B.A. Honneurs-graad in Afrikaans-Nederlands in 1975, albei met lof. In 1976 word ook die M.A.-graad onder studieleiding van Charles Malan met lof aan hom toegeken op grond van ’n verhandeling oor “"Die polêre spanning: liggaam-gees in die nuwe Afrikaanse prosa"”. Tydens sy studentejare is hy primarius van sy koshuis. Gedurende 1977 gee hy onderwys aan die Hoërskool President Steyn in Bloemfontein en vanaf 1978 tot 1980 is hy as dosent verbonde aan die Universiteit van Durban-Westville.

Hierna aanvaar hy in 1981 ’n pos as lektor in die Departement Afrikaans-Nederlands aan die Randse Afrikaanse Universiteit, waar hy in 1988 hoogleraar word. In 1984 behaal hy onder promotorskap van professor F.I.J. van Rensburg aan die Randse Afrikaanse Universiteit die D.Litt. et Phil.-graad met ’n proefskrif getitel “"Ironie by Etienne Leroux"”. In 1990 ontvang hy ’n groep besoekende Russiese studente wat Afrikaans bestudeer.

Op uitnodiging van die Staats-Universiteit van Moskou doseer hy dan in 1991 Afrikaanse letterkunde daar en leef vir ’n tyd tussen gewone Russe. Hy besoek ook Leningrad, Hongarye en later Duitsland. Die belewenisse van hierdie tyd vind neerslag in sy bundel “"Roulet"”. Sy huwelik met Ronél van der Merwe, waaruit twee kinders (Corné en Gheta) gebore is, word later ontbind. Sy vrou verwerf self as Ronél Johl bekendheid as literator en word ook professor aan die Randse Afrikaanse Universiteit. Hy is as MIV-lyer op 16 November 1996 oorlede.

Hy publiseer gedigte in "Tydskrif vir Letterkunde", "Donga" en "Inspan". Sy voorliefde vir en kennis van musiek is duidelik uit sy debuutbundel “"Gewalste woord"”, waarin die musiek-as-tema en musiek-as-metafoor in woorde ontgin word. Dwarsdeur die bundel word sosiale kommentaar gelewer deur verwysings na ritme, dans of musiekvorme. Sy agtergrondkennis van ironie word ook goed benut om vernuftig met die taal en woordspel om te gaan. Die bundel word afgesluit deur ’n aantal gedigte oor die gesin. Hierdie bundel word in 1990 genomineer vir die Rapportprys. “"Roulet"” gee verslag van sy besoek aan Rusland wat plaasvind na ’n politieke omwenteling in Rusland en ’n persoonlike omwenteling in die lewe van die digter, waar die land en hy hulleself weer moet herontdek. Die titel verwys dus nie net na ’n waagspel nie, maar ook na rewolusie en omwenteling. Op vernuftige wyse word private emosies afgewissel met aktuele gedigte. Die Russiese kreatiewe en intellektuele geskiedenis word belig deur middel van verwysings na skrywers soos Dostojefski, Tolstoi, Toergenjef en Pasternak asook musici soos Sjostakowitsj en Tsjaikowski. Ook die media word op postmodernistiese wyse vermeng en daar word gebruik gemaak van onder andere prosa-fragmente, aanhalings, verklarende voetnotas, ’n uitgebreide vraelys en fotomateriaal in die bundel wat Joan Hambidge beskryf as die poëtiese hoogtepunt van 1994. Die bundel-afdelings word ook omgekeerd aangebied, beginnende by afdeling 7 (liefdesgedigte) en eindigende met afdeling 1 (persoonlike besinnings oor selfdood). Tussenin en omraam deur die persoonlike, vind ons die gedigte wat betrekking het oor die avontuur van sy besoek aan Rusland. Deurlopend deur die bundel is die reismotief, waar die digter nie net ander geografiese wêrelde verken nie, maar ook homself. Afdeling 6 trek parallelle tussen Rusland en Suid-Afrika, afdeling 5 behandel die vraelys wat die digter moes invul om toegang tot Rusland te verkry en afdeling 4 bevat gedigte oor ervarings in Rusland. Afdeling 2 bevat grepe uit die Russiese geskiedenis naas soortgelyke voorbeelde uit die geskiedenis en stryd van die Afrikaner. Die digter Johannes Prins doen in 1999 ’n M.A.-verhandeling aan die Universiteit van Stellenbosch oor hierdie bundel onder die titel “"’n Postmodernistiese lesing van Johann Johl se ‘Roulet’"”. Johl se gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Liggaamlose taal"” en “"Die dye trek die dye aan"”.In “"Leroux-ABC"” neem hy die leser deur die oeuvre van Etienne Leroux, waar hy Leroux se vernaamste stylkenmerke en tegnieke bespreek aan die hand van “"Die mugu"”, “"Sewe dae by die Silbersteins"”, “"18-44"” en “"Magersfontein, O Magersfontein!"” Sy werk oor “"Ironie"” word een van die standaardwerke oor hierdie onderwerp. Meer as 150 boekbesprekings verskyn van hom, hoofsaaklik in "Die Volksblad", asook verskeie artikels in literêre tydskrifte en boeke. Hy tree saam met Ronél Johl op as skimredakteur van "Spits", ’n polemiese blad wat van 1985 tot 1990 onder beskerming van die Departement Afrikaans aan die Randse Afrikaanse Universiteit uitgegee is en versorg dan ook in 1987 saam met Ronél Johl die huldigingsuitgawe van “"Spits"” oor “"F.I.J. van Rensburg 65"”. Hy is in 1994 gasredakteur van "Stilet" en saam met Rika Cilliers versorg hy in 1993 die bloemlesing “"Bloeityd: Verse oor kinders"”.






</doc>
<doc id="115498" url="https://af.wikipedia.org/wiki?curid=115498" title="Holmer Johanssen">
Holmer Johanssen

Holmer Johanssen is die skuilnaam van Hans Holleman (18 Desember 1915, Tulung Agung, Java – 28 Augustus 2001, Alphen aan de Rijn), ’n Nederlander wat sy fiksie in Afrikaans geskryf het. Hy het navorsing gedoen en verskeie werke oor die inheemse stamme van Afrika geskryf, waarna hy professor in Afrika Sosiologie en Kultuur in die Fakulteit van Sosiale Wetenskappe aan die Universiteit van Leiden in Nederland geword het. Hy skryf ook onder die skuilnaam skuilnaam Jacobus van der Blaeswindt.

Holmer Johanssen is die pseudoniem van Johan Frederik (Hans) Holleman wat op 18 Desember 1915 in Tulung Agung, Java, gebore is. Sy vader is Frederik David Holleman, oorspronklik van Suid-Afrika, wat hier ’n regter en president is van die koloniale hof of landraad en later professor aan die Rechtshoogeschool in Batavia. Sy moeder is Adriana van Geytenbeek en hy het ’n broer, Wouter, en ’n suster, Engelbertha Adriana.

Hy begin skoolgaan in Den Haag in Nederland, Ambon in die Moluccas en Buitenzorg in Java, sit sy opleiding voort in Batavia en spandeer ook etlike jare op skool in Amsterdam in Nederland. Aanvanklik is sy begeerte om ’n mediese praktisyn te word. Na voltooiing van sy skoolloopbaan gaan hy in 1933 vir ’n maand saam met sy vader na Bali toe en hy begin hier belangstel in die leefwyse van verskillende volkere, waarna hy besluit om hom eerder toe te lê op die studie van inheemse reg van inboorlingvolkere.

In 1935 kom hy na Suid-Afrika om aan die Universiteit van Stellenbosch in die Volkekunde en Romeins-Hollandse Reg te studeer. Hy behaal sy B.A.-graad in 1937 en daarna sy M.A.-graad in 1938 oor "Inheemse regsgemeenskappe by die Zulu". Direk na sy kwalifikasie doen hy verdere navorsing oor regsgemeenskappe en grondreg onder die Zoeloes en bly onder andere vir tien maande in ’n Zoeloe-kraal. In hierdie tyd publiseer hy ook etlike artikels oor die Zoeloes se sosiale en politieke organisasie. Na afloop van sy studies sluit hy hom by die Staatsdiens aan en verkry in 1940 Suid-Afrikaanse burgerskap. Sy doelwit is om vir die Departement van Bantoesake te werk, maar in stede daarvan word hy aangestel in die Departement van Justisie.

Hy spandeer vanaf 1940 ’n periode in ’n magistraatskantoor op Riversdal, honderde myle weg van die swart bevolking wat hy wil bestudeer en dien. Op Riversdal kom hy met die verarmde Afrikaner in aanraking en hier ontmoet hy ook vir Marie Sem, met wie hy op 10 April 1941 in die huwelik tree en wie die inspirasie is vir die karakter Maryke in "Gety". Hy keer later terug na Stellenbosch, waar sy roman "Die onterfdes" in 1943 geskryf word, geïnspireer deur die arm Afrikaners wat hy in Riversdal teengekom het.

In 1945 bedank hy uit die Staatsdiens en neem ’n pos aan as kunsredakteur by ’n filmmaatskappy. Hy is naamlik ’n begaafde fotograaf wat onder andere in 1938 en 1939 op Stellenbosch uitstallings gehou het van sy foto’s van die Zoeloes. Ses maande later ontvang hy van sy latere promotor Isaac Schapera ’n aanbod om as Beit-navorsingsgenoot aan die Rhodes-Livingstone Instituut in Lusaka, Noord-Rhodesië (tans Zambië) verbonde te wees. As antropoloog maak hy ’n studie van "The pattern of Hera kinship" (1949) en in die jare 1945 tot 1951 versamel hy onder die Mashona-stam van Rhodesië materiaal vir sy omvattende werk oor "Shona customary law", wat in 1952 gepubliseer is. Hierdie materiaal is dan ook die onderwerp van sy Ph.D.-graad, wat hy in 1950 aan die Universiteit van Kaapstad behaal, en hy volg dit in 1953 op met die publikasie van "Accommodating the spirit amongst some North-Eastern Shona tribes".

Na afloop van sy arbeid by die Rhodes-Livingstone Instituut is hy vanaf 1952 eers opsigter van die Queen Victoria Memorial Museum in Salisbury en vanaf 1954 tot 1956 is hy senior welsynsbeampte aan die Department of Native Affairs in Bulawayo en Wedza in Suid-Rhodesië. In hierdie hoedanigheid doen hy verskeie studies oor sosio-ekonomiese kwessies soos die toenemende verstedeliking in Salisbury en Bulawayo en die probleme veroorsaak deur 100 000 trekarbeiders.

Van 1957 tot 1962 is hy direkteur van die Institute for Social Research aan die Universiteit van Natal in Durban. In 1963 word hy aangestel as professor in Afrika Sosiologie en Kultuur in die nuut gestigte Fakulteit van Sosiale Wetenskappe aan die Universiteit van Leiden in Nederland. Terselfdertyd word hy ook aangestel as direkteur van die Afrika Studiesentrum aan die universiteit. Tussen 1966 en 1968 dien hy ook hier as direkteur van die Instituut vir Kulturele Antropologie en Nie-Westerse Sosiologie.

In 1969 word hy benoem tot die leerstoel Volkereg en Regsontwikkeling in Nie-Westerse samelewings, ’n posisie wat hy tot met sy vroeë aftrede weens gesondheidsredes in 1979 beklee. Hierdie leerstoel is in 1877 ingestel en is onder andere ook voor hom deur sy vader beklee, maar word na sy aftrede afgeskaf. In die sewentigerjare spandeer hy sy sabbatsjaar aan die Netherlands Institute for Advanced Study in the Humanities and Social Sciences, waar hy onder andere navorsing doen oor regshervorming en spontane regsontwikkeling in die Derde Wêreld. Hy besoek Afrika op feitlik jaarlikse basis, maar bring slegs een keer (in 1983) ’n besoek aan Indonesië, waar hy lesings en seminare aanbied. Na sy aftrede publiseer hy nog enkele artikels en is aktiewe lid van die Volksrechtskring, ’n groep studente wat sy belangstelling in volkereg en die antropologie van die reg deel.

Hy is op 28 Augustus 2001 in Alphen aan de Rijn oorlede.

In sy studentejare word sy geesdrif vir die letterkunde aangewakker deur P.J. Schoeman, aan wie hy dan ook sy eerste verhale voorlees. Sy eerste werke en sketse verskyn in die "Stellenbosse Student", die Afrikaanse byblad van "The Cape Argus" en "Die Huisgenoot". Hy skryf in hierdie tyd onder sy eie naam of onder die skuilnaam Jacobus van der Blaeswindt.’n Hele aantal van hierdie eerste pogings van hom word later opgeneem in sy kortverhaalbundel "Die swerftog van die Helena". 

Hierna waag hy sy hand aan die roman "Gety", ’n belydenisroman oor die lewe van ’n jong man wat geleidelik tot selfontdekking kom. Die ek-verteller, wat as klerk in ’n kantoor werk, vertel van sy worsteling met sy swakhede en minderwaardigheidsgevoel en sy bepeinsing oor die doel van die lewe. Sy vriendskap met die begaafde musikus Edu laat hom ietwat meer belangrik voel, maar die ek se bemoeisieke benadering lei tot konflik en vervreemding. Hy raak dan betrokke by Janet, wie se liefde vir Edu onbeantwoord bly en hulle raak verloof. Dit gee hom ’n nuwe lewenslus en hy begin hom uitleef in sy werk, waar hy bevorder word. Sy verlowing met Janet ly egter skipbreuk en hy verval weer in introspeksie. Hierna begin sy verhouding met Maryke, wat vir hom ’n nuwe gety meebring. Die eerlike openbaring van die hoofkarakter se persoonlikheid en gevoelens en die algemeen-menslike van sy ervarings en gevoelens is verdienstelik in ’n roman wat maklik sentimenteel en vervelig kon geword het.

In die Afrikaanse letterkunde is hy veral belangrik vir sy bydrae tot die prosa-rigting Nuwe Saaklikheid, wat sy hoogtepunt het met die publikasie van "Die onterfdes" in 1944. Hierdie verhaal behandel die lotgevalle van armblanke-gesinne. Die hoofkarakter is vader Hennie Portjee, wat saam met sy seun Sjakkie ’n bestaan probeer maak in ’n skrynwerkerswinkel. Ten spyte van eie hartseer en stryd om voortbestaan reik hy uit na en ondersteun die mense van hierdie arbeidersbuurt, soos Ma Saayman, Anna Rabinowitz, Japie, Anna en hulle kinders. Dit is die verhaal tot groot wins dat die karakters van die mense grotendeels onthul word in openbarende dialoog vol kragwoorde wat tog ook natuurlik op die tong lê, terwyl hulle gevoelens uit hulle gebare en aksies spreek. Die eerste deel van die roman word gesentreer rondom ’n kerngebeurtenis, met terugflitse en beligting van karakters daar rondom, sodat dit tog ’n hegte eenheid vorm. Hierdie eenheid verbrokkel ietwat in die tweede helfte en onnodige bykomstighede en vae simboliek doen afbreuk aan die impak. Hierdie brokkelrige bou is dan die belangrikste beswaar teen ’n roman wat die kleinrealisme in die Afrikaanse prosa deur die funksionele aanwending van die Nuwe Saaklikheid ’n trappie verder voer. In 1949 is "Die onterfdes" ’n sterk aanspraakmaker op toekenning van die Hertzogprys en word die werk onder andere deur F.E.J. Malherbe vir bekroning aanbeveel. Daar word egter hierdie jaar geen bekroning gemaak nie.

Sy kinderverhaal "Klos-hulle" (uitgegee onder sy eie naam) word in 1939 deur sy moeder as geskenk aan die Nederlandse koningsgesin in Kanada gestuur, waarna Prinses (later koningin) Beatrix ’n persoonlike bedankingsnota terugstuur.

"Die moordenaar was G.B." is ’n speurverhaal en "Die swerftog van die Helena" is ’n bundel met sketse en kortverhale. Die stukke hierin opgeneem ontstaan oor ’n lang tydperk (tussen 1936 en 1959) en bevat ook ’n aantal bydraes wat geïnspireer is deur sy sesjarige verblyf as volkekundige by die Mashona-stam in Suid-Rhodesië. Die titelverhaal is ’n novelle van ’n droom van ’n jong man gebaseer op ’n jeugervaring met Helma, waarvan die werklikheid deur die herontmoeting ’n desillusie word. In sy jeug lê die hoofkarakter saam met Helma ’n verbeelde kinderreis af oor die sewe seë met die bed as boot. Jare later ontmoet hy weer vir Helma en sy wil onder invloed van drank weer ’n reistog onderneem, die bed so banaliseer en die simbool ophef. Verder is veral die korter sketse oor Mashonaland geslaagd, waarin die primitiwiteit van die hoofpersone ’n ekstra bekoring het. Saam met enkele van die sketse is die titelverhaal Johanssen se belangrikste toevoeging tot die Afrikaanse korter prosa.

Sy kortverhaal "Die begrafnis" verskyn in die versamelbundel "Mosaïek", onder redaksie van J.P. Smuts. Hierdie verhaal beskryf hoe die bywoning as jong seun van die begrafnis die ek-verteller se hele lewensuitkyk verander. Wanneer die seun terugdink aan die gestorwe skoolmaat, Dirk Scholtz, begin hy besef hoe selfsugtig hy was en hoe edel Dirk in werklikheid was. Hierdie insig bring ook die besef van die geweldige verlies wat hy met Dirk se dood gely het. "Doderit" word meermale oor die radio voorgelees en opgeneem in P.J. Nienaber se versamelbundel "Geeste en gedaantes".

"Die seereis" (uittreksel uit "Die swerftog van die Helena") word deur P.J. du Toit in die versamelbundel "Knapsak" opgeneem. Ander versamelbundels waarin sy werk verskyn sluit in "Wys my waar is Timboektoe" onder redaksie van Hennie Aucamp.

Hy publiseer verskeie werke oor vakkundige onderwerpe. In "African interlude" (1958) vertel hy, met ’n besondere inlewing in die gees van die primitiewe mens, die agtergrondsverhaal van sy navorsing onder die Mashona, terwyl hy in "Experiment in Swaziland" (1964) verslag doen oor ’n volkekundige ondersoek wat hy in 1960 onderneem het. Sy verslag (in samewerking met S. Biesheuvel) oor ’n ondersoek na die sosio-psigologiese aspekte onder wit myners in Noord-Rhodesië word gepubliseer as "The attitudes of white mining employees towards life and work on the Copperbelt" (1960). Die verslae wat hulle in hierdie tyd skryf in opdrag van die Northern Rhodesian Chamber of Mines en die Anglo American Corporation word later in geredigeerde formaat in 1973 onder die titel "White mine workers in" "Northern Rhodesia 1959–1960" vrygestel as die sesde volume in die African Social Research Documents reeks. Terwyl hy in Suid-Rhodesië is doen hy navorsing oor die toenemende verstedeliking in Salisbury en Bulawayo en die probleme wat veroorsaak word deur die migrerende arbeiders. In die tydperk 1960–1961 is hy ook lid van die Mangwende Kommissie van Ondersoek na die administratiewe- en landbouprobleme in die Mrewa-gebied, en hierdie navorsing lei uiteindelik tot die publikasie van "Chief, Council and Commissioner" in 1969. Hy skryf verskeie artikels en gevallestudies tussen 1948 en 1962 oor Afrika hofprosedures en huweliksreg, waarvan verskeie opgeneem word in die bundel "Issues in African Law" wat in 1974 verskyn.

Werke uit sy pen sluit in:




</doc>
<doc id="115499" url="https://af.wikipedia.org/wiki?curid=115499" title="G.C. en S.B. Hobson">
G.C. en S.B. Hobson

G.C. Hobson (*28 Augustus 1890, Graaff-Reinet - †14 November 1945, Kaapstad) en S.B. Hobson (*17 September 1888, Grahamstad - † 7 Augustus 1965, Grahamstad) was twee Engelssprekende broers wat hulle dierverhale in Afrikaans skryf en die Hertzogprys daarmee verower. Hul was die eerste nie-Afrikaanssprekende skrywers wat die Hertzogprys kon wen.

Die Engelssprekende George Carey en Samuel Bonnin Hobson is die twee oudste seuns van Samuel Bonnin Hobson (1860–1917), ’n boer in die distrik Graaff-Reinet, en sy vrou Agnes Clementine Bowles (1857–1925). Die broers is direkte afstammelinge van William Carey Hobson, wat op twaalfjarige leeftyd saam met die 1820 Setlaars na Suid-Afrika gekom het. William bly eers in die Martindale distrik en vestig hom dan op die plaas Ebenezer naby Graaff-Reinet. As grootwildjagter verwerf hy groot bekendheid en ’n klok in die Settlers’ Memorial Campanile (Port Elizabeth) word gewy aan die herinnering van hom en sy broer David. Later word hy vrederegter. Hy is getroud met Susannah Bonnin, dogter van die 1820 Setlaar Samuel Bonnin.Hulle seun, Samuel Bonnin Hobson, is die twee skrywers se grootvader. Samuel is getroud met Sarah Maria Edwards (die skrywers se grootmoeder) en na haar dood trou hy met Anne Elizabeth Carter. Hulle seun, Samuel Bonnin Hobson, die skrywers se pa, boer saam met sy broer op die plaas Ebenezer in die Kendrew distrik totdat hy ná die Anglo-Boereoorlog besluit om na Betsjoeanaland (vandag Botswana) naby die Vryburg distrik te trek. Tydens die Anglo-Boereoorlog veg hy as lid van die Gorringe’s Flying Column aan die kant van die Britse regering in die Kaapkolonie.

George Carey Hobson is in die distrik Graaff-Reinet gebore op 28 Augustus 1890 as die tweede oudste van vyf seuns in die gesin. Sy jeug bring hy deur op die plaas Ebenezer in die distrik Graaff-Reinet, waar hy private opleiding ontvang. Op tienjarige ouderdom verhuis hy saam met die gesin na Betsjoeanaland (Botswana), waar hy die geleentheid het om die Kalahari goed te leer ken en saam met sy broer baie tyd in die veld deurbring. Later gaan hy na Muir-kollege op Uitenhage, maar bring slegs drie jaar op skool deur.

Na skool gaan boer hy op die familieplaas in Betsjoeanaland en met die uitbreek van die Eerste Wêreldoorlog sluit hy by die Kalahari-ruitery aan om deel te neem aan die veldslae in Duitswes-Afrika. Vanaf 1914 tot 1917 is hy deel van die oorlog en is een van enkeles om die Slag van Dellvillebos in Duitsland te oorleef. Tydens hierdie oorlog word hy blootgestel aan giftige gasse en dit neem etlike maande om sy longe weer skoon te kry. Hy bring onder meer drie maande plat op sy rug in die hospitaal deur terwyl hulle water van sy longe aftap.

Na die oorlog tree hy toe tot die Staatsdiens. Eers werk hy by die Landboudepartement in die noordoostelike deel van Transvaal as hoof van die afdeling vir die bestryding van sitruskanker. Daarna is hy aan die Suid-Afrikaanse Spoorweë gesekondeer vir werk in verband met die uitvoer van vrugte, en vanaf 1925 werk hy vir die Vrugtebeurs in Kaapstad, waar hy toesig hou oor die uitvoer van vrugte. Vanaf 1936 is hy hoof van die Afdeling Bederfbare Uitvoerprodukte, ’n betrekking wat hy tot met sy dood beklee. Hy begin in 1925 skryf, maar as hy moeilikheid met die taal ondervind, roep hy sy broer se hulp in en so begin die samewerking tussen die broers. Hy is omstreeks 1920 getroud met Kathleen Cooper en hulle het ’n dogter, June.

Hy is op 14 November 1945 in Kaapstad oorlede aan die nagevolge van die gifgas en wonde wat hy tydens die Eerste Wêreldoorlog opgedoen het.

Samuel Bonnin Hobson is op 17 September 1888 in Grahamstad gebore as die oudste van vyf seuns in die gesin. Hy bring sy jeugjare in die distrik Graaff-Reinet op die plaas Ebenezer deur. Aanvanklik ontvang hy private opleiding op die plaas en spandeer dan geruime tyd in Betsjoeanaland, waar hy die Kalahari goed leer ken. Dan ontvang hy verdere opleiding aan die Muir-kollege op Uitenhage.

Na skool studeer hy aan die Rhodes Universiteitskollege op Grahamstad waar hy die B.A.-graad in klassieke tale en in 1908 die B.A. Honneurs-graad behaal. Onder professor A. Dingemans neem hy hier ook Nederlands as vak. Daarna word hy onderwyser aan onder andere die Hoërskool Caledon (waar C.G.S. de Villiers een van sy leerlinge was) en later skoolhoof op Franschhoek, terwyl hy voortgaan met deeltydse studie en op Wellington ’n M.A.-graad in Klassieke Tale afskryf. In 1914 word hy inspekteur van skole in die Noordweste, en in hierdie posisie bring hy ses jaar op Victoria-Wes, agt jaar op Vryburg en vyftien jaar op Grahamstad deur. Vir jare deurkruis hy die uitgestrekte Noordweste en Botswana op sy inspeksietogte, eers per perdekar, en later per afgeleefde motor. In die Noordweste ontmoet hy talle kleurvolle persoonlikhede, soos die plaaseienaar wat die regering se onderwyser ontslaan en weggejaag het omdat hy die kinders dan net in Engels leer. Die boer het toe op eie inisiatief vir hom ’n “ordentlike skoolmeester” aangestel wie se onderrig tot die Bybel beperk was. Die onderwyser se salaris was koffie, meel, suiker, tabak en slaggoed, wat die boer sommer self betaal het. Van 1934 tot 1944 is Samuel op Grahamstad lid van die Raad van die Rhodes Universiteit.

In 1942 word hy hoofinspekteur van Bantoe Onderwys in die Kaap en kort daarna assistent-sekretaris van Onderwys. Hy vestig hom in hierdie tyd in Kaapstad. In 1946 word hy bevorder tot Sekretaris van Onderwys en neem per geleentheid waar as Superintendent van Onderwys van die Kaapprovinsie, waarna hy in 1948 aftree. Later verhuis hy na Grahamstad, waar hy in die distrik boer. Na aftrede word hy as verteenwoordiger van die Verenigde Party lid van die Kaapse Provinsiale Raad vir Albany. As Lid van die Provinsiale Raad (LPR) is hy vanaf 1959 ook leier van die Verenigde Party (VP) in die Raad, leier van die VP-koukus en Lid van die Uitvoerende Raad (LUR). Hy is vanaf 1949 tot 1963 ook voorsitter van Rhodes se universiteitsraad totdat swak gesondheid hom noop om hierdie posisie in 1964 neer te lê. By Rhodes dien hy ook op die Finansies-komitee en is hy voorsitter van die raad van Livingstone College. Verder dien hy as lid van die raad van die privaatskool Kingswood Kollege in Grahamstad en op die Albany Skoolraad en is tot met sy dood voorsitter van die Grahamstad Opleidingskollege. Hy was ook direkteur van die Grahamstown Building Society en lid van die Hospitaalraad. Hy verloor nooit sy liefde vir boerdery nie en boer deurentyd in die Kalahari in die Vryburgdistrik en later ook aan die Visrivier. Hy is eers getroud met Maude Metcalf, wat omstreeks 1918 oorlede is, en hulle het ’n seun, ook Samuel Bonnin Hobson. Daarna trou hy met Francis Julia Devenish en hulle het drie kinders, Donald Bonnin, Julia en Shirley. Die Hobson House koshuis by Rhodes-universiteit is na hom genoem.

Hy is op Saterdag 7 Augustus 1965 in die Setlaars-gedenkhospitaal in Grahamstad oorlede.

Alhoewel hulle huistaal Engels is, word die twee broers groot in ’n Afrikaanssprekende omgewing, waar al hulle maats Afrikaans praat. Hulle het dus in twee wêrelde grootgeword: tuis in die wêreld van Engels en daarbuite in Afrikaans. Oor hulle werkwyse skryf S.B. Hobson insiggewend in "Broers". Selfs wanneer hulle buite die huis oor vee of boerdery met mekaar gepraat het, sou hulle dit in Afrikaans doen. Hulle vind Afrikaans dus ’n geskikte medium om hulle waarnemings van diere in uit te druk, omdat hulle hul “veldondervindinge” in Afrikaans opdoen.

Gedurende 1925 vertel George (G.C.) vir Sam (S.B.) tydens ’n treinreis tussen Noupoort en De Aar die onderliggende storie van "Kalahari-kaskenades". Die storie ontstaan nadat hy slaaptyd vir sy dogter stories vertel en toe sy voorraad uitgeput is, maak hy sy eie stories op, waarvan hierdie een is. Samuel bied aan om dit neer te skryf, maar beskou Afrikaans as meer gepas vir die woestyn-omgewing as Engels. Hierna werk hulle saam vir verskeie ander dierverhale. Oor hulle samewerking het Samuel verklaar dat “die inspirasie… (vir) negentig persent my broer s’n, die taal en styl myne” is en dat hy “merendeels oorvertel… wat… (G.C.)… aan die hand gedoen het”. Hierdie samewerking geld egter hoofsaaklik vir die dierverhale. Die ander werke, insluitend "Op die voorposte", "Aan Jannie" en waarskynlik ook "Geluksvlei", is haas uitsluitlik die arbeid van Samuel, selfs al verskyn G.C. Hobson se naam as mede-outeur. Waar Sangiro hoofsaaklik die bosryke tropiese oerwoud en roofdiere skilder, het die Hobsons meestal die onherbergsame woestynwêreld van die Kalahari as agtergrond. Hulle aksent val in hoofsaak ook op kleiner diere wat in ’n uitmergelende bestaanstryd gewikkel is en ’n lang reeks spannende avonture deurmaak. Hulle styl is sober en hulle waarnemings kernagtig en saaklik, waardeur hulle ’n nugterheid en rustigheid in hulle beskrywings bereik.

Hulle is ná Klaas Waarzegger (Meurant), Samuel Zwaartman (Cooper) en C.P. Hoogenhout die eerste gebore nie-Afrikaners wat ’n belangrike bydrae tot ons letterkunde lewer en daarby die eerste voorbeeld van twee outeurs wat hulle boeke gesamentlik skryf. Hulle spits hulleself hoofsaaklik toe op die dierverhaal.

"Kalahari-kaskenades" is die enigste van hulle boeke wat spesifiek op die jeug gemik is. Dit is ’n fantasie oor die ontstaan van die Ngamimeer wat baie lank gelede deur die diere van die Kalahari gebou is. Koning Sterktand, die leeu, regeer oor die geheimsinnige woestyn en op aandrang van die Son beraam die diere planne om ’n groot dam te bou. Dit gee aanleiding tot allerhande verwikkelinge waarin die jakkals natuurlik kans kry om tallose streke uit te haal. Die leser ontmoet onder andere vir Sterktand die leeu, Isak die ondernemende bobbejaan, Jantjie die slim skilpad en die hoofkarakter Arnols, die sluwe jakkals, wat nieteenstaande sy skelmstreke eindelik die voorman vir die bouprojek word. Die skrywers ken die gewoontes en eienaardighede van al die diere en laat hulle volgens hulle aard optree. Fragmente uit hierdie boek word opgeneem in die versamelbundel "Die Afrikaanse dierverhaal".

"Kees van die Kalahari" bevat twee novelles, naamlik die titelverhaal (wat deur Gerrit Dekker as hulle beste werk gereken word en "Kloes". Die ongenaakbare woestynwêreld word hier in keurige prosa geteken, waar die geheel ’n eenheid vorm waarteen die oorlewingstryd geveg word. In hierdie verhale word die diere simbolies van ook die mens se stryd om voortbestaan en sy liefde en begeertes. Die titelverhaal is ’n realistiese verhaal oor Kees, die grootste en sterkste bobbejaan in die hele Korannaberg en daarom ook die kommandant brandwag. As gevolg van ’n besering in ’n onderonsie met ’n luiperd word hy egter van die trop afgeskei en die jong bobbejaantjie Adoons wat ook afvallig geraak het, sluit by hom aan. Die toenadering van Adoons tot Kees is aandoenlik. Na vele wedervaringe kom hulle weer by die ou trop uit, waar Kees mettertyd weer as leier aangestel word. Die lewe van die trop word op onderhoudende wyse geskets, soos die manewales van die trop by die verkiesing van ’n nuwe kommandant en hulle taktiek om kos te kry, soos volstruiseiers en heuning steel. Die bobbejane se vrees vir die luiperd Sluip word aangrypend uitgebeeld, met ’n hoogtepunt wanneer Sluip dit waag om helder oordag ’n bobbejaan te vang, waarna die bobbejaanvegters hom moedig storm en deur oormag van getalle oorweldig. Fragmente uit die verhaal van Kees word deur G.S. Nienaber en P.J. Nienaber opgeneem in die versamelbundel "Die Afrikaanse dierverhaal". Die tweede novelle, "Kloes", vertel van hierdie jakkals se stryd om sy wyfie, Karlyntjie, en gesin van kos te voorsien. Wanneer die honger knyp, of gevaar hulle bedreig, blink Kloes uit deur vindingryke planne, by die uitvoering waarvan Karlyntjie hom getrou bystaan. Die troue wyfie offer haar lewe op om haar kleintjies teen ’n luiperd te beskerm en los die treurende Kloes eindelik weer verlate agter op die sandvlaktes. Hierdie stukke verskyn aanvanklik in "Die Huisgenoot". "Kees van die Kalahari" word in 1930 met die Hertzogprys vir Prosa bekroon en die boek word ook in Engels vertaal as "Adoons of the Kalahari". Later word dit herdruk onder die titel "Die wedervaringe van Kees en Kloes". ’n Fragment uit hierdie verhaal word deur D.F. Malherbe in die versamelbundel "Afrikaanse letterkunde" opgeneem.

In 1935 wys die lesers van "Die Burger" en "Die Vaderland" in ’n peiling beide vir "Kees van die Kalahari" aan as die vyfde beste Afrikaanse prosawerk tot op daardie stadium.

"Buks" vertel die verhaal van ’n ratel aan die oewers van die Limpopo. Kalant en Bekkie, die ouers van Buks, word gedood in ’n dapper geveg met otters. Buks en sy suster moet dus op eie pote staan en hulle stryd om te bestaan word uitgebeeld in ’n reeks dramatiese tonele. Sussie raak romanties betrokke, waarna Buks sy swerftogte alleen moet voortsit totdat hy vir Kappie raakloop. "Buks" word eervol vermeld tydens toekenning van die Hertzogprys vir 1933.

"Vlam van die Bantomberge" bevat ook twee novelles. Die eerste handel oor die wildehond “"Vlam"” en die woeste lewe en gevegte van die trop wildehonde, terwyl die grysmuishond “"Grys"” en sy familie in die tweede beskryf word. Hierdie novelles is gebaseer op die waarnemings van G.C. Hobson tydens die oorlogsveldtogte van 1914–1915 in die woestyngebiede van Duits-Suidwes-Afrika.

"Skankwan van die duine" is hulle eerste verhaal oor die menslike bewoners van die Kalahari. Marak, wat jare lank as slaaf onder die swart mense gelewe het, veroorsaak ’n skeuring onder die Luiperdstam en bekom die kapteinskap op slinkse wyse. Die agtjarige Skankwan, 'n kleinseun van die vermoorde kaptein, word wees gelaat en slyt sy lewe as eensame swerweling. Ten spyte van sy jeug handhaaf hy homself op behendige wyse in die onherbergsame omgewing en uiteindelik slaag hy daarin om met behulp van ’n bevriende stam wraak te neem op die moordenaar van sy vader. Die leefwyse en geaardheid van die San, asook die wild waarop hulle gedurig jag maak, word lewensgetrou geteken en dra by tot die kultuurhistoriese waarde van die boek. Die sewende druk van die boek word aanmerklik uitgebrei en het 38 hoofstukke in plaas van die oorspronklike 27. Die ingelaste hoofstukke behandel onder andere die ontgroeningseremonies van die San, sekere volksgebruike by die verlowing en huwelik en verdere episodes in die lewe van Skankwan. Hierdie verbreding gee beter agtergrond tot die San se lewenswyse en kom die verhaal ten goede. Die boek word eervol vermeld tydens toekenning van die Hertzogprys vir 1933 en word in Engels vertaal as "The lion of the Kalahari". Hennie Aucamp neem "In die wildpad" uit hierdie boek op in sy versamelbundel "Wys my waar is Timboektoe".

"Geluksvlei" is ’n weergawe van die lewe op ’n Karooplaas, waar die plaasdiere se gewoontes en aard die hoogtepunt van die beskrywings is. Jan van Zyl kom op sy 21ste verjaardag in besit van Geluksvlei, waar hy nou die kennis wat hy op die landbouskool verwerf het, prakties kan toepas. Hy moet egter die helfte van die plaas se waarde aan ’n ouer broer uitbetaal en moet met fyn oorleg boer om sy skuld af te los. Sy raadgewer is oom Koos, wat in sy jeug transportryer was op die goudvelde, maar nou kom aftree op die geliefde familieplaas. Die liefdesverhaalelement (die twee broers stry om die hand van dieselfde meisie) is slegs ingebou rondom die eintlike didaktiese tema van die skaapboerdery en die suksesvolle manier waarop Jannie veesiektes behandel en grondverspoeling keer.

Die roman "Op die voorposte" is uniek in hulle oeuvre, aangesien dit ’n intrigeroman is. Die verhaal speel af in die tyd van die republieke van Stellaland en Gosen (1882–1883) en gee ’n beeld van die vroeë diamanthandel en die ruwe mense en wilde wêreld van hierdie periode. Die held is geboetseer op die geskiedenis van die berugte perdedief Scottie Smith, wat in die roman as Le Roi bekend staan. Die twee republieke is opgerig deur blanke vrywilligers wat deelgeneem het aan twiste tussen swart kapteins. Le Roi begin as persoon met integriteit, maar na die dood van sy vrou raak hy betrokke in allerhande twyfelagtige avonture. Met behulp van sy swart bondgenote word hy die held van ontelbare waaghalsige avonture. Uiteindelik leef die Koning van die Kalahari, soos sy volgelinge hom betitel, met die dogter van ’n swart kaptein. Ten spyte van sy weldade aan verongeluktes, kan hy nie die Boeredogter Ralie oortuig om sy vrou te word nie. Die avonture is spannend, maar die karakteruitbeelding is meestal oppervlakkig en onoortuigend.

In "Aan Jannie" skryf ’n vader na ’n beroerte-aanval ’n twintigtal briewe oor die plaaslewe aan sy seun wat op Stellenbosch landbou studeer. Die vader vertel allerlei staaltjies en verhale uit sy ervaringswêreld en gee telkens aan die seun advies en wyse lering oor die lewe. Die briewe is in onderhoudende geselsprosa geskryf, met ’n oorwegend moraliserende doel.

"Broers" is outobiografiese herinneringe van S.B. Hobson oor sy en sy broer se lewens, skryfwerk en ervarings.

Van Sam verskyn ook ’n aantal sketse in "Die Huisgenoot", insluitende "Die kaiingharde hardepad" en "Die sandpad".

Rhodes-universiteit vereer vir Samuel in 1959 met ’n eredoktoraat in die regte (LL.D.-graad) ter erkenning van sy bydrae tot opvoeding aan die universiteit




</doc>
<doc id="115500" url="https://af.wikipedia.org/wiki?curid=115500" title="Emile Joubert">
Emile Joubert

Emile Joubert (* 27 Augustus 1963, Kaapstad - ) is ’n Afrikaanse joernalis en skrywer. Hy bundel 'n aantal hengelstories in die bundel "Vir vis en vaderland" onder die skuilnaam Tim Uys.

Emile Joubert is op 27 Augustus 1963 in Kaapstad gebore as seun van die bekende joernalis Fritz Joubert en Maureen Joubert, self ’n vryskutskrywer. Hy word groot in Kaapstad en Bellville en begin skoolgaan aan die Excelsior Laerskool in Bellville. Sy pa word verplaas na Londen om "Die Burger" se kantoor in Fleet Street te beman en halfpad deur sy Sub A-jaar verhuis die gesin na Londen. In 1974 keer hulle terug na Kaapstad en omdat hy feitlik nie meer Afrikaans kan praat nie, sit hy sy skoolloopbaan voort aan die Christian Brothers College in Groenpunt. In ’n poging om sy rugby te ontwikkel gaan hy in 1979 na die Paul Roos Gimnasium op Stellenbosch, waar hy in 1980 matrikuleer. Daarna doen hy in 1981 en 1982 sy twee jaar verpligte militêre diensplig en reis dan in 1983 vir ’n jaar deur Europa, waarna hy vanaf 1984 verder studeer aan die Universiteit van Stellenbosch en sy B.A.-graad in 1986 en sy B.A. Honneurs-graad in Joernalistiek in 1987 verwerf.

Op universiteit is hy rugbyskrywer vir "Die Matie" en wen selfs in Augustus 1987 ’n bierbeker as "Die Matie" se Joernalis van die Maand. In 1988 werk hy vir twee maande as sportskrywer by "Die Burger", voordat hy weer op reis gaan, hierdie keer deur Amerika. By sy terugkeer in 1989 sluit hy weer by "Die Burger" aan, eers as joernalis en dan as kunsredakteur, waar hy veral film- en musiekresensies skryf.

In 1995 stig hy sy eie besigheid, MediaVision, en word ’n openbare betrekkinge konsultant, met spesialisasie in die wynbedryf. Hy skryf hierna steeds rubrieke vir "Die Burger" en "Die Volksblad", ’n wynrubriek vir "Insig" en reisartikels vir "Wegbreek".

Hy is getroud met Barbara, fotoredakteur by "Sarie", en hulle het drie dogters, Nina en die tweeling Anya en Mia. Hy woon in Kaapstad en werk op Stellenbosch.

Hy begin reeds op laerskool stories skryf en terwyl hy in Londen is, neem sy pa dit na die mense in Fleet Street wat die stories (soos "Georgie the Naughty Fox") vir hom set en druk met sy naam by. Dit dien as uitstekende motivering vir hom. Die skrywe vir die koerant ondermyn egter sy kreatiewe werk, hoewel hy in hierdie tyd sy hand waag aan ’n onvoltooide satiriese misdaadroman. Nadat hy die joernalistiek verlaat begin hy meer ernstig skryf.

Sy eerste fiksie word eers in 1998 gepubliseer, naamlik ’n kortverhaal in "You", waarna hy benewens verskeie verhale ook gedeeltes van die draaiboek vir die televisiedramareeks "Known Gods" skryf. Sy betrokkenheid by hierdie sepie eindig wanneer hy afgedank word na ’n openbare meningsverskil met die hoofskrywer, Johann Potgieter. Sy debuutbundel hoofsaaklik goed afgewerkte kortverhale 

"Die aptyt van Anna Blow" het veral die magspel tussen die geslagte, gespanne verhoudings en verraad as temas. Die dikwels obsessiewe seksuele ervaring, waardeur veral mans poog om hulle identiteit te bevestig, speel ’n groot rol. In 2001 is "Die aptyt van Anna Blow" op die kortlys vir die toekenning van die RAU Mardene Marais-prys vir debuutwerk.

"Kouefront" bevat kortverhale met uiteenlopende agtergronde, waar die hoofkarakter telkens ’n buitestaander-figuur is wat dinge op sy manier wil doen. In die proses word hulle gekonfronteer met onbekende aspekte van hulleself en vind hulle ’n eie staanplek in die lewe. Hy publiseer ook kortverhale in letterkundige tydskrifte soos "Ons Klyntji".

Van sy kortverhale word in versamelbundels opgeneem, waaronder "Die winterweer" in "Donker veld" onder redaksie van Francois Bloemhof.

In 1998 is hy naaswenner van "Wine Magazine" se toekenning van Wynjoernalis van die Jaar.




</doc>
<doc id="115501" url="https://af.wikipedia.org/wiki?curid=115501" title="Canon EOS 700D">
Canon EOS 700D

Die Canon EOS 700D (ook bekend as die Kiss X7i in Japan en die Rebel T5i in die Amerikas), is 'n 18.0 megapieksel digitale enkellensreflekskamera wat deur Canon vervaardig word. Dit is op 21 Maart 2013 aangekondig teen 'n voorgestelde kleinhandelprys van VS$849.00. As deel van die Canon EOS driesyfer/Rebel digitale lyn, is dit die opvolger van die EOS 650D/Kiss X6i/Rebel T4i en die voorganger van beide die EOS 750D/Kiss X8i/Rebel T6i en die EOS 760D/EOS 8000D/Rebel T6s.

Die 700D beskik oor 'n funksiestel wat byna identies is aan dié van die ouer EOS 650D. Volgens fotograaf en tegnologieskrywer Gordon Laing:Dit is geregverdig om te sê dat daar nie 'n groot verskil tussen die T5i / 700D en sy voorganger is nie. Hulle is Inderdaad identies behalwe vir drie veranderinge: 'n nuwe draaiknop wat 360 grade kan roteer en aanhou draai, die voorskou van kreatiewe filters in lewendige sig, en 'n nuwe buite-afwerking soos op die middelreeks-modelle, bv. die 60D, om 'n meer duursame afwerking te bied.Die 700D is egter vrygestel met 'n nuwe stellens — 'n nuwe weergawe van die bestaande EF-S 18–55mm wat Canon se STM (stapmotor) tegnologie gebruik en ook (vir die eerste keer in 'n Canon 18–55mm lens) 'n voorste gedeelte het wat nie roteer nie.

Kenmerke sluit in:

Verskille in vergelyking met die EOS 650D:


</doc>
<doc id="115502" url="https://af.wikipedia.org/wiki?curid=115502" title="Canon EOS 750D">
Canon EOS 750D

Die Canon EOS 750D, ook bekend as die Rebel T6i in die Amerikas en die Kiss X8i in Japan, is 'n 24.2 megapieksel intree-middelvlak digitale enkellensreflekskamera bekend gestel deur Canon op 6 Februarie 2015. As deel van die Canon EOS driesyfer/Rebel lyn, is dit die opvolger van die EOS 700D.

Die 750D is saam met die EOS 760/EOS Rebel T6s/EOS 8000D aangekondig. Dit bevat dieselfde sensor en byna dieselfde funksiestel. Een van die belangrikste verskille is dat die 760D 'n bykomende skouervertoon het, soortgelyk aan die EOS 70D.



</doc>
<doc id="115503" url="https://af.wikipedia.org/wiki?curid=115503" title="Canon EOS 760D">
Canon EOS 760D

Die Canon EOS 760D, ook bekend as die EOS Rebel T6s in die Amerikas en die EOS 8000D in Japan, is 'n boonste intreevlak digitale enkellensreflekskamera wat op 6 Februarie 2015 deur Canon bekendgestel is.

Dit is soortgelyk aan die 750D wat op dieselfde datum aangekondig is, maar voeg die volgende kenmerke by:

Al die huidige Canon EF-lense is versoenbaar met Canon se jongste hibried-AF-sensor en behoort sonder enige probleme te outofokus. 

Op 8 Mei 2015 het Canon VSA bevestig dat daar 'n sensorprobleem op sommige 760D kameras is.


</doc>
<doc id="115504" url="https://af.wikipedia.org/wiki?curid=115504" title="C.K. Johnman">
C.K. Johnman

Charlie Johnman (8 Januarie 1913 – 15 Mei 1978) was 'n Afrikaanse dramaturg en senior lektor in Engels aan die Universiteit Stellenbosch.

Charles Keir Johnman is op 8 Januarie 1913 gebore. Hy was 'n Engels-onderwyser aan Paul Roos Gimnasium op Stellenbosch en later senior lektor in Engels aan Universiteit Stellenbosch. Hy was die regisseur van 'n opvoering van “"Dark is not light enough"” in Stellenbosch, waarna hy in 1960 die dryfveer was agter die stigting van die Libertas Teaterklub op Stellenbosch. Vir hierdie klub was hy dan ook die regisseur van verskeie opvoerings, insluitend “"A Lady Mislaid"” in 1961 en “"Die Grootkanonne"” van Uys Krige in 1962. Hy was voorsitter van hierdie klub vanaf 1960 tot 1978. Na sy aftrede het hy steeds op Stellenbosch gebly. Hy was getroud met Dorothy Radloff, wat op 17 November 1995 oorlede is. Hy is op 15 Mei 1978 oorlede.

Hy skryf (in samewerking met H.T. van Huyssteen) die drama “"Land van belofte"” om saam te val met die Hugenote Herdenkingsjaar in 1939. Die wreedaardige geloofsvervolging in Frankryk in die agtiende eeu word met goeie samehang aangebied deur die handeling te sentreer rondom die vriendskap tussen ’n Katolieke en ’n Protestantse edelman. Pierre du Plessis het eenmaal die lewe gered van sy Katolieke vriend Gaston St. Juste, wat dit nie vergeet nie. Pierre word gewond in ’n hinderlaag, waarna Gaston hom oënskynlik gevange neem en daarna laat wegkom. Katharina de Medici gebruik die leuen rondom Pierre se sogenaamde verraad om die swaksinnige koning se toestemming tot die massamoord in Bartholomeusnag te verkry. As gevolg hiervan sien Gaston af van sy politieke aspirasies, help vir Pierre om na die Kaap de Goeie Hoop te vertrek en word self ’n monnik in ’n klooster, waar hy boete doen namens sy land en vir sy eie saligheid. Saam met onder andere F. Smuts en W.D. Malherbe redigeer hy ook die boek “"Stellenbosch, our oldest village"”, wat in 1975 gepubliseer word. Vir die publikasie van “"The journal of Jan van Riebeeck"” is hy verantwoordelik vir vertalings in Engels van Jan van Riebeeck se inskrywings in die Dagregister tussen 1659 en 1662.




</doc>
<doc id="115505" url="https://af.wikipedia.org/wiki?curid=115505" title="Dirk Jordaan">
Dirk Jordaan

Dirk Jordaan is ’n Afrikaanse joernalis en skrywer.

Dirk Jordaan is op 18 Februarie 1963 op Vryheid gebore. In 1980 matrikuleer hy aan die Hoërskool Vryheid en na sy verpligte militêre diensplig studeer hy verder aan die Potchefstroomse Universiteit vir Christelike Hoër Onderwys. Hier behaal hy in 1986 sy B.A.-graad in Kommunikasiekunde, waarna hy by die redaksie van "Beeld" in Johannesburg aansluit. Later word hy senior assistent-redakteur. Hy bly in Rietfontein in Pretoria.

Sy roman “"Die jakkalssomer"” is in 2007 ’n finalis in "Insig" en Sanlam se Groot Romanwedstryd en dit is ook ’n finalis vir ’n ATKV-Veertjie-toekenning in die afdeling spanningslektuur. Hierin volg polisiekaptein Div Pelser van die Nasionale Vervolgingsgesag die spoor van vier lyke wat lank na hulle dood in ’n vlak graf in die Oos-Kaap gekry word. Die soektog is na Die Jakkals wat vir die moorde verantwoordelik is en Div se lewe is sommer gou in gevaar. In sy speurtog word die wêreld van Suid-Afrika onder apartheid en kort daarna oopgevlek. Die boek getuig van deeglike navorsing en ’n indringende waarnemingsvermoë. "Arendsnes"” is ’n misdaadriller wat worstel met die vraag of dit eties korrek is om die reg in eie hande te neem wanneer ’n gebrekkige regstelsel jou in die steek laat. Kalvyn Botha is ’n oudsoldaat en veiligheidskonsultant wat alleen met sy hond op ’n kleinhoewe buite Pretoria woon. Hy is klaarblyklik betrokke by ’n reeks moorde van misdadigers soos rowers en kapers wat weggekom het omdat die vervolging slordig hanteer is. Dit is egter duidelik dat hy nie alleen werk nie. Luitenant Lydia Stander van die Valke se afdeling vir prioriteitsmisdaad kom op die verdagtes se spoor, maar sy sukkel self om haar te handhaaf in ’n mans-gedomineerde beroep. Die spore loop deur Suid-Afrika, Mosambiek tot in die Kongo en die spanning word deurgaans styf getrek.




</doc>
<doc id="115506" url="https://af.wikipedia.org/wiki?curid=115506" title="Ria Jordaan">
Ria Jordaan

Ria Jordaan (*1 September 1928, Springs – † 4 Januarie 2010, Pretoria) was ’n Afrikaanse skryfster van jeug- en liefdesverhale.

Rachel Catharina Booysen was op 1 September 1928 op Springs aan die Oos-Rand gebore Haar ouers is Ignatius Cornelius Booysen en Catharina Maria Petronella van Wyngaard. Sy word groot en gaan skool op haar geboortedorp en word na skool as verpleegster opgelei aan die Verre Oosrand Hospitaal op Springs.

In 1947 trou sy met Jan Dirk Johannes Jordaan en vir die volgende tien jaar woon hulle op die plaas Weltevrede in die Standerton distrik. Die egpaar het vyf kinders.

In 1958 verhuis hulle na Vryheid in Natal, waar hulle vir 25 jaar woon. Hier is sy baie aktief in gemeenskapsdiens as vrywilliger vir die NCVV Kindersorgvereniging en haar man dien op die Stadsraad en is vir ’n ruk ook burgemeester.

Na aftrede verhuis die egpaar in 1981 na Pretoria. Hulle het vyf kinders. Sy is hier steeds aktief in die gemeenskapslewe en is onder andere sekretaresse van Gesinstigting, ’n fondsinsamelingsorganisasie vir welsynswerk. Sy is op 4 Januarie 2010 in Pretoria oorlede.

In 1953 word ’n kortverhaal van haar in "Die Landbouweekblad" gepubliseer. Vir "Vrouerubriek" van die Suid-Afrikaanse Uitsaaikorporasie skryf sy in die sestigerjare sowat sestien sketse. Sy wen ook die eerste prys vir ’n eenbedryf in ’n wedstryd wat uitgeskryf is deur die Federale Vroueraad. Dit is egter eers nadat die kinders uit die huis uit is en hulle na aftrede in Pretoria woon dat sy meer ernstig begin skryf. In 1987 verskyn ’n reisbeskrywing in die "Vlieënde Springbok", die tydskrif van die Suid-Afrikaanse Lugdiens.

Sy skryf die jeugverhaal "Wynand se oorlog". Hierdie boek speel af tydens die Anglo-Boereoorlog, waar die held na sy pa se vertrek op kommando op die plaas agterbly om na sy ma en twee sussies om te sien. Waar hy aanvanklik net wil gaan veg, leer hy dat oorlog smart bring en dat daar goed en sleg is aan alle kante. Wynand moet ook sy eie oorlog veg, want sy taak is om verantwoordelik te wees vir alles op die plaas en te sorg dat daar na die oorlog iets oor is waarmee ’n nuwe begin gemaak kan word. Hierdie is een van die min verhale waar die perspektief van ’n swart seun op die oorlog ook aangebied word. Die verhaal is gegrond op vertellings van haar moeder en is oorspronklik ingeskryf vir die Sanlam Jeuglektuurpys.

Die res van haar oeuvre is fiksie vir volwassenes, wat insluit "Die vroue van Onverwacht", "Liefdesvlam van die Inyati" en "Van Soetwater se mense".

"Paradysvallei" se titel is afkomstig van Leandri se getroude suster Magda en haar man Peet se plaas se naam.  Leandri kom hierheen om weg te kom van haar gewese verloofde Carl, wat haar wou betrek by sy dwelmhandel onder skoolkinders. Die plaas se naam is egter bedrieglik, want hier is daar ook slange wat haar ondergang probeer bewerkstellig. Peet se broer Wim, wat ook op die plaas boer, ontvang haar bra vyandig omdat hy meen sy het Magda in die steek gelaat ná haar miskraam. Rita help vir Wim op die plaas en beskou  Leandri as ’n bedreiging vir Wim se guns. Dan daag Carl ook daar op om Leandri saam met hom terug te neem Johannesburg toe, met geweld as dit moet.

Werke wat uit haar pen verskyn sluit in:



</doc>
<doc id="115507" url="https://af.wikipedia.org/wiki?curid=115507" title="Amanda Joubert">
Amanda Joubert

Amanda Joubert (oorlede 23 Oktober 1981) was ’n Afrikaanse skryfster.

Joubert was ’n dogter van Georgie Linder, wat op haar dag ’n bekende aktrise was. Amanda se suster, Julie Strijdom, is self ’n aktrise wat in die beginjare van televisie gereeld rolle in veral televisiereeks gespeel het. Benewens haar talent vir skryfwerk, is Amanda ook musikaal aangelê. Sy skryf die temamusiek vir die rolprent "Diamant en die dief" en tree as sangeres op in televisieprogramme soos "Gé sing", "Daar staan ’n blom" en "Platepraatjies." Die kinderprogram "Ligstraaltjies uit die Bybel" word vir ’n rukkie deur haar aangebied. Sy is op 23 Oktober 1981 in ’n vliegongeluk aan die Natalse Suidkus oorlede, kort nadat sy verneem het dat haar debuutbundel aanvaar is vir publikasie.

Haar verhale en sketse word in verskeie letterkundige tydskrifte, insluitende "Standpunte" en "Tydskrif vir Letterkunde", gepubliseer. In "Klits" word ’n keur hieruit gebundel. Die temas van die prosastukke is oorwegend die mens se stryd teenoor die lewe, met aspekte soos ouderdom, kompulsiewe eet en verslanking, drankmisbruik, verydelde liefde, teleurgestelde ambisie en verkragting wat aangespreek word. In ’n aantal verhale skryf sy ook uit die kind se oogpunt oor onbegrip en frustrasie in die grootmenswêreld.




</doc>
<doc id="115508" url="https://af.wikipedia.org/wiki?curid=115508" title="G. Jordaan">
G. Jordaan

Gert Jordaan (1857–1935) was ’n vroeë Afrikaanse skrywer.

Gert Jakobus Jordaan was in 1857 gebore. Hy woon saam met sy gesin op Cradock en hulle is huisvriende van dr. D.F. Malan. Sy dogter is later getroud met dr. F.E. Geldenhuys, eerste redakteur van die "Landbouweekblad" en latere ambassadeur na Nederland. Gert Jordaan is in 1935 oorlede.

Gert skryf as gewone boer ’n sedeprekie oor ’n aktuele kwessie aan sy landgenote. “"Die muurkassie"” word simbool van die sedeles wat hy vir die Afrikaner het. Oom Andries word deur konserwatiewe navolging van sy beginsels ryk en die Bybel word gereeld uit die muurkassie gehaal. Klein Andries trou met die sosiale Engelse vrou, Florence McWire. Hy word meegesleur deur die wêreldse sug na plesier en dit duur nie lank nie of die muurkassie word die bewaarplek vir kaarte en brandewyn. Die resultaat is armoede en na ’n oorsig van die armblanke-kwessie vermaan die skrywer sy lesers om die grond wat hulle van hulle voorvaders geërf het te bewaar en nie in vreemde hande te laat gaan nie.

Hy is ook die skrywer van “"Hoe zij stierven"”, in Afrikaans verwerk as “"So het hulle gesterf"”, wat die laaste ure van Kaapse rebelle tydens die Anglo-Boereoorlog verhaal, voordat hulle gefusilleer is. In ’n tweede druk van 1917 word ’n relaas oor die dood van Jopie Fourie tydens die Rebellie van 1914 bygevoeg. Die boek word deur generaal Louis Botha tydens die Eerste Wêreldoorlog verbied.





</doc>
<doc id="115509" url="https://af.wikipedia.org/wiki?curid=115509" title="Wilhelm Jordaan">
Wilhelm Jordaan

Wilhelm Jordaan is ’n sielkundige en hoof van die Departement van Sielkunde aan die Universiteit van Suid-Afrika, rubriekskrywer en digter.

Wilhelm Johann Jordaan is in 1943 op Kimberley gebore. Sy skoolopleiding ontvang hy eers op Oranjeville aan die oewer van die Vaaldam en dan in Bloemfontein, waar hy aan Grey Kollege matrikuleer. Met ’n beurs van Nasionale Pers behaal hy ’n B.A.-graad aan die Universiteit van die Oranje-Vrystaat in Bloemfontein. Hierna werk hy as joernalis by "Die Volksblad" en stig dan in 1966 hierdie koerant se Klerksdorp redaksiekantoor. Hy neem ’n jaar studieverlof en behaal ’n B.A. Honneurs-graad in Sielkunde aan die Universiteit van Stellenbosch. In 1971 verwerf hy ’n M.A.-graad in Sielkunde aan die Universiteit van Suid-Afrika met ’n verhandeling oor “"Aspekte van sielkundige identifikasie in skriftelike kommunikasie"”. Hy is vanaf 1969 eers lektor en later professor en vanaf 1987 hoof van die Departement Sielkunde aan die Universiteit van Suid-Afrika. In die tydperk 1977–1978 is hy gasprofessor in Sielkunde aan die Johannes-Wilhelms Universität te Münster in Duitsland. Vanaf 1995 is hy Adjunk-Dekaan van die Kunste Fakulteit van die Universiteit van Suid-Afrika, ’n posisie waarin hy aan die einde van 1999 aftree. Vanaf 2000 is hy betrokke by die meesters en doktorale programme in leierskap, prestasie en verandering en ander nagraadse programme in die Departement van Bedryfsielkunde van die Universiteit van Johannesburg. Die Universiteit van Pretoria stel hom dan in 2003 aan as buitengewone professor in Sielkunde. In sy loopbaan dien hy ook as redakteur van die vakkundige tydskrifte "South African Journal of Psychology" en "South African Psychologist", terwyl hy lid is van die Komitee van Wetenskaplike Redakteurs van die Buro vir Wetenskaplike Publikasies. By twee internasionale konferensies, in 1995 en weer in 1998, word hy genooi om die sleuteltoespraak oor kwalitatiewe metodologie te lewer. Tor met sy aftrede in 2000 is hy geregistreer as navorsingsielkundige. Hy is in 1970 getroud met professor Jackie Jordaan, hoogleraar in Sielkunde aan die Universiteit van Suid-Afrika, en hulle woon in Waterkloof in Pretoria. Jackie was ’n weduwee met twee klein kinders ten tye van hulle huwelik en hulle het saam ’n seun en ’n dogter. Sy vakkundige artikels word opgeneem in talle tydskrifte, terwyl hy ook bydraes maak tot boeke. In 1987 nooi Willie Kühn, redakteur van "Beeld", hom om ’n sielkunderubriek vir die koerant te skryf, waarna hy oor baie jare rubrieke lewer, oor talle onderwerpe. In 2002 word hy aangewys as naaswenner vir Transportstorie van die Jaar tydens die Transportjoernalis van die Jaar toekennings vir sy rubriek oor die stasiebrand in Pretoria, waarin hy begrip vir die frustrasie van pendelaars uitgespreek het.

Hy publiseer enkele gedigte in "Tydskrif vir Letterkunde". Sy digdebuut maak hy met die bundel “"Digterby"”, wat in drie afdelings verdeel is. Die eerste afdeling stel die eenvoud van die kind teenoor die verlies van hierdie eenvoud en eerlikheid in volwassenheid, veral binne die roetine van ’n stadsomgewing. Die tweede afdeling bevat liefdesverse, waar die gedig “"T-hempies maak my week"” ’n hoogtepunt is. Die vindingryke woordspel waarvan die bundeltitel reeds getuig, vind in hierdie afdeling sy sterkste aanwending. In die derde afdeling is gedigte oor die politieke bestel in Suid-Afrika en die konflik tussen religie en kerklikheid. Die mens se skynheiligheid en oppervlakkige en respeklose omgang met heilige dinge word hier onder andere ontbloot. Sy gedig “"T-hempies maak my week"” word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”, terwyl “"Huisaltaar"” opgeneem word in “"Digters en digkuns"”.As rubriekskrywer vanaf Junie 1987 onder die titels “"Van alle kante"”, “"Van mens tot mens"” en “"Kopstukke"” in onder andere "Beeld" en "Die Burger" word hy baie bekend en van sy rubrieke word gebundel in “"Van mense gepraat"”. Veel later verskyn “"Spitstyd"”, ’n verdere keur uit sy rubrieke. Hierdie rubrieke word volgens verhoudings in vier afdelings ingedeel, naamlik “"Jy met jouself"” (wat ’n verskeidenheid algemene menslike ervarings bespreek wat gewoonlik verkeerd hanteer word); “"Jy en die ander"” (wat lig werp op hoe mense met mekaar omgaan); “"Jy en die samelewing"” (met perspektiewe op tegnologie en die populêre kultuur) en “"Jy en die groot misterie"” (waarin die mens se religieuse ervarings betrek word). Hy is ook verantwoordelik vir verskeie vakkundige publikasies. Saam met sy vrou skryf hy die sielkundige blik op “"Mens in konteks"” en die handboek oor “"Algemene sielkunde"” (laasgenoemde ook saam met J.M. Nieuwoudt), wat ook in Engelse uitgawes verskyn. Verder maak hy bydraes maak tot ander boeke soos “"Die genesing van herinneringe"”, “"Liefde is die grootste"”, “"Gesprek sonder grense"”, “"Afrikaans – lewende taal van miljoene"”, “"Die Nuwe Hervorming"”, “"Culture in retrospect"” en “"Sociopolitical changes and the challenge to Christianity in South Africa"”. Hy skryf verskeie artikels wat in vakkundige tydskrifte soos "SA Journal of Environmental Education", "South African Journal of Industrial Psychology", "Praktiese Teologie in Suid-Afrika", "Communicatio" en "Suid-Afrikaanse Tydskrif vir Sielkunde" gepubliseer word.

Die Raad van die Universiteit van Suid-Afrika vereer hom in 2000 met ’n Pro Excellenti-toekenning,





</doc>
<doc id="115510" url="https://af.wikipedia.org/wiki?curid=115510" title="G.J. Joubert">
G.J. Joubert

Gert Jacobus Joubert (*24 Januarie 1907, Kestell – †6 Maart 1966, Ermelo) was ’n Afrikaanse skrywer.

Gert Jacobus Joubert is op 24 Januarie 1907 op Kestell in die distrik Harrismith in die Vrystaat gebore. In 1911 verhuis hy na Transvaal wanneer sy vader op die plaas Onverwacht naby Ermelo kom boer. Sy skoolopleiding begin op ’n plaasskool op Roodewal en van standerd 3 tot standerd 9 gaan hy skool op Ermelo. Daarna gaan boer hy op die familieplaas Onverwacht.

As fynbesnaarde mens is hy in hierdie tyd in ’n geloofstryd binne homself betrokke en sy ouers stuur hom na ’n sielsiekegestig waar hy vir vyf maande lank bly. Vir die res van sy lewe is hy ’n boer.

Hy is in 1934 met ’n onderwyseres getroud, maar sy vrou is na elf maande oorlede. In 1938 is hy weer getroud, hierdie keer met Isabella Cornelia Pienaar, wat in 1953 oorlede is. Uit sy tweede huwelik is twee seuns gebore. Hierna trou hy weer, hierdie keer met Miemie. Hy is op 6 Maart 1966 op die plaas Onverwacht naby Ermelo selfdood deur homself te skiet.

Sy eerste verhale skryf hy as jongman van ongeveer agtien in die tent waar hy by die skape bly in die wintersveld. Sy eerste gepubliseerde verhaal verskyn in "Die Landbouweekblad" en daarna volg kortverhale en sketse in "Die Huisgenoot".

Sy debuut is met die kortverhaalbundel "Steiltes". Hierin bundel hy kortverhale sonder enige literêre pretensie, waarin hy die ervaringe van plaasmense opteken. Hy ken die emosies en stryd van die boer en alles word in die verhale geskets: Die trots wanneer daar ’n mooi oes is, die wurggreep van die depressie, die ewige stryd van die boer teen die meedoënlose natuur wat soms die vrug van maandelange arbeid in enkele oomblikke verniel. Ook die vreugde van die arbeid, die werklus van die boer en die humoristiese gebeurtenisse op die plaas kom aan die beurt. Die verhale mis diepte en is dikwels so los van bou dat dit lyk na ’n opeenstapeling van anekdotes, maar die skrywer maak daarvoor op deur sy reguit en gemaklike skryfstyl en opregte meelewing in sy onderwerp.

Hy volg hierdie bundel op met die soortgelyke "Penwortels", waar hy veral in die verhaal "Jaap kan nie verstaan nie" ook deurdring tot die diepere leed van die mens.

Sy kortverhaal "Velbroek… die Swarte" word in die versamelbundel "Kortpad" opgeneem en hierdie kortverhaal word ook in Engels vertaal as "Velbroek, the black horse" en opgeneem in "Afrikaans short stories".

"Hansie gooi horing vas" word opgeneem in F.V. Lategan se "Kernbeeld van die Afrikaanse kortverhaal" en "Hoogmoed" in die versamelbundel "Voorsmaak".

Sy vernaamste werk is die grootliks outobiografiese novelle "Oupa Landman se viool". Dit vertel die verhaal van Johan Landman (waar die van groot simboliese waarde het) wat as matriekseun verkies om boer te word. Hy beleef die wonders van die grond en natuur, maar leer ook swaarkry ken, veral wanneer sy meisie onverwags oorlede is. Deur sy oupa se viool te bespeel vind hy heling en hierdeur suggereer hy ook die kontinuïteit deur verskillende geslagte heen. Hierdie boek word telkens op skool en universiteit voorgeskryf en verower in 1964 die Akademie se Scheepersprys vir Jeugliteratuur.

Werke wat uit sy pen verskyn sluit in:




</doc>
<doc id="115511" url="https://af.wikipedia.org/wiki?curid=115511" title="Anna Jordaan">
Anna Jordaan

Anna Jordaan (1926–2011) was ’n Afrikaanse skrywer.

Anna Maria Jordaan was op 10 Julie 1926 op Sutherland in die Roggeveld gebore as een van vyf kinders. Die skrywer Datei (wyle Pieter Cornelius Johannes Jordaan) is een van haar broers. Sy begin haar skoolloopbaan in 1932 op haar geboortedorp en matrikuleer in 1943 aan die Hoërskool Sutherland. Hierna ondergaan sy algemene verpleegstersopleiding in die Groote Schuur Hospitaal in Kaapstad. Teen die einde van 1947 trou sy met Willem Johannes de Villiers, wat op daardie tydstip onderwys gee aan die Hoërskool Sutherland. Uit die huwelik word twee dogters en twee seuns gebore. Vir drie en ’n halwe jaar gaan hulle na Paleisheuwel, waar haar man skoolhoof is van die tweemanskool, maar keer dan terug na Sutherland wanneer haar man die pos as skoolhoof van die hoërskool aanvaar. Na aftrede verhuis hulle na Hermanus. Sy is op 26 Mei 2011 aan ’n hartaanval oorlede.

Eers op 43-jarige ouderdom begin sy skryf, maar behaal onmiddellik sukses wanneer haar kortverhale deur die tydskrif "Sarie Marais" aanvaar word. Haar humoristiese sketse oor tant Breggie, ’n Roggeveldse tante met ’n skerp tong, wat ook in "Sarie" verskyn het, word gekeur en saamgebundel in “"Iemand soos Tant Breggie"”. Van hierdie sketse word ook opgeneem in die versamelbundel “"Op Afrikaanse werf"”. “"Hou-den-bek"” is ’n spanningsverhaal, wat eers as vervolgverhaal in "Sarie" gepubliseer is. Suster Magriet Steyn moet ’n ou man op ’n Roggeveldse plaas oppas vir ’n baie goeie salaris. Op die plaas is dinge egter anders, want snags loop die duiwel geharnas rond en volg die dood op die vreemdste maniere.






</doc>
<doc id="115512" url="https://af.wikipedia.org/wiki?curid=115512" title="Lys van wynkelders in Suid-Afrika">
Lys van wynkelders in Suid-Afrika

Hierdie is 'n lys van die wynkelders in Suid-Afrika gesorteer volgens die wynstreek waarin hulle val. 'n Wynkelder is 'n gebou of eiendom wat wyn produseer, of 'n besigheid wat betrokke is in die verbouing van wyn, soos 'n wynmaatskappy. Sommige wynmaatskappye besit verskeie wynkelders.

Wynproduserende streke in Suid-Afrika sluit die volgende in: Barrydale, Breedekloof, Breede Rivier Vallei, Kaap Punt, Calitzdorp, Constantia, Darling, Durbanville, Elgin, Elim, Franschhoek, Ladismith, Klein Karoo, Montagu, Oranjerivier-Vallei, Oudtshoorn, Paarl, Robertson, Stellenbosch, Swartland, Swellendam, Tulbagh, Tygerberg, Wellington en Worcester, en Mosselbaai.




</doc>
<doc id="115514" url="https://af.wikipedia.org/wiki?curid=115514" title="Terblanche Jordaan">
Terblanche Jordaan

Terblanche Jordaan is ’n Afrikaanse predikant, skrywer en dramaturg.

Terblanche Jordaan is op 15 Julie 1963 gebore as die oudste van drie kinders van mnr. en mev. Connie Jordaan. Hy het ’n suster, Annemie, en ’n broer, Kobus, wat op ouderdom 24 dood is aan komplikasies ná meningitis.

Hy word groot op ’n sendingstasie op Kgapane aan die voet van die Modjadjiberge net anderkant Duiwelskloof. Aan die Universiteit van Pretoria studeer hy vanaf 1982 in die teologie, terwyl hy as koster werk by die NG gemeente Lynnwood. Hy behaal die B.A.-graad en in 1988 die B.D.-graad. In sy soeke na inligting neem hy ’n aantal ekstra klasse, waaronder kunsgeskiedenis, regsfilosofie en staatsleer en raak ook betrokke by die studenteorganisasie Nusas (National Union of South African Students). Hy studeer vanaf 1989 tot 1990 aan die Vrije Universiteit Amsterdam vir ’n Meestersgraad in die teologie en skryf ook in 2000 aan die Universiteit van Suid-Afrika in vir ’n Meestersgraad in filosofie.

Hy voltooi ’n vliegkursus en bekom sy vlieglisensie, waarna hy ook ’n nagvliegkursus voltooi. Sy belangstelling in die vliegkuns lei tot sy programmering van ’n vlugsimuleerder, wat hy kommersieel beskikbaar maak op die tegnologie van Microsoft. Aan die einde van sy studie is hy betrokke by die destydse NG gemeente Jeppestown in die ooste van Johannesburg. Hierdie gemeente smelt saam met die NG gemeente Malvern as die NG gemeente Kensington en hy aanvaar ’n heeltydse beroep na Kensington, maar sy beroep word formeel ongeldig verklaar omdat hy nie sy diensplig voltooi het nie. Sy pogings om hierna permanent as leraar by ’n kerk betrokke te raak, is telkens onsuksesvol.

Hy bedank by die Nederlandssprekende gemeente in Parktown weens die publisiteit rondom sy egskeiding van Brümilda van Rensburg, waarna hy by die NG gemeente Melville (Kruisgemeente) uithelp met aanddienste maar nie heeltyds beroep word nie.

Hierna gaan hy na die Terneuzen-gemeente in Amsterdam, maar sy verblyfsvergunning sloer te lank en hy moet ook hierdie pos bedank. In Julie 1997 aanvaar hy ’n betrekking by Sanlam se hoofkantoor in Bellville as rekenaarkonsultant in die afdeling sakestelsels en tegnologie.

Ná sy bedanking by Sanlam werk hy vir ’n ruk as berader, openbare spreker en vryskutskrywer, en aanvaar aan die einde van 1999 ’n beroep na die NG gemeente Tamboerskloof, Kaapstad. Hier word hy in November 2000 tydelik geskors weens onder meer aanklagte van onsedelike gedrag en in Mei 2001 word hy op eie versoek deur die gemeente van sy pos onthef.

Hy stig hierna ’n onafhanklike nuwe gemeente in Kaapstad wat hy Kruiskerk noem, waarin die bediening in die gees staan van die Nuwe Hervorming en die mistieke. Na ’n aantal jare sluit hy in Junie 2008 aan by die Renaissance-gemeente in Durbanville, ’n onafhanklike kerk met gemeentes in Kaapstad en Pretoria.

In September 2010 het hy ’n ernstige hartaanval, waarna hy ’n driedubbele hartomleiding ondergaan. Sy verblyf by die Renaissance-gemeente eindig na sowat drie jaar ook skielik in Augustus 2011, wanneer hy met die kerkbestuur vassit oor verskeie sake, insluitende geldsake en sy oorheersing van die bediening. Hy kondig dan sy uittrede aan, terwyl hy terselfdertyd die gemeentelede laat weet dat hy ’n ooreenkoms met die eienaars van die gebou waarin Renaissance vergader, bereik het. Hy sou voortaan Sondae in hierdie gebou onafhanklike byeenkomste hou, terwyl Renaissance na ander akkommodasie vir hulle byeenkomste moet soek.

Sedert September 2011 is hy dan geestelike direkteur van die Neo-Spektrum sentrum vir Christelike spiritualiteit, waar hy kursusse aanbied en as leraar en berader optree. Sy lewe is deurentyd in omstredenheid gehul. Wanneer dit bekend word dat hy op universiteit saam met ’n meisie woon, stuur die kerk se kuratorium hom vir sielkundige waarneming.

Hy trou in 1991 met die aktrise Brümilda van Rensburg, wat van die paartjie glanspersoonlikhede maak wat gedurig in die nuus is. Hulle is in 1994 geskei. Ná die egskeiding bly hy ’n ruk by die sanger Steve Hofmeyr aan huis. Hy is as ongetroude man die pa van ’n buite-egtelike seun by Karine Retief. In Oktober 2002 trou hy met Hermien de Klerk, wat voorheen met FW de Klerk se seun getroud was. Hy is die jaar tevore uit sy amp by die Tamboerskloof-gemeente onthef juis weens bewerings van onsedelike gedrag omdat Hermien nagte by hom in sy huis deurgebring het terwyl hy predikant was.

In 2001 is hy weer in die kollig toe bewerings gemaak word dat hy internet-plagiaat pleeg in van die stukke in sy rubriek “"Metronoom"”, wat in die "Jip"-bylae van "Die Burger" verskyn. "Die Burger" beëindig daarna hierdie rubriek, terwyl die tydskrif "Sarie" terselfdertyd sy rubriek “"Op die man af"” stopsit.

Hy behartig die gereelde rubriek “"Metronoom"”, wat in die "Jip"-bylae van "Die Burger" verskyn en gemik is op die jeug. Hierdie rubrieke is baie gewild omdat dit aandag gee aan sosiale en ander sake wat vir die jeug belangrik is en ’n keur uit hierdie rubrieke word in die drie bundels gebundel, naamlik “"Metronoom"”, “"Metronoom II"” en “"Metronoom III"”. Hy skryf ook gedigte en sy godsdienstige gedigte word in "Lewende water" gepubliseer. In 1996 debuteer hy as dramaturg wanneer sy “"Die ander man"” by die Klein Karoo Nasionale Kunstefees opgevoer word. In hierdie drama gaan dit daaroor om te aanvaar wie jy is en verskyn die hoofkarakter deurentyd poedelnakend op die verhoog, simbolies van hoe elkeen van ons eintlik kaal is en slegs agter klere wegkruip om die regte mens te verberg. Hy volg hierdie drama op met “"Die soen"” en “"Om goodbye te sê"”. Laasgenoemde drama is ook in 2001 die eerste Afrikaanse drama wat in Londen (by Suid-Afrika Huis) opgevoer word. Sy kabarette sedert 1995 sluit in “"Cliché"”, “"Agter die swart gordyn"” en “"Lewensreis van ’n vreemdeling"”, waarin hy meermale self optree en van sy eie komposisies sing.





</doc>
<doc id="115516" url="https://af.wikipedia.org/wiki?curid=115516" title="Lys van Suid-Afrikaanse voorleggings vir die Oscar vir die Beste Buitelandse Rolprent">
Lys van Suid-Afrikaanse voorleggings vir die Oscar vir die Beste Buitelandse Rolprent

Suid-Afrika het sedert 1989 films voorgelê  vir die Oscar vir die Beste Buitelandse Rolprent. Die toekenning is jaarliks oorhandig deur die Verenigde State van Amerika se Academy of Motion Picture Arts and Sciences vir 'n vollengte-rolprent wat buite die Verenigde State van Amerika ontstaan het in 'n taal wat nie Engels is nie. Dit was vir die 29ste Oscar-toekenningsaand gestig.

Twee Suid-Afrikaanse films is genomineer vir die Oscar vir die Beste Buitelandse Rolprent: Darrell Roodt se "Gister" en Gavin Hood se "Tsotsi". Hood se "Tsotsi" het die Oscar vir die Beste Buitelandse Rolprent by die 78ste Oscar-toekenningsaand, die enigste Suid-Afrikaanse film wat al so 'n toekenning gewen het.

 Die Vreemde Taal Film-Toekenning Komitee hou toesig oor die proses en resensies vir al die voorgelegde films. Hulle stem dan om te bepaal wat die vyf benoemings vir die toekenningsaand sal wees. Hier is 'n lys van die films wat ingedien is deur Suid-Afrika vir hersiening deur die Akademie vir die toekenning van 'n Oscar.



</doc>
<doc id="115517" url="https://af.wikipedia.org/wiki?curid=115517" title="Motorregistrasienommerplate van Suid-Afrika">
Motorregistrasienommerplate van Suid-Afrika

Suid-Afrikaanse motornommerplate  het unieke ontwerpe in elk van die provinsies. Elke provinsie het sy eie nommerplaatontwerp met 'n kleurskema, sowel as 'n eie nommerformaat.

Nommerplate is beskikbaar in plastiek of metaal. Plastiek was vir jare lank die voorkeurmateriaal vir gebruik deur die meerderheid motoreienaars. Sedert 1 Januarie 2015 is hierdie plate egter onwettig verklaar, weens hulle eienskap om te weerkaats op die verkeerspolisie se spoedkameras, asook die oorhoofse sensors van Gauteng se e-tolstelsel.

Die mees algemene grootte is identies aan die Europese nommerplate se grootte: 110 mm × 520 mm (4.3 dm × 20.5 dm). 'n Korter plaat is egter ook algemeen: 120 mm × 440 mm (4.4 dm × 17.3 dm). Die meeste motorhandelaars verskaf die groter vorm. Ander vorms soos die Amerikaanse en motorfietsplate is ook beskikbaar.

Vanaf 1 Februarie 2010 is 'n proses begin om alle plate te vervang met nuwe aluminiumplate met 'n RFID-tag. Die stelsel kan outomaties die besonderhede van die bestuurder genereer.

Sleutel: 

Voor 1994 het slegs 4 provinsies in Suid-Afrika bestaan: Natal Provinsie, Kaapprovinsie, Oranje-vrystaat en Transvaal. Elke provinsie het sy eie identifisering van letters gehad. Natal – N, - Kaap – C, Oranje-Vrystaat – O en Transvaal – T.

Wit letters op 'n swart agtergrond was gebruik regoor die land, insluitend die weermag. Byvoorbeeld: CC 14776

Elke dorp het 'n unieke registrasievoorvoegsel, gevolg deur 'n nommer wat toegeken was vanaf 1 (die burgemeester se voertuig) tot en met 999 999. Vir handelaarsplate (wat gebruik word deur motorhandelaars op ongelisensieerde voertuie), was die letters en nommers omgeruil.

Daar was geen persoonlike nommerplate nie.

Militêre voertuie het die letter "R" as 'n voorvoegsel gebruik, gevolg deur opeenvolgende syfers. Byvoorbeeld: R54321

Polisievoertuie gebruik die letters "SAP" as 'n voorvoegsel, gevolg deur opeenvolgende syfers. Byvoorbeeld: SAP 4321

Die dorpe in die Kaapprovinsie het oorspronklik voorvoegsels in volgorde van die grootste tot die kleinste dorp gedra na aanleiding van die ooreenstemmende letters van die alfabet. Dus verteenwoordig "CA" die grootste stad, Kaapstad, "CB" die tweede grootste, Port Elizabeth en so aan. Die volledige lys van die Kaapprovinsie se voorvoegsels was soos volg:

Bykomende/alternatiewe merke {het ook verskillende spellings} van 'n 1949 publikasie:
Die verskillende streke in die provinsie KwaZulu-Natal gebruik die plekname om die letters op die plate te bepaal.
Let daarop dat Sasolburg, waar olie uit steenkool geproduseer word, die toepaslike naam van "OIL" gekry het.
'n Nuwe nommerskema is bekendgestel in die Transvaal, nadat die Johannesburg-reeks die aantal TJ 999-999 oorskry het. 'n Alfanumeriese stelsel is dus bekendgestel in hierdie provinsie, wat meer permutasies met minder karakters toegelaat het. Die reeks bestaan uit drie letters gevolg deur drie syfers en die letter "T". Alle nommerplate gebruik swart teks op 'n geel agtergrond, byvoorbeeld: BCD123T.

Van hierdie tydstip af was 'n Transvaalse voertuig se oorsprong nie meer bepaalbaar volgens 'n spesifieke dorp of stad nie.

Die ander provinsies het uiteindelik 'n soortgelyke sisteem as die Transvaal aanvaar maar met hulle eie nommerstelsels, bv. DSR385FS. Op hierdie stadium het regeringsnommerplate ook dieselfde stelsel as die Transvaal aangeneem. Voorbeeld: BCD123M.

Onder Apartheid het elke Tuisland sy eie nommerplaat uitgegee.



GM – Malamulele Distrik
GY – Giyani-Distrik
GR – Ritavi-Distrik
GH – Mhala-Distrik (nou in Mpumalanga)

Die regering
Burgerlike







</doc>
<doc id="115518" url="https://af.wikipedia.org/wiki?curid=115518" title="V Hydrae">
V Hydrae

V Hydrae (V Hya) is ’n koolstofster in die sterrebeeld Noordelike Waterslang.

V Hydrae is ’n halfreëlmatige veranderlike ster (SRa), en word soms beskou as ’n Mira-veranderlike. Dit pulseer met tussenposes van 530 dae en met ’n helderheid van tussen 1 en 2 magnitudes, maar toon ook verdowwings met tussenposes van sowat 6 160 dae wanneer sy magnitude tot onder 12 kan daal.

V Hydrae is ’n koolstofster in die asimptotiese reusetak (ART) wat meer koolstof as suurstof in sy atmosfeer het. Die tempo van massaverlies toon aan dit is naby die einde van sy ART-fase, en op die punt om sy hele atmosfeer te verloor en ’n planetêre newel te vorm. Dit word soms beskou as ’n post-ART-voorwerp.

V Hydrae het ’n sigbare dubbelster-reusemetgesel van spektraaltipe K0 met ’n magnitude van 11,5.

Dit het ook ’n onsigbare metgesel in ’n wentelbaan van 8,5 jaar. Daar word geglo die afname in helderheid elke 17 jaar kan veroorsaak word deur ’n wolk wat met die metgesel verbind word wat voor die reusester verbybeweeg.

V Hydrae skiet strale plasmabolle teen ’n hoë spoed uit en daar is ’n skyf materiaal om die ster. Omdat dit beskou word as aan die einde van sy ART-fase en die ster begin om ’n planetêre newel te vorm, kan die meganisme van die plasmabolle groter insig gee in die vorming van planetêre newels. Die plasma is soos koeëls materiaal wat uitskiet elke keer dat die onsigbare metgesel naby die reusester verbybeweeg in sy hoogs eksentrieke wentelbaan. Die materiaal word in verskillende wentelings in teenoorgestelde rigtings geskiet vanweë ’n ommeswaai in die uitskietmeganisme.


</doc>
<doc id="115521" url="https://af.wikipedia.org/wiki?curid=115521" title="Lys van mere">
Lys van mere

Die mere van die wêreld volgens die kontinent en die land waarin hulle val.

"Sien ook: die Groot Mere van Afrika"









Daar is ongeveer 400 mere onder die ys van Antarktika.



















Pole

















</doc>
<doc id="115522" url="https://af.wikipedia.org/wiki?curid=115522" title="Lys van kanale in België">
Lys van kanale in België

Hierdie is 'n lys van kanale in België.



</doc>
<doc id="115523" url="https://af.wikipedia.org/wiki?curid=115523" title="Opvanggebied">
Opvanggebied

'n Opvanggebied ("drainage basin" of "catchment basin" in Engels) is 'n grondgebied waar alle oppervlakwater van reën, smeltende sneeu of ys saamkom by 'n enkele punt by 'n laer hoogte, gewoonlik die uitgang van die kom, waar die water aansluit by 'n ander watermassa, soos 'n rivier, meer, opgaardam, riviermond, moerasland, see of oseaan. As 'n stroompie dus by 'n spruit aansluit wat op sy beurt by 'n klein riviertjie aansluit wat 'n syrivier van 'n groter rivier is, is daar 'n reeks van toenemend groter (en teen 'n laer hoogte) opvanggebiede. Die Missouri- en Ohio-rivier val binne hul eie opvanggebiede en ook binne die opvanggebied van die Mississippi-rivier.

In geslote opvanggebiede kom die water byeen by 'n enkele punt binne die kom, wat bekend staan as 'n sinkput, wat 'n permanente meer kan wees, 'n droë meer of 'n punt waar oppervlakwater ondergronds verlore gaan. Die opvanggebied sluit alle strome en riviere in wat die water na die sinkput toe voer, asook die grondoppervlakke van waar die water in die kanale invloei.

DIe opvanggebied werk soos 'n tregter deur al die water binne die area op te vang en dit na 'n enkele punt te voer. Elke opvanggebied word topografies geskei van aangrensende opvanggebiede deur 'n buiterand, of komgrens, wat bestaan uit 'n aaneenskakeling van hoër geografiese verskynsels, soos rante, koppies of berge, wat 'n versperring vorm. 

Die volgende is 'n lys van die vernaamste oseaanopvanggebiede:

Die vyf grootste rivierkomme, volgens area, van grootste na kleinste is die opvanggebied van die Amazone, die Río de la Plata, die Kongo, die Nyl en die Mississippi. DIe drie riviere waaruit die meeste water vloei, van die meeste na die minste, is Amazone-, Ganga- en Kongo-rivier.

Interne-afvoerstelsel-komme (endorheic drainage basins in Engels) is binnelandse opvanggebiede wat nie na 'n oseaan vloei nie. Sowat 18% van alle grond vloei na interne mere of seë of sinkputte. Die grootste hiervan bestaan uit 'n groot deel van Asië se binneland, wat afvloei na die Kaspiese See, die Aralmeer en talle kleiner mere. Ander interne-afvoerstelsel-gebiede is onder meer die Groot Kom in die Verenigde State, 'n groot deel van die Sahara-woestyn, die opvanggebied van die Okavango-rivier (Kalahari-kom), die hooglande naby die Groot Mere van Afrika, die binneland van Australië en die Arabiese Skiereiland, en dele van Mexico en die Andes. Party hiervan, soos die Groot Kom, is nie enkele opvanggebiede nie, maar 'n versameling van aparte, nabygeleë geslote komme.

In interne-afvoerstelsel-watermassas van staande water is verdamping die vername manier van water wat minder word, en is die water dikwels meer souterig as die oseane. 'n Uiterste voorbeeld hiervan is die Dooie See.

Opvanggebiede is histories belangrik om gebiedsgrense te bepaal, veral in gebiede waar handel op water belangrik was. Die Engelse koningshuis het byvoorbeeld die Hudson's Bay Company 'n monopolie op pelshandel gegee in die hele Hudsonbaai-kom, 'n area wat Rupert's Land genoem is. Biostreek- politieke organisasies sluit staatsooreenkomste of ander politieke entiteite in 'n bepaalde opvanggebied in om die watermassa waarin dit afvloei te bestuur. Voorbeelde van die sulke tussenstaatse ooreenkomste is die Groot Mere-kommissie en die Tahoe Plaaslike Beplanningsagentskap.

In hidrologie is die opvanggebied 'n logiese eenheid van fokus om die beweging van water binne 'n hidrologiese siklus te bestudeer, omdat die meerderheid van die water wat by die kom se uitloop uitvloei, ontstaan het as neerslag wat op die opvanggebied geval het. 'n Deel van die water wat die grondwater-stelsel binnegaan, kan na die uitvloei van 'n ander opvanggebied vloei, omdat die rigting waarin grondwater vloei nie altyd ooreenstem met hul oorhoofse afvloeinetwerk nie. Die hoeveelheid water wat uit 'n kom vloei, kan gemeet word met 'n stroommeter wat by die kom se uitlaatpunt geplaas word.

Reënmeterdata word gebruik om die totale neerslag oor 'n opvanggebied te meet, en daar is verskillende maniere om dié data te interpreteer. As die reënmeters baie is gelyk versprei is deur 'n gebied wat gelyke neeslae kry, sal die rekeningkundige gemiddelde-metode goeie resultate gee. Met die Thiessen-poligoonmetode word die opvanggebied in poligone opgedeel met 'n reënmeter in die middel van elke poligoon wat veronderstel word verteenwoordigend is van daardie poligoon se reënval. Die isohyetal-metode behels dat kontoerlyne van gelyke neerslae oor die reënmeters op 'n kaart geteken word. Deur die dele tussen hierdie boë en die hoeveelheid water op te tel is tydrowend.

Isochroon-kaarte kan gebruik word om te wys hoe lank dit neem vir afloopwater in 'n opvanggebied om 'n meer, opgaantenk of uitvloeipunt te bereik, met die veronderstelling dat die reën oral dieselfde val.

Opvanggebiede is die vername hidrologiese eenheid wat gebruik word in rivier-geomorfologie. Die opvanggebied is die bron van water en sediment wat van hoërliggende plekke deur die rivierstelsel na laagliggend dele beweeg terwyl hulle die kanaalvorme verander.

Opvanggebiede is belangrik in ekologie. Namate water oor die grond en met riviere langs vloei, tel dit voedingstowwe, sediment en besoedelende stof op. Die water vervoer dit na die uitvloeipunt van die opvanggebied, en kan die ekologiese prosesse op pad en in die ontvangende waterbron beïnvloed.

Die moderne gebruik van kunsmatige kunsmis, wat stikstof, fosfor en kalium bevat, het die monde van opvanggebiede benadeel. Die minerale kan daar versamel en die natuurlike mineraalbalans versteur. Dit kan eutrofikasie veroorsaak waar plante se groei versnel word deur die bykomende stowwe.

Omdat opvanggebiede samehangende eenhede in 'n hidrologiese sin is, het dit algemene gebruik geword om waterbronne te bestuur op grond van individuele opvanggebiede. In die Amerikaanse deelstaat Minnesota word staatseenhede wat dit beheer  "watershed districts" genoem. In Nieu-Seeland word hulle opvanggebiedrade genoem. In Brasilië bepaal die Nasionale Beleid van Waterbronne, volgens wet no. 9.433 van 1997, die opvanggebiede as streekskeidings van die Brasiliaanse waterbestuur.

Die opvanggebied is die belangrikste faktor om te bepaal wat die moontlikheid van oorstromings is.

Opvangfaktore is: topografie, vorm, grootte, grondsoort en grondgebruik. Die topografie bepaal hoe lank dit vir die reën neem om die rivier te bereik, terwyl die grootte van die opvanggebied, asook die grondsoort en ontwikkelings die hoeveelheid water bepaal wat die rivier bereik.

Oor die algemeen speel die topografie 'n groot rol in hoe vinnig die afloopwater 'n rivier sal bereik. Reën wat in steil, bergagtige dele val, sal die hoofrivier vinniger bereik as op gelyke grond wat net effens afdraande loop.

Die vorm sal bydra tot die spoed waarmee die afloopwater die rivier bereik. 'n Lang, dun opvanggebied sal langer neem om af te loop as een wat sirkelvormig is.

Die grootte van die opvanggebied sal help om die hoeveelheid water wat die rivier bereik te bepaal. Hoe groter dit is, hoe groter is die kans vir oorstromings. Dit word ook bepaal deur die lengte en breedte van die opvanggebied.

Die grondsoort sal help bepaal hoeveel water die rivier bereik. Sekere grondsoorte soos sanderige grond dreineer maklik en reën wat op sanderige grond val sal waarskynlik deur die grond geabsorbeer word. Grond wat egter klei bevat, kan amper ondeurdringbaar wees en reën wat op kleigrond val sal afvloei en kan tot oorstromingvlakke bydra. Na aanhoudende reënval kan selfs goed dreinerende grond deurweek word, wat beteken dat al die reënval daarna eerder die rivier sal bereik as om deur die grond geabsorbeer te word.

Grondgebruik kan bydra tot die hoeveelheid water wat die rivier bereik, net soos met kleigrond. Reënval op dakke, sypaadjies en paaie sal byvoorbeeld in riviere beland sonder bykans enige absorbering in die grondwater.





</doc>
<doc id="115528" url="https://af.wikipedia.org/wiki?curid=115528" title="Anna Duvenage">
Anna Duvenage

Anna (of Anne) Francoise Duvenage (gebore Snyman, Burgersdorp, Kaapkolonie, 17 April 1901 – Potchefstroom, Suid-Afrika, 14 Oktober 1990) was ’n predikantsdogter en -vrou in die Gereformeerde Kerk.

Anna Francoise Snyman is op Steynsburg gebore waar haar vader, dr. Flippie Snyman predikant van die plaaslike Gereformeerde kerk was. Haar moeder was Gertruida Adriana van Rooy, ’n dogter van die stamvader, Johannes Cornelis van Rooy (1824–1889), en stammoeder, Anne Francoise Holsters (1834–1904), van die Van Rooy-familie in Suid-Afrika. Sy is dan ook, in ’n half Franse, half Hollandse vorm na laasgenoemde genoem, wat as Anne Francoise of Anna Francina bekendgestaan het. Ook haar oupa aan vaderskant was ’n predikant, ds. W.J. Snyman van Gereformeerde kerk Venterstad.

Anna en haar gesin is in 1911 na Nederland nadat haar vader studieverlof van die kerkraad verkry het. Aldaar het hy in 1913 gepromoveer tot doktor in Godgeleerdheid met ’n proefskrif oor “De profetie van Zefanja”. Tydens die gesin se verblyf in Nederland is dr. Snyman benoem tot tweede teologiese professor aan die Teologiese Skool op Potchefstroom, maar hy het vir dié roeping bedank. In 1914 is die gesin terug op Steynsburg verwelkom. Nie lank ná sy terugkeer nie, in April 1915, het hy ernstig siek geword en op Sondag 9 Mei het sy longontsteking ’n ernstige wending geneem. Daardie middag kwart voor vyf is hy oorlede. 

Ná dr. Snyman se dood het sy weduwee, Truitjie, en kinders na Potchefstroom verhuis. Sy is op 5 Januarie 1919 op Bethulie oorlede, waarna haar skoonmoeder, Sophia Snyman hulle versorg het tot die oudste seun, (later prof.) W.J. Snyman, klaar studeer het. Anna het intussen gematrikuleer, haar as onderwyseres bekwaam en ’n paar jaar lank onderwys gegee. In 1924 het sy in die huwelik getree met ds. Abraham Duvenage. Uit hierdie huwelik is vier kinders gebore. Sy en haar man was aan die volgende gemeentes verbonde: Petrusburg (1924–1926), Koster (1926–1943), Daspoort/Eloffsdal (1943–1949), Ficksburg (1949–1952) en Witbank (1953–1964, toe hy sy emeritaat aanvaar). Ds. Duvenage is op 7 September 1967 oorlede.

Anna Duvenage het die susters in al vyf gemeentes met takt gelei. Terwyl hulle in die Oranje-Vrystaat werksaam was, het sy ’n jaar lank as ondervoorsitter en ’n jaar as voorsitter van die provinsiale komitee van die Gereformeerde Kerke se Sustersorganisasie opgetree. Tussendeur het sy ook musiekonderrig gegee.

Anne se sibbes was:

Die kinders uit haar huwelik op 3 Maart 1924 op Steynsburg:



</doc>
<doc id="115529" url="https://af.wikipedia.org/wiki?curid=115529" title="Langalibalele-rebellie">
Langalibalele-rebellie

Die Langalibalele-opstand van 1873 was 'n rebellie van die Hlubi-clan teen die koloniale bewind in Natal.

Die Hlubi-sibbe was 'n Nguni-stamgroep wat in die middel van die 19de eeu nog min of meer 'n onafhanklike bestaan gevoer het. Hulle het in die omgewing van Utrecht, tussen die Bloedrivier en die Buffelsrivier, gewoon. In 1836 het die kragtigste reënmaker in die streek, die agttienjarige Langalibalele ('n naam met die betekenis van “die son is kokend warm”), hul hoofman geword. Mpande, die Zoeloe-koning, het in 1848 met 'n sterk leër bewapen met vuurwapens teen die Hlubi opgetrek. Gevolglik vlug die Hlubi-groep uit Zoeloeland na die omgewing van die Kliprivier in Natal. Die Natalse koloniale regering wou die Hlubi gebruik as 'n buffer tussen die stropersbendes van die Boesmans en die blanke koloniste en verskuif daarom die clan van 'n 7 000 siele na die gebied by die oorsprong van die Boesmansrivier, tussen Champagne Castle, Cathkinpiek en Giant's Castle. Hierdie streek was oos van die Drakensberge en wes van die huidige Estcourtin die Thukela-distrik.

Groot getalle mans van baie stamme in Suider-Afrika is as arbeiders na die diamantvelde van Griekwaland-Wes (Kimberley) gelok. Dikwels het hulle vuurwapens as betaling vir hul arbeid ontvang. Met die Natalse koloniale regering het dit destyds finansieel nie te goed gegaan nie en het daarom allerhande belastings gehef. Boonop is die mans opgeroep om militêre diens te doen. Toe kom die regering ook nog met die eis dat alle vuurwapens geregistreer moet word. Stadig het al hierdie maatreëls die gesag van die stamkapteins ondermyn. Langalibalele verset hom teen die regering se eis van vuurwapenregistrasie, want hy beskou dit as 'n truuk om sy mense te ontwapen. Hy het hom goed herinner hoe sy sibbe 25 jaar tevore deur Mpande se leër met vuurwapens aangeval en verdryf is. Gevolglik word Langalibalele gedagvaar om in persoon voor die hof te verskyn. Hy weier, want met sy kennis van die stamtradisie en die gewoontereg vermoed hy dat hy gevang en vermoor kan word. Deur 'n hele reeks sulke misverstande versleg die verhouding met die koloniale regering. Die inkonsekwente beleid in die verskillende Britse kolonies teenoor die inheemse bevolking het verder tot die onsekerhede bygedra en verhoudinge verder bemoeilik.

Uit vrees vir 'n algemene opstand het die Natalse regering drasties teen Langalibalele en sy ondersteueners opgetree. In Oktober 1873 trek 'n 200 soldate, 300 blanke vrywilligers en 6 000 swart lojaliste, insluitende die Natalse luitenant-goewerneur sir Benjamin Pine en sir Theophilus Shepstone, met twee kanonne na die onrusgebied. Langalibalele, sy krygers en hul beeste trek daarop met die Boesmanskloofpas (teenswoordig bekend as die Langalibalele-pas) die Drakensberge in en lok so die invalsmag onder maj. Anthony Durford agter hulle aan die klowe in. Hierdie trek van Langalibalele oor die landsgrens is deur die regering as 'n daad van afskeiding en dus verraad beskou. Onbekende terrein, ongeoefende vrywilligers, onervare koloniale soldate en die digte mis het veroorsaak dat Durnford se mag hul rigting verloor, moedeloos en uitgeput raak en honger ly. Boonop het Durnford gewond geraak. Boonop sneuwel drie lede van die Natal Carbineers en twee Zoeloe-verkenners. Paniek grensende aan muitery het onder die koloniale mag losgebars. Ten spyte van hul verouderde vuurwapens en dat hulle swak skuts was, tree die Hlubi as die wenners uit die stryd. Langalibalele en sy krygers trek hulle daarna terug in Basoetoland (Lesotho). Op 5 November is Durnford en sy mag weer terug in hul basis by Nottingham Road. Die Natalse regering kondig op 11 November krygswet af. In 'n weerwraakaksie val die koloniale mag die Hlubi-nedersetting aan en vermoor 150 mans, vroue en kinders. Langalibalele is as stamhoof ontsetel, die stam is ontbind en hul land en vee gekonfiskeer. Op 11 Desember het die Basoeto-hoofman Molapo vir Langalibalele en vyf van sy seuns naby Leribe laat aankeer en hulle is in kettings aan die koloniale owerheid uitgelewer.

Die saak teen Langalibalele het op 16 Januarie 1874 begin. In die 19de eeu het Natal twee regstelsels gehad, naamlik 'n Westerse en die inheemse gewoontereg. 'n Spesiale hof waarin die stamreg sou geld, is vir hierdie saak saamgestel. Pine en Shepstone was die voorsittende beamptes en die aanklaers. Verder het die hof bestaan uit drie magistrate en ses stamkapteins. Langalibalele is slegs beperkte regsverteenwoordiging gegun, geen kruisondervraging is toegelaat nie en teen die uitspraak kon geen appél aangeteken word nie. Langalibalele is tot lewenslange verbanning na Robbeneiland veroordeel. Dit maak hom een van die eerste swart aktiviste wat op Robbeneiland gehuisves is. Van sy volgelinge is ook swaar gestraf. Deur die bemoeienis van die regering in Londen en veral van biskop Colenso is Langalibalele in Januarie 1875 in huisarres geplaas op die plaas Uitvlugt by Oude Molen, by die huidige Mowbray in Kaapstad. Hier het enkele van sy familielede by hom kom woon. Twaalf jaar later is hy begenadig en is hy terug na Pietermaritzburg. Hier is hy in 1889 in die Swartkopwoonbuurt oorlede. Die ligging van sy graf by Giant's Castle is geheim gehou. Eers in 1950 het sy familie die juiste ligging daarvan bekendgemaak en jare later het Nelson Mandela 'n krans op die graf gelê.

Die hele verhoor van Langalibalele en sy volgelinge het geweldige kritiek ontlok. In die hele Suider-Afrika is die saak bespreek. Alhoewel dit die bedoeling was om stamreg te laat geld, is die Afrika-tradisies juis nie in ag geneem nie. Swartmense het hul repsek vir die blanke se administrasie verloor en dit het tot verdere onrus en opstande gelei. Die hof is beskryf as 'n boendoehof, daar is beweer dat daar verskeie ongeoorloofde regsprosedures was en dat dit 'n bespotting van die regstelsel gemaak het. Dr. John William Colenso, die omstrede Anglikaanse biskop van Natal (en kenner van die Zoeloe-taal) het 'n afvaardiging na Engeland gelei om die onregverdige verhoor, swaar vonnis en behandeling van Langalibalele onder die politici se aandag te bring. Dit het groot opskudding in die Britse politiek veroorsaak. In die Kaapkolonie het John X. Merriman hom ook skerp uitgelaat oor die onwettige verhoor en growwe rassevooroordeel in die saak. Geen blanke sou, volgens Merriman, so streng gevonnis wees nie. Die gevolg hiervan was dat Pine op 1 April 1875 as luitenant-goewerneur van Natal ontslaan en Shepstone van sy regterlike mag gestroop is. lord Carnarvon, die Britse minister van kolonies, het nou besef dat Shepstone se beleid om swartmense nie te verwesters nie, maar hulle deur middel van hulle kapteins beklee met onbeperkte mag te regeer, nie meer wenslik was nie. Carnarvon en ander Britse politici het beweer dat die enigste haalbare oplossing van die probleem op daardie stadium was om 'n eenvormige beleid teenoor al die inheemse volkere in al die gebiede in Suider-Afrika te voer. Dit kon egter alleen verkry word as al die kolonies tot 'n konfederasie toetree.



</doc>
<doc id="115531" url="https://af.wikipedia.org/wiki?curid=115531" title="Vygies">
Vygies

Vygies is vetplante van die familie "Aizoaceae", wat, veral in die sukkulente Karoo, in baie spesies voorkom. Die ou naam vir hierdie familie is "Mesembryanthemaceae" en in Engels word hul dikwels "Mesembs" genoem.

Die meeste vygies word in die Wes- en Noord-Kaap gevind, maar daar is ook drie vygiesoorte wat in Gauteng en Noord-Wes deur Natuurbewaringsordonansie beskerm word:

Vygies is 'n groep plante wat vroeër deur Linnaeus almal onder die genus "Mesembryanthemum" geplaas is, maar vanaf ongeveer 1921 in ongeveer 125 genera ingedeel is. Sowat 2 500 spesies is reeds beskryf en daar bestaan 'n goeie moontlikheid dat nog meer beskryf kan word. 

Hierdie groep plante word dikwels as die familie "Mesembryanthemaceae" beskou, maar volgens 'n meer algemeen aanvaarde klassifikasie word die vygies saam met ander plante soos die kraalbos ("Galenia") en Hottentotsvye ("Carpobrotus") onder die familie "Aizoaceae" geklassifiseer. Vygies is een- of meerjarige vetplante en die plantvorm wissel van klein kruide wat slegs uit 2 blare bestaan tot klein struike. 

Die blare is enkelvoudig en teenoorstaande. Vygies soos die Lithops- en ander spesies bestaan uit slegs 2 groot, sukkulente blare wat deels met mekaar vergroei is en waartussen die blom verskyn. Heelwat variasie word in die wortels van vygies aangetref en die wortelstelsel is dikwels oppervlakkig sodat dit die min reën wat in die droë dele val, optimaal kan benut. 

Sommige vygies het 'n wortelstok, terwyl die wortelstelsel by ander tydens droogtetye soms doodgaan. Die blomme van vygies staan alleen en is opvallend helder gekleur. Byna alle kleure behalwe blou word aangetref. Daar is 4 of 5 meer of minder sukkulente kelkblare en ŉ groot aantal "kroonblare" - in werklikheid staminodes (onvrugbare meeldrade). 

Dikwels word daar ook oorgangsvorme tussen steriele en vrugbare meeldrade aangetref. Die blomme is tweeslagtig. Die vrugte van vygies is gewoonlik kenmerkende doosvrugte wat slegs oopgaan wanneer dit reën. Sodoende word die sade deur reëndruppels uit die vrug geforseer en is die toestande dadelik gunstig vir ontkieming. 

Na die reëns gaan die vrugte weer toe en hulle bly toe totdat hulle weer nat word. Verreweg die meeste vygies word in Suid-Afrika en Namibië aangetref, veral in die Karoo, Boesmanland, Namakwaland en die suidelike deel van die Namib-woestyn.

Een van die bekendste vygiegenera is "Lampranthus", en heelwat gewilde tuinplante behoort ook tot die genus. Hulle is meerjarig, kruipend en blom hoof- saaklik in die lente. Hierdie genus is endemies in Suid-Afrika. Spesies van die genera "Ruschia", "Drosanthemum" en "Cephalophylfum" lyk baie soos die van die genus "Lampranthus", en baie van hulle is ook gewilde tuinplante. 

Die genus "Doreanthus" bestaan uit 10 spesies eenjarige vygies wat ongeveer 10 cm hoog word en tot die Wes-Kaap en Namakwaland beperk is. Die bekendste is die Bokbaaivygie ("Doreanthus belfidiformis"), wat wêreldwyd as ŉ gewilde tuinplant aangeplant word. Ook die Hottentotsvye (genus "Carpobrotus") word as vygies beskou. 

Hulle lyk baie soos die ander vygies, behalwe dat sowel hul blare as hul blomme heelwat groter is. Altesaam 23 spesies van hierdie genus word in Suid-Afrika aangetref en 5 spesies elders in die wêreld. Die vrugte van verskeie spesies is eetbaar. Hottentotsvye is geharde plante en word dikwels as grondbedekkings aangeplant. Die genus "Mesembryanthemum" bestaan vandag slegs uit ongeveer 74 spesies. 

Hulle het almal relatief groot blare wat met watergevulde papille oortrek is. "Conophytum", "Lithops" en 'n paar ander genera is eienaardige vygies wat by baie droë omstandighede aangepas is en gewild is onder vetplantversamelaars. Hulle bestaan meestal uit slegs 2 blare wat baie soos die klippe in hul omgewing lyk. Ook die spesies van die genus "Fenestraria" is eienaardige vygies met 'n ondergrondse wortelstok en slegs enkele blare wat bo die grond te voorskyn kom. Die genus het sy naam te danke aan die sirkelvormige, deursigtige weefsel aan die bokant van die blare wat soos klein venstertjies lyk.

Vygies is baie gewild as pot- of tuinplante. Hulle kan maklik van saad gekweek word. In Engeland is daar 'n vygievereniging gestig met lede oor die hele wêreld. Die vygiefamilie is die grootste vetplantfamilie en 98 persent daarvan kom in Suid-Afrika voor.

Die familie omvat die geslagte:




</doc>
<doc id="115533" url="https://af.wikipedia.org/wiki?curid=115533" title="Vingervygie">
Vingervygie

Die Vingervygie ("Argyroderma fissum" (Haw.) L.Bolus) is 'n vetplant wat op die kwartsvlakte van die Knersvlakte endemies is. Dit behoort tot die familie "Aizoaceae"
en word op die SANBI-rooilys as "veilig" (LC) beskou.

Dit is 'n dwergplantjie wat nie hoër as 20 cm word en matte van dik blougroen vingertjies kan vorm tussen die kwarts wat dikwels die Knersvlakte bedek. Die blomme is magenta van kleur.


</doc>
<doc id="115535" url="https://af.wikipedia.org/wiki?curid=115535" title="Bababoudjie">
Bababoudjie

Bababoudjies ("Argyroderma delaetii" C.A.Maass syn. "Argyroderma roseum" Schwantes) is vetplante wat op die kwartsvlakte van die Knersvlakte endemies is. Dit behoort tot die familie "Aizoaceae"
en word op de SANBI-rooilys as "veilig" (LC) beskou.

Dit is 'n dwergplantjie wat nie groter as 3 cm word nie en een paar vlesige blare per jaar groei tussen die kwarts wat dikwels die Knersvlakte bedek. Die blomme kan verskeie kleure hê. Hulle groei veral tussen die wit kwartssteentjies wat baie van die sonlig reflekteer. Dit hou die temperatuur van die blaartjies sowat 10K laer as op die streek se rooi sandgronde.


</doc>
<doc id="115536" url="https://af.wikipedia.org/wiki?curid=115536" title="Martha du Plessis">
Martha du Plessis

Martha du Plessis (gebore Postma, Burgersdorp, Kaapkolonie, 13 April 1868 – Pretoria, Suid-Afrika, 15 Desember 1945) is die eerste Gereformeerde onderwyseres wat in dié kerkverband se rekords genoem word.

Martha se vader, ds. Dirk Postma, die eerste Gereformeerde predikant, was ten tyde van haar geboorte predikant van die Gereformeerde kerk Burgersdorp. Haar moeder, Susanna Lasea Kruger (†3 Oktober 1869), was ds. Postma se vierde vrou en sy eerste huwelik in Suid-Afrika, nadat hy vantevore drie keer in Nederland getrou het. Uit hierdie vierde huwelik van hom, op 24 November 1859, is ses kinders gebore van wie Martha die tweede jongste was. Die ander was: (ds.) Dirk Postma jr. (1861–1919), Johanna (1862–1932), (ds.) Stephanus Postma (1865–1904, vader van die skrywers Hilda Postma en Rikie Postma), Adrianus (1866–1933), dan Martha en laastens Helenius (23 September 1869 – 2 November 1870). Die kinders se moeder is presies 10 dae ná sy geboorte oorlede.

Martha het blykbaar nie halfbroers en –susters uit haar vader se eerste twee huwelike gehad nie, maar uit die derde huwelik (op 11 Februarie 1850 met Ida Sijpkens, oorlede 1857) het drie van die vier kinders nog geleef by Martha se geboorte: Zwaantje (1856–1875, eerste vrou van prof. Jan Lion Cachet), (ds.) Petrus Postma (1854–1919) en (ds.) Marthinus Postma (1855–1926). Uit Martha se vader se vyfde en laaste huwelik (op 20 Desember 1869 met Johanna Wilhelmina van Biljon) was Martha se halfbroers en susters: Brechtje (1871–1937), Helenius (1872–1874), (ds.) Willem (1874–1920), Laurika (1875–1905), Aletta (1876–1957) en Maria.

Die eerste melding van "Miss Martha Postma" word in die Gereformeerde Kerk se "Almanak" vir die jaar 1887 gemaak, waarin haar kwalifikasies aangedui word as "Elementair Kaapsche Universiteit". Indertyd het sy skoolgehou aan die Vrye Christelike Skool op Burgersdorp wat in April 1886 geopen is onder die toesig van die kerkraad. Vir die 55 leerlinge was daar vyf klaskamers. Philip Snyman was die eerste skoolhoof en mej. Postma die assistente. Sy was ook die eerste Gereformeerde meisie of vrou wat met kategetiese onderrig behulpsaam was, maar sy moes dit staak omdat Burgersdorp se kerkraad beswaar daarteen gemaak het. 

Sy het later getrou met Johannes Lodewicus du Plessis.



</doc>
<doc id="115538" url="https://af.wikipedia.org/wiki?curid=115538" title="Ruïne Freudenberg">
Ruïne Freudenberg

Die Ruïne Freudenberg is die oorblyfsels van een van die grootste kastele in die omgewing van Sargans. Die kasteel is op 'n rotsagtige heuwel, ongeveer een kilometer noordwes van die dorp Bad Ragaz geleë, in die Switserse Kanton St. Gallen.

Die vierkantige hoofgebou dateer uit die eerste helfte van die 13de eeu en sy ingang met 'n ronde boog uit rooi klip is ongeveer sewe meter bo die grond. Aan die oostekant van die hoofgebou is fondamente van 'n meer-delige woongebou sigbaar.

Die hoofkasteel word deur 'n verdedigingssloot van die voorkasteel geskei, wat weereens deur 'n bering (ringmuur) beskerm word. Die afmetings van die voorkasteel is 80 meter by 60 meter. In die suidwestelike hoek word die voorkasteel deur 'n ronder toring beskerm. Aan die suidelike muur van die voorkasteel het vroeër 'n werksgebou gestaan waarvan vandag slegs die fondamente oorgebly het. Die groot afmetings van die voorkasteel laat die vermoede ontstaan dat die stigter van die kasteel beplan het om 'n klein stadjie binne die mure te begin. Die stad is egter nooi gebou nie.

Die kasteel is deur die "vorste von Wildenberg" gebou wat groot landgoedere in die gebied Flims/Ilanz en in die Engadin, gehad het. Hulle het ook die kasteel Wartau op die Martinsberg in die Ryn-vallei gebou en het beplan om hulle gebied vanaf Ragaz noordwaarts oor Trübbach uit te brei. In 'n dokument uit 1253 word Heinrich von Wildenberg vir die eerste keer as Heer van Freudenberg genoem.

Toe Hertog Hugo III von Werdenberg-Heiligenberg in 1320 met die dogter van Heinrich trou het die kasteel in sy besit oorgegaan. In 1420 word die kasteel Freudenberg saam met die kasteel Wartau aan die hertog van Oostenryk (Habsburg) verpand. Hulle het weer die twee kastele in 1406 aan hertog Friedrich VII von Toggenburg verpand. Ná sy dood in 1436 het die pand oor kasteel Freudenberg weer teruggeval aan Oostenryk.

As gevolg van 'n geskil oor die erflating van die laaste hertog van Toggenburg, is Freudenberg op 26 Mei 1437 deur troepe van Zurich, Chur, en die Grys Bond beleër en met katapulte en kanonne bestook. Die Oostenrykse amptenaar in beheer van die kasteel, Vogt "Ulrich Spiess" het weerstand gebied totdat sy soldate gemuit het. Die belêers het toe die kasteel oorgeneem, geplunder en afgebrand. In 'n dokument uit 1446 word egter genoem dat "Michel von Freiberg" 'n Oostenrykse amptenaar was oor Freudenberg, Nidberg en Walenstadt. Dit is dus waarskynlik dat die Oostenrykers na die beleg weer tydelik mag oor die gebied kon uitoefen. In die Ou Zürichoorlog wat in 1460 geëindig het, het die Eedgenote groot gebiede om Sargans en Ragaz verower en die ruïne het so in hulle besit oorgegaan. Ná 1483 behoort die ruïne Freudenberg aan die distrik Sargans.

Met die skepping van die Kanton St Gallen in 1803 kom die ruïne in die besit van die Kanton. In 1825 word dit oorgedra aan die klooster van Pfäfers. Ná die afskaffing van die klooster in 1838 val die besit weer terug aan die staat. Sedert 1985 is die ruïne die eiendom van die munisipaliteit van Bad Ragaz.

Volgens 'n ou plaaslike oorlewering, word vertel dat die gees van 'n beeldskone jong maagd in die ruïnes spook. Die jong man wat vir haar kan verlos sal die groot skat kry wat in die ruïnes versteek is.

Die "Quellrock Open Air" opelugrockkonsert vind jaarliks in die ruïne plaas. Met 'n geskiedenis van meer as 35 jaar, is die opelugkonsert een van die oudste in Switserland.




</doc>
<doc id="115539" url="https://af.wikipedia.org/wiki?curid=115539" title="Johann Jordaan">
Johann Jordaan

Johann Jordaan (*9 September 1926, Venterstad–† 22 Oktober 1981, Wes-Rand) was ’n Afrikaanse joernalis en skrywer. Hy verwerf veral bekendheid as skrywer met sy jeugverhale, waarvan die "Dirkas"-boeke die gewildste is en sy spanningsverhale. Gedurende sy loopbaan publiseer hy ook verskeie nie-fiksie werke en twee dramas.

Johannes Hendrik Jordaan was op 9 September 1926 in Venterstad in die Kaapprovinsie gebore as die tweede kind in ’n gesin van drie. Sy vader is hier stadsklerk. Hy ontvang sy skoolopleiding tot met standerd agt op sy geboortedorp en gaan dan na Bloemfontein, waar hy aan die Hoërskool Sentraal matrikuleer.

Daar was nie geld vir universiteit nie en hy begin dan werk in ’n handelsbank in Natal, terwyl hy deeltyds ’n korrespondensiekursus in joernalistiek volg. Aan die einde van 1944 sluit hy aan by die Natalse Afrikaner. Dit is die begin van ’n lang joernalistieke loopbaan. Middel 1946 vertrek hy na Johannesburg en sluit aan by die redaksie van Die Transvaler, waar hy twee jaar werk voor hy bedank. Hy keer terug na die Karoo en vertoef vir ’n jaar hier as vryskutskrywer. Dan trek hy terug na die Rand en sluit aan by die redaksie van Die Vaderland.

In 1950 aanvaar hy ’n pos by die Werkerspers en word redakteur van Die Mynwerker, waarna hy later dieselfde jaar aangestel word as Besturende Direkteur van Monument Publikasies, ’n maatskappy wat vakbondpublikasies uitgee. Daarna werk hy as hoofsubredakteur van die Suid-Afrikaanse Persvereniging (SAPA).

In 1949 trou hy met Naomi van der Merwe en twee kinders, Henk en Antoinette, word uit die huwelik gebore. In 1959 skei hy van sy eerste vrou en trou in 1960 met Helene Lucille Lindegger. In 1975 word hy assistent-nagredakteur van Die Transvaler, ’n pos wat hy tot met sy dood beklee. Hy stig Skryfhuis Sewentig in 1970 aan sy huis in Ontdekkers waar hy voornemende skrywers en joernaliste oplei. Hy het twee eie kinders en drie stiefkinders.

Op Donderdag 22 Oktober 1981 is hy in sy huis in Ontdekkers aan die Wes-Rand oorlede, na ’n siekbed van etlike weke.

Toe hy tien jaar oud is begin hy om gediggies en kortverhale te skryf en op hoërskool probeer hy reeds om sy eerste bundel gedigte gepubliseer te kry. Dit is eers baie jare later wat van sy gedigte in tydskrifte gepubliseer word. Sy fokus verskuif hierna na prosa en 34 kortverhale word terug gestuur voordat sy eerste kortverhaal in ’n tydskrif verskyn.

Hy skryf veral jeugverhale, waarvan die "Dirkas"-boeke, "Dirkas in die knyp" en "Dirkas se meisiekind" die gewildste is. Dis die verhaal van drie maats (Dirkas, Chris Pelser en Fanus Bekker van Venterspruit) wat saam verskeie avonture beleef wat op episodiese manier vertel word. In die tweede boek sluit die Hollandse dogtertjie Krummel by hulle aan, die seuns se naam vir haar omdat hulle nie haar regte naam Carmel Brender-a-Brandis kan uitspreek nie.

"Swart hings" handel oor ’n weeskind en familiegeheime vol bitterheid en eindelik vergifnis, waarin ’n swart hings ’n groot rol speel. “"Indoena"” is die verhaal van ’n hond wat deur omstandighede moet kies tussen twee base wat albei vir hom lief is, ’n jong wit seun en ’n swart man.

"Silwervlerk" strek oor drie dae van die lewe van ’n posduif wat aan ’n marathonvlug vanaf Johannesburg na Venterstad deelneem, terwyl sy veertienjarige baas vir hom wag.

"Agt akkers asiel" vertel van ’n jong man wat met sy kreupel seuntjie ’n kluisenaarsbestaan op sy plaas voer. Na ’n ongeluk soek ’n skooldogter en haar juffrou skuiling by hulle.

Hy skryf ook etlike spanningsverhale.

"Voorbladstorie" word in die Klub 707-reeks uitgegee.

"Beminde besetene" se hoofkarakter is Hein. Hy beland saam met die Italianer Bendito Rumata in ’n tronksel, met Bendito wat hom meedeel dat hy voordat hy doodgaan sy siel na Hein sal stuur sodat Hein sy siel kan oppas. Hein verstaan nie, maar moet dan hulpeloos toekyk hoe hy kranksinnig word en begin om Bendito se wraak namens hom te neem.

Hy skryf ook "Oase", ’n omvattende skryfkunsensiklopedie waarin hy die grondbeginsels vir ’n wye verskeidenheid skryfwerk bespreek, en "EVA: Skryfhuis-Korrespondensiekollege se ensiklopedie van aanhalings".

Sy eerste drama, "Waarom huil jy Mara?", wat hy saam met Jan Hoeksema skryf, word deur die Elsa Fouché-toneelgeselskap op verskeie plekke aan die Rand opgevoer.

Die drama "Melodie van die myne", wat handel oor die lewe van mynwerkers, behaal in 1969 ’n tweede plek in ’n dramawedstryd van die Departement Kultuursake. Hierdie drama word in 1972 deur Dalro gepubliseer.

Werke wat uit sy pen verskyn sluit in:




</doc>
<doc id="115540" url="https://af.wikipedia.org/wiki?curid=115540" title="Transvaalse goudvelde">
Transvaalse goudvelde

Die Transvaalse goudvelde het ontstaan nadat goud in die 19de eeu in die Zuid-Afrikaansche Republiek ontdek is. Ná onbelangrike ontdekkings van 1840 tot 1870, is lonende goudneerslae gevind by:




</doc>
<doc id="115541" url="https://af.wikipedia.org/wiki?curid=115541" title="Laurika du Plessis">
Laurika du Plessis

Laurika du Plessis (gebore Postma, Burgersdorp, Kaapkolonie, 17 Junie 1875 – Reddersburg, Oranje-Vrystaat, 4 Maart 1905) was ’n Gereformeerde onderwyseres en eerste eggenote van die teologiese professor dr. J.A. du Plessis.

Laurika was die vierde van die ses kinders uit ds. Dirk Postma, grondlegger van die Gereformeerde Kerk, se vyfde huwelik, op 20 Desember 1869 met Johanna Wilhelmina van Biljon (27 Mei 1854 – 12 Julie 1901). Haar sibbes was: 

Vanaf 1892 was in die distrik Middelburg, Kaap, 'n distrikskosskool op die plaas Wolwekop, die eiendom van oudl. H.J.J. Duvenage. Die hoofonderwyser was mnr. D.H. du Plessis. Hier het mej. Laurika Posta skoolgehou voor haar huwelik. Die skool het goewermentsondersteuning gekry en deeglike onderrig aan 53 kinders van die plaaslike Gereformeerde gemeente gebied in Hollands, Engels, Bybelse geskiedenis, die geskiedenis van Suid-Afrika en in die belydenisskrifte. 

Vyf kinders is uit haar huwelik gebore, van wie twee bekende Potchefstroomse hoogleraars sou word: proff. Wicus en Hugo du Plessis. Die ander kinders was Louise, Koos en Willemina (Wilhelmina of Mien, 1899–1982). Sy het getrou met Françcois Jacobus du Toit. Hy was 'n seun van sen. F.J. du Toit (1871–1931). Nog 'n kind, ook Laurika (gebore op 20 Februarie), is op 18 Maart 1905 oorlede, twee weke ná haar moeder.



</doc>
<doc id="115542" url="https://af.wikipedia.org/wiki?curid=115542" title="Marietjie Joubert">
Marietjie Joubert

Marietjie Joubert is ’n Afrikaanse digter.

Maria Francina Joubert is in 1944 op Middelburg in die Transvaal gebore. Aan die Universiteit van Pretoria behaal sy in 1970 ’n M.A.-graad met ’n verhandeling oor “"Die verhouding tussen die terapeut en die pasiënt in speelterapie met ’n tienjarige seun"”. Sy bekwaam haar as ’n kliniese sielkundige en praktiseer as sulks in Pretoria. Daarna aanvaar sy ’n pos as lektor aan die Randse Afrikaanse Universiteit. Hier behaal sy in 1987 ’n D.Litt. et Phil.-graad in Sielkunde met ’n proefskrif oor “"Egpaarsisteme: ’n metodologiese verkenning"”.

Van haar gedigte verskyn in "Tydskrif vir Letterkunde". Die bundel “"Ligterhout"” poog in fyn verse om betekenis te vind in visuele momente en bevat ook reisgedigte en liefdesgedigte. Die titel verwys na ’n werktuig wat gebruik word om ander dinge mee op te lig (soos ’n hyser) en kan dus simbolies die medium wees wat gebruik word om die woord se betekenis vry te laat. Baie van die gedigte besin oor die skeppingsproses, wat nie net God nie maar ook die natuurlike skeppings soos van ’n sywurm of in die natuur insluit, waar daar beide ontbinding en groei is. Hierin word gebruik gemaak van teenstellings, soos die barre Karoo wat volmaakte komposisie word en gebrek en duisterheid wat uitgroei tot helderheid en suiwerheid. In “"Pianis"” word uitgebeeld hoe die pianis die luisteraar met sy spel kan meevoer, met die spinnekopbeeld wat die beweging van die pianis se hande, die web van verrukking en die gevangenskap van die luisteraar enduit voer. “"Spieël"” is ’n uitbeelding van die ontnugtering wat deur die jare kom en die magiese van die kinderwêreld vernietig. Haar gedigte word in verskeie versamelbundels opgeneem, insluitende “"Die Afrikaanse poësie in ’n duisend en enkele gedigte"”, “"Die mooiste Afrikaanse liefdesgedigte"”, “"Poskaarte"”, “"Voorspraak"” en “"Liggaamlose taal"”. Sy skryf ook kortverhale, waarvan enkeles in "Tydskrif vir Letterkunde" gepubliseer word. As vertaler is sy verantwoordelik vir die vertaling van “"Oskar en Knersus"” van Norman Dahl (die verhaal van ’n haas en ’n draak),




</doc>
<doc id="115543" url="https://af.wikipedia.org/wiki?curid=115543" title="Aat Kaptein">
Aat Kaptein

Aat Kaptein (?-1989) was ’n gebore Nederlander, wat in Afrikaans bekend word as joernalis, uitgewer en rubriekskrywer.

Aat Kaptein was ’n Nederlander wat in sy vaderland joernalis is voordat hy na Suid-Afrika kom en hom in Kaapstad vestig. Hier sluit hy by die redaksie van "Die Burger" aan, waar hy onder andere die rubriek “"Van alle kante"” behartig. Hierdie openhartige rubriek word gou besonder gewild by die publiek. Hy tree ook gereeld in programme oor die radio op, waarin hy sake van die dag bespreek. In die vyftigerjare stig hy die Uitgewery Culemborg, wat belangrike eersteling werke van later beroemde skrywers uitgee, insluitende Abraham H. de Vries se “"Hoog teen die heuningkrans"”, Ingrid Jonker se “"Ontvlugting"”, George Louw se “"Die trekpad"”, Adam Small se “"Verse van liefde"” en Etienne Leroux se “"Die eerste lewe van Colet"”. Ingrid Jonker werk ook ’n tyd lank vir hierdie uitgewery as sy sekretaresse. Culemborg word later oorgeneem deur HAUM. Terwyl hy steeds by "Die Burger" werksaam is, word hy ook stigter en redakteur van "Die Banier", ’n blad van die Departement van Kleurlingsake wat gratis versprei is. Daar is ongelukkigheid by Nasionale Pers oor hierdie bedrywighede van hom, wat as ’n konflik van belange beskou is. Later is hy ook betrokke by die "Cape Herald" en nog later met ’n plaaslike blad vir die Tygerberg. Hy bly onder andere vir ’n ruk in Milnerton. In die jare sewentig keer hy terug na Nederland, terwyl sy vrou en kinders in Suid-Afrika agterbly. Hy is op Sondag 9 Julie 1989 in Rotterdam in Nederland oorlede.

’n Keur uit sy koerantrubrieke en radiopraatjies word saamgebundel in “"Voor my venster verby"” en “"Die naakte waarheid"”. Hierin skryf hy essays met ’n geestige kyk op die sake van elke dag, waarin hy om die beurt ernstig, polemies en spottend, maar ook lughartig en skertsend is. “"Graf aan die bosrand"” is ’n spanningsverhaal, waarin Marthinus Bronk probeer om die raaiselagtige moord op sy vader op te los. Dit word ’n obsessie by hom en sy haat dreig om sy huwelik te verongeluk, met sy vrou wat aan die bed gekluister is en sy jong dogter wat ook daaronder ly. Die klimaks speel by die graf van die vermoorde af. Sy artikel “"Bedevaart na Oudtshoorn"” word in die April 1998 uitgawe van die tydskrif "Insig" herdruk.





</doc>
<doc id="115545" url="https://af.wikipedia.org/wiki?curid=115545" title="C.F. Kies">
C.F. Kies

Charles Frederick Kies (1885–1968) was 'n predikant en hoof van die Sendinginstituut van die NG Kerk op Wellington. Hy is die skrywer van veral godsdienstige boeke en avontuurverhale vir die jeug.

Charles Frederick Kies was op 20 Oktober 1885 op Harrismith gebore. Sy vader was ’n Duitse immigrant wat op Harrismith beland na ’n loopbaan as sakeman in sy geboortestad Stuttgart en daarna in Parys in Frankryk, vanwaar hy in 1870 vlug weens die gevaar om as ’n spioen aangesien te word tydens die uitbreek van die Frans-Duitse oorlog. Hiervandaan gaan hy na Londen en dan na Suid-Afrika. Sy moeder was die tweede dogter van majoor Warden, die stigter van Bloemfontein. Die jong Charles ontvang sy eerste skoolopleiding op Harrismith. 

Tydens die Anglo-Boereoorlog word die dorp deur die Engelse ingeneem en hy vlug oor Durban en Kaapstad na Stellenbosch. Daar matrikuleer hy in 1902 en behaal die hoogste punte in die Kaapprovinsie. Hy studeer dan verder aan die Victoria Kollege op Stellenbosch, waar hy in 1905 die B.A.-graad behaal en die beste student in sy jaar is. Hierna studeer hy verder aan die Teologiese Kweekskool. Die persentasie wat hy in die kandidaat-eksamen aan die Kweekskool behaal, word eers vyftig jaar later oortref. 

In 1909 tree hy met Hermine Krige in die huwelik. Hy skryf in by die Kings College in Londen en behaal na ses maande die B.D.-graad, waarna hy ’n reis deur Europa onderneem. Met sy terugkeer in Londen studeer hy verder in die medisyne. In 1911 is hy terug na Suid-Afrika en word in 1912 op Stellenbosch as predikant georden. Hy dien op ’n paar plekke as hulpprediker, waarna hy en sy vrou vyf jaar in Njassaland (tans Malawi) as sendelinge diens doen. In 1917 keer hulle terug na Suid-Afrika en hy is tydelik werksaam by gemeentes op Carnarvon en Cradock, waarna hy in 1919 na Harrismith beroep word. Vanaf 1920 tot 1932 is hy lid van die kommissie wat die Bybel in Afrikaans vertaal. 

Hy bly tot 1933 in Harrismith, wanneer hy ’n aanstelling as dosent aan die Sendinginstituut van die NG Kerk op Wellington kry. Hier werk hy onder andere saam met dr. G.B.A. Gerdener. In 1939 word hy as hoogleraar van die Instituut aangestel en hy beklee hierdie posisie tot met sy aftrede in 1962, wanneer die Instituut ook gesluit word. Die Sinode het naamlik reeds in 1957 besluit om die verskil tussen predikante en sendelinge op te hef en hierna het die Instituut slegs voortbestaan om alle bestaande studente die geleentheid te gee om af te studeer. 

In 1940 word hy aangestel op die Kaapse Algemene Sendingkommissie en word as lid daarvan in 1944 uitgestuur na Morgenster in Masjonaland in Rhodesië (tans Zimbabwe). In 1945 tree hy uit die kommissie en hervat as ere-professor sy lesings oor die Nuwe Testament, Grieks en Eksegese, Kerkgeskiedenis en Praktiese Teologie aan die Sendinginstituut op Wellington. Hy is in hierdie tyd ook deeltyds betrokke by Friedenheim, die Bybelkollege wat in 1904 gestig is en later saamgesmelt het met die Hugenote Kollege op Wellington. Hy lewer ’n groot bydrae met die stigting van die Teologiese Skool vir Kleurlinge. Benewens sy rol as Bybelvertaler dien hy op verskeie ander kerklike kommissies. Na sy vrou oorlede is, trou hy met mevrou Johanna Aletta Maria Smit. Hy is op 5 Augustus 1968 in Wellington oorlede.

Vakkundige artikels van hom verskyn in verskeie tydskrifte, insluitende "Kerkbode", "Gereformeerde Vaandel" en "Op die horison". In die godsdienstige novelle “"Die doolhof"” beskryf hy die geestelike ondervindings van Hendrik van Houtenbeck. Op fiksie gebied publiseer hy kortverhale in "Die Huisgenoot" en die "Landbouweekblad". Sy eerste publikasie is die Nederlandse “"Japie Muller van Kwaggasnek"”. Hy publiseer ook ’n aantal avontuurverhale wat veral op die jeug toegespits is, insluitende “"Die tempel van Ofis"” en “"Velskoenspore"”. “"Die vreemde voorval van kaptein Silas"” word onder die skuilnaam C.F.K. gepubliseer. Die onderwyser Charles Howett koop ’n plaas en ontdek in ’n geheimsinnige boskloof toevallig ’n verborge grot, wat ’n laag gas bevat. In die grot vind Howett die bewustelose liggaam van 'n 17de-eeuse seerower, wat ná ’n bietjie eerstehulp in die vars lug weer lewendig word. Die eienaardige gas was naamlik ’n ontsmettingsmiddel, wat al die kieme van bederf geweer het. Die vermaaklike pogings van kaptein Silas om hom by sy veranderde omgewing aan te pas en die avontuurlike verhale uit sy eerste lewenstydperk vorm die tema van die verhaal






</doc>
<doc id="115546" url="https://af.wikipedia.org/wiki?curid=115546" title="Martina Klopper">
Martina Klopper

Martina Klopper is ’n Afrikaanse digter.

Martina Klopper is in 1976 gebore en word groot op Reitz in die Vrystaat. Sy matrikuleer aan die Voortrekker Hoërskool op Bethlehem. In 1999 behaal sy haar B.Mus.-graad aan die Universiteit van Pretoria. Sy begin vir sowat vyf jaar werk as rekenaarprogrammeerder, hoofsaaklik databasis-ontwerp, en werk daarna as ’n besigheidsontleder in die finansiële dienste-sektor in Kaapstad. Vanaf Maart 2012 tot Desember 2015 is sy ’n senior konsultant by ConVista Consulting SA en in Januarie 2016 sluit sy as senior konsultant aan by die internasionale ouditfirma Deloitte. In 2008 behaal sy haar M.A.-graad in Skeppende Skryfwerk aan die Universiteit van Kaapstad.

Haar debuutbundel, “"Nadoodse ondersoek"”, ontstaan hoofsaaklik uit die gedigte wat sy skryf vir haar meestersgraad in kreatiewe skryfkuns. Die titel roep die kliniese wêreld van die outopsie en die sjirurgiese en patologiese ontleding van die dooie op, ook die dooie verhouding of alles wat na die einde daarvan ondersoek kan word. Die bundel word in vier afdelings verdeel. “"Misdaadtoneel"” beskryf die tonele en insigte waaruit gedigte vorm, soos verkragting met ’n afspraak (in teenstelling waarmee die vervelige afspraak nie aanleiding gee tot ’n gedig nie). Die afdeling “"Eksterne ondersoek"” lig gedrag en simbole uit wat waarneembaar is veral van mislukte verhoudings, terwyl die afdeling “"Interne ondersoek"” metafore wat met die hart en liefde verband hou, ontgin. Die slotafdeling “"Verslag"” beskryf die digkuns se invloed en wording, waar die geboorteproses van die gedig aanleiding gee tot wond of litteken by die digter en die poësie self dus ’n vorm van nadoodse ondersoek word. Van haar gedigte word opgeneem in die versamelbundel “"Die mooiste Afrikaanse liefdesgedigte"”.



</doc>
<doc id="115547" url="https://af.wikipedia.org/wiki?curid=115547" title="Randpark">
Randpark

Randpark is 'n noordelike voorstad van Johannesburg, Suid-Afrika wat aan die westekant van Randburg geleë is.

Randpark is 'n rustige, gevestige woongebied en vorm deel van 'n gebied wat se strate afgesper is vir veiligheidsredes. Dit word begrens deur verskeie ander voorstede insluitend Windsor Glen, Robin Hills, Malanshof en Fontainebleau, asook die N1-hoofweg.


</doc>
<doc id="115548" url="https://af.wikipedia.org/wiki?curid=115548" title="Junita Joubert">
Junita Joubert

Junita Joubert (*3 Junie 1944, Frankfort –) is ’n Afrikaanse skrywer. Gedurende haar loopbaan publiseer sy werke in verskeie genres, onder meer: liefdesverhale, kortverhale en verhale vir kinders. Haar werk word ook in versamelbundels opgeneem.

Junita Rautenbach is op 3 Junie 1944 op ’n plaas in die distrik Frankfort in die Vrystaat gebore. Haar eerste ses jaar bring sy op die plaas deur en dan verhuis die gesin na Cornelia in die Vrystaat, waar sy haar skoolloopbaan begin en in 1962 matrikuleer. Daarna volg ’n kort kursus aan die Kunsskool van die Pretoria Tegniese Kollege.

Sy trou kort hierna om Junita Hattingh te word en ’n seun, Werner, en ’n dogter, Ilse, word uit die huwelik gebore. In hierdie tyd woon sy in en om Pretoria. Die huwelik word in 1973 beëindig. Kort hierna vestig sy haar op Schoemansville aan die Hartbeespoortdam waar sy ’n oggendbetrekking aanvaar as ontvangsdame by ’n plaaslike geneesheer. Daarna volg ’n oggendbetrekking vir sowat twee jaar in Valindaba by die Uraanverrykingskorporasie. Hier ontmoet sy die kernfisikus dr. Deon Joubert met wie sy in 1978 trou. ’n Seun, Wilhelm, word in 1980 uit die huwelik gebore. Hierna werk sy nie weer buitenshuis nie, behalwe vir ’n tydperk van ongeveer twee jaar wanneer sy vryskutwerk doen vir ’n streeksbylaag van "Beeld" vir Brits en omgewing.

Sy is lid van die werkgroep van die Afrikaanse Skrywerskring in Pretoria.

Reeds in haar hoërskooljare skryf sy gedigte en sommiges word in hierdie tyd en nadat sy die skool verlaat in tydskrifte gepubliseer. ’n Gedig van haar word in Februarie 1981 in "Tydskrif vir Letterkunde" geplaas en ’n gedig word ook vir publikasie aanvaar deur "Dimensie", ’n internasionale letterkundige tydskrif in België. Dit is egter met prosa wat sy haar merk as skrywer maak. Sy begin met erns skryf na haar egskeiding en nadat ’n eerste kortverhaal in Augustus 1974 in "Rooi Rose" verskyn, skryf sy talle kortverhale en ’n vervolgverhaal vir "Huisgenoot", "Rooi Rose", "Sarie", "Huisvrou" en ander tydskrifte. Later wend sy haar tot ernstiger en langer werk en vanaf 1983 word hiervan gepubliseer.

Haar grootste uitsette is liefdesverhale. In "Trappe na nêrens" (1985) is Linka se tuisdorp vir haar simbool van baie vreugdes en verlangens. In die hoekhuis was sy en Ludwig so dikwels saam en het hy vir haar klavier gespeel, tot daardie vreeslike dag in die reën aangebreek het. Saam met haar vriend Heinrich gaan Linka weer teensinnig terug hierheen, maar ontdek dat herinnerings soms is soos trappe wat nêrens heen lei nie.

Mike is in "Om die liefde te eien" (1986) ’n gevestigde oujongkêrel-prokureur. Na ’n liefdesteleurstelling keer hy terug na sy tuisdorp, Dewoud, waar hy in vennootskap tree met ’n ou skoolvriend, Hannes de Waal. Die skielike olikheid van Alet Cloete, Mike en Hannes se regterhand by die firma, het tot gevolg dat Mike haar as vrou begin raaksien. Dan is daar ook nog Christien, die beeldskone skim uit sy verlede wat onverwags weer vierkantig voor hom kom staan.

Haar ernstiger werk sluit in die kortverhaalbundel "Fluistergesprekke". Hierin bundel sy verhale oor ’n eertydse wêreld wat in die vorm van gerugte of skinderstories, terugverwysend na die titel, aangebied word. Telkens is daar onthulling, waar ’n ouer geslag op een of ander manier oortree het of ’n skelm, verbode of onbeantwoorde liefde gehad het, wat baie jare later aan ’n nuwe geslag openbaar word. '

"n Middag-special" bevat kort prosastukke met ’n aantal momentopnames uit die lewe van hoofsaaklik eenvoudige mense. Die verhale gee die toonaard van die oomblik goed weer, sodat dit  ten spyte van die yl gegewe en die gebrek aan spanning nie net ontspanningsleesstof is nie.

Merwe Scholtz neem haar verhaal "Is jou oupa nog so mooi?" in die versamelbundel "Vertellers 2" op.

Van haar kortverhale word in "Tydskrif vir Letterkunde" gepubliseer en sy skryf enkele artikels wat in tydskrifte gepubliseer word, waaronder ’n foto-artikel oor die kunstenaars van Schoemansville.

Sy skryf ook vir kinders. "Frik se ongeluk", "Eendag het daar iets gebeur" en Loek leer dink is almal boekies in die selflees-reeks, waarvan sy medeskrywer is.

In "Eendag het daar iets gebeur" is Jan baie lief vir sy pa se plaas en wil graag ’n perd daar aanhou. Jan en sy sussie Katrien stry oor die perd, maar eendag toe ’n by Jan steek, kom Pronk tot sy redding.

"Iemand moet omgee" wen in 1988 die tweede prys in Daan Retief Uitgewers se boekomslagwedstryd. Die laerskoolkinders Anet en Drieka is saam met hulle gesinne met vakansie by die see. Hulle merk iets in die park op wat hulle laat besef dat hulle ’n plig het teen hulle medemens. Iemand moet omgee en optree om die wêreld ’n beter plek te maak.

"Kat en muis in Tant Polla se huis" en "Poen en Trien by die hospitaal" is ook boekies gemik op kleiner kinders.

Werke wat uit haar pen verskyn sluit in:





</doc>
<doc id="115549" url="https://af.wikipedia.org/wiki?curid=115549" title="Konstant Kamerling">
Konstant Kamerling

Konstant Kamerling is die skuilnaam van Jan van der Merwe Wapenaar (10 April 1897, Harrismith – 4 Februarie 1950, Frankfort). Hy was ’n Afrikaanse skrywer van spanningsverhale.

Jan van der Merwe Wapenaar is op 10 April 1897op die plaas Wijdgelegen in die distrik Harrismith in die Vrystaat gebore. Sy ouers is Johannes Petrus Wapenaar en Martha Georgina Post. Hy het drie broers, naamlik Cornelis Salmon (1891–1914) wat doodgeskiet is tydens die Rebellie,  Hermanus Georg (1894–1964) en Johannes Petrus.

Hy bring ’n groot deel van die Anglo-Boereoorlog in die konsentrasiekampe deur saam met sy ma en broers. Vanaf Augustus 1901 tot Februarie 1902 is hulle in die kamp te Harrismith (waar sy jongste broer op 2 Februarie 1902 oorlede is), waarna hulle oorgeplaas word na die Ladysmith konsentrasiekamp wat hulle eers in Julie 1902 verlaat, etlike maande na vredesluiting. Hulle gaan nou na stieffamilie op Winterton in Natal, terwyl sy vader nog krygsgevangene in Ceylon is.

In 1907 trek hulle terug na Harrismith, waar hy skoolgaan tot September 1914. In Oktober 1914 begin hy saam met sy oudste broer deelneem aan die Rebellie. Sy broer word doodgeskiet en hy spandeer sewe maande in die tronk. Na vrylating reis hy aan die begin van 1916 na die Paarl om die matrikulasie-eksamen aan Paarl Gimnasium af te lê. Hy studeer die volgende jaar aan die Victoria Kollege op Stellenbosch, maar staak sy studies weens huislike omstandighede in September 1917.

Op 1 Januarie 1918 tree hy, deur bemiddeling van sy oudonderwyser C.J.L. Ruijsch van Dugteren, toe tot die redaksie van "Die Burger" en is joernalis tot 1921. Dan studeer hy vir onderwyser en slaag in 1923 die Tweedeklas onderwyserseksamen in Transvaal, waarna hy onderwys gee.

Hy is aanvanklik getroud met Ruberta Julia Frier Strauss en na hulle egskeiding trou hy met Susanna Josina Jacoba Hendriena Botha.

Hy is op 4 Februarie 1950 op Frankfort in die Vrystaat oorlede.

In 1926 skryf hy sy eerste kortverhaal vir "Die Huisgenoot" en vier jaar later verwerf hy die eerste prys in ’n kortverhaalwedstryd by die Eisteddfod van Kaapstad. Daarna verskyn talle kortverhale en romans in koerante, tydskrif of boekvorm onder sy eie naam of die skrywersnaam Konstant Kamerling. Hy skryf veral speur- en spanningsverhale.

In "Die geheim van die bergkom" is ’n fabelagtige skat vir eeue reeds versteek in ’n onbereikbare bergkom. Die avonturiers vind ’n geheimsinnige kaart wat geteken is deur 'n skipbreukeling en gaan dan op soek na die skat. In die bergkom het hulle egter verskeie vreemde avonture, soos swart mense wat om ’n geraamte dans en dan onverklaarbaar in die ingewande van die aarde verdwyn.

Sy kortverhaal "Ou Moos" word in die versamelbundel "Kom saam" opgeneem onder redaksie van S.J. Malan, terwyl "Die gees van Immelman" deur P.J. Nienaber opgeneem word in die versamelbundel "Geeste en gedaantes".

Werke uit sy pen sluit in:



</doc>
<doc id="115550" url="https://af.wikipedia.org/wiki?curid=115550" title="Jaco Kirsten">
Jaco Kirsten

Jaco Kirsten is ’n Afrikaanse joernalis en skrywer.

Jaco Kirsten is op 21 Januarie 1969 in Pretoria gebore. Sy pa is onderwyser en word later rektor van ’n kollege in Kimberley, terwyl sy ma ’n verpleegsuster is. Jaco word groot in Windhoek, Volksrust, Newcastle, Durban en Kimberley. Hy matrikuleer in 1986 aan die Hoërskool Diamantveld in Kimberley. Na sy verpligte militêre opleiding, waar hy valskermsoldaat is, studeer hy vanaf 1989 tot 1993 verder aan die Potchefstroomse Universiteit vir Christelike Hoër Onderwys. Hier behaal hy die Baccalaureus-graad in Bedryfskommunikasie in 1993 en begin daarna as verslaggewer by "Die Volksblad" werk. In 1997 verwerf hy die Association of Advertising Agencies se nagraadse diploma in kopieskryf en werk dan vir ’n ruk as advertensiekopieskrywer. Van 2000 tot 2004 is hy motorredakteur by "Die Burger", waarna hy artikelredakteur by "Weg"-tydskrif word. Daarna is hy onderskeidelik assistent- en adjunkredakteur van "Top Car"-motortydskrif en word dan op 1 November 2007 aangestel as redakteur van die motorfietstydskrif "Top Bike". Hy word afgedank wanneer hierdie tydskrif se publikasie gestaak word, waarna hy as joernalis vryskutwerk doen en betrokke raak by internetprojekte. Van sy rubrieke verskyn gereeld in "Die Burger" en in "Rapport" lewer hy die “"Wit Umfaan"”-rubriek. Saam met Emmanuel Spamer bedryf hy in 2014 ook die meneer.tv webwerf, wat humoristiese artikels vir hoofsaaklik die manlike Afrikaanse mark publiseer. Hierdie webwerf word aan die einde van 2014 gestaak na klagtes oor die inhoud daarvan. Vanaf Mei 2010 tot Februarie 2013 is hy assistent-redakteur van "WegRy / Drive Out", die 4x4-tydskrif en in 2014 word hy aangestel as redakteur. In 2010 is hy lid van die Suid-Afrikaanse span vir avontuur-motorfietswedrenne wat om die internasionale GS Trophy meeding. Hy is getroud met die geoktrooieerde rekenmeester Annalize. In 2018 het hulle uit Kaapstad na die VSA emigreer en hulle bly huidig in Denver, Colorado.

Sy roman “"Om na ’n wit plafon te staar"” vertel die verhaal van ’n groot media-maatskappy met sy wins-bo-alles mentaliteit. Die gefrustreerde motorjoernalis Lourens Erasmus is die protagonis en hy lewer genadeloos kommentaar oor die toestand van die korporatiewe wêreld, met temas soos die hantering van regstellende aksie en diversiteit in die werkplek wat voorrang geniet. Die nuwe Suid-Afrika waarin Lourens hom bevind, is vinnig aan die agteruitgaan en is onregverdig en rassisties. ’n Keur uit sy rubrieke in "Die Burger" word gebundel in “"Mý kant van die saak"”. Hy nie bang om kontroversiële kwessies in sy rubrieke aan te raak nie en dit verteenwoordig ’n eerlike poging om te probeer sin maak van die chaotiese wêreld waarin ons leef. Ernstige kwessies word egter ook met ’n goeie dosis humor aangebied. As samesteller is hy verantwoordelik vir “"Rugbymal"”, waarin anekdotiese stories oor rugby soos gesien van die pawiljoene opgeneem is. Van sy kortverhale word in versamelbundels opgeneem, waaronder “"’n Man móét soms sy plek ken"” en “"Hei, en toe stop die bont Peugeot…"” in “"Op hulle stukke"” onder redaksie van Jeanette Ferreira. Sy sketse, artikels en rubrieke word ook in versamelbundels opgeneem, soos die bundels van stukke wat in "Weg"-tydskrif verskyn het, “"Waar die leeus Afrikaans praat"” en “"Sonbrand en braaiboud"”, terwyl van sy skryfstukke ook opgeneem word in Kerneels Breytenbach se “"Die lekkerste lekker"”, “"Die bike boek"” onder redaksie van Tobie Wiese en “"Stories – Die room van Weg, WegRy en WegSleep"”.

In 2010 word hy aangewys as Media24 tydskrifte se rubriekskrywer van die jaar.




</doc>
<doc id="115551" url="https://af.wikipedia.org/wiki?curid=115551" title="Theo Kleynhans">
Theo Kleynhans

Theo Kleynhans is ’n Afrikaanse skilder, beeldhouer en dramaturg.

Theo Kleynhans is op 30 November 1965 in Welkom gebore, waar hy groot word en skoolgaan aan Goudveld Hoërskool en Welkom Gimnasium. Hy studeer aan die Universiteit van Pretoria, University of Houston in Texas, Universiteit van Suid-Afrika en die Randse Afrikaanse Universiteit. Benewens sy kunsstudies is hy ook ’n opgeleide maatskaplike werker. Die Klein Karoo Nasionale Kunstefees (KKNK) wys hom vir drie jaar aan as koördineerder van die visuele kunste en later is hy kurator van die Woordfees se kunsroete op Stellenbosch. Vir sowat agt jaar is hy betrokke by die Aardklop-Kunstefees op Potchefstroom, waarna hy in 2013 aangestel word as feeskurator vir die kunste vir hierdie fees. Hy lê hierdie pos neer na die fees van 2014 om meer tyd te hê om aan sy eie kuns te wy. Verder is hy ook betrokke by die kunsregie vir internasionale televisie-advertensies. Vir ’n tyd dien hy as Wes-Kaapse voorsitter van die South African National Association for Artists. Hy is vryskut kunsresensent vir "Die Burger" en voorsitter van die Bellville Kunsvereniging. Hy is ’n beeldhouer en skilder en hou uitstallings van sy werk in San Francisco, New York en Houston in die Verenigde State van Amerika, Edinburgh in Skotland, Londen in Engeland en Johannesburg, Kaapstad, Pretoria, Grahamstad, Oudtshoorn, Bellville, Bloemfontein en Stellenbosch in Suid-Afrika. Sy solotentoonstelling by die KKNK van 2009 heet “"Onthou / Vergeet"” en hierin besin hy oor die mens se onvermoë om herinneringe volledig terug te roep. Sy werk is opgeneem in vele private en openbare versamelings in Suid-Afrika en in die buiteland. In 2014 stal hy negentig verskillende erdeware-borde uit by die Cape Town Art Fair. Vir sy kuns verower hy vele pryse, waaronder die Dreams Award, die Plascon Skilderprys en die SA Breweries Sculpture Award. Hy was ook ’n finalis vir die Absa Atelier-toekennings, die Momentum Life Awards en die APSA Ceramic Awards. Aanvanklik verkies hy om in nywerheidsgebiede te woon weens sy ongereelde werkure en sy voorliefde vir klipharde musiek terwyl hy werk. Hy bly vir ’n tyd in Bellville-Suid in ’n massiewe woonstel bo-op ’n gebou se dak, maar koop dan ’n bouvallige huis in Boston in die noordelike voorstede van Kaapstad. Hierdie huis restoureer hy en versier dit met sy kuns en talle ander kunswerke.

Sy dramas “"Drie tannies en ’n tert"” en “"Skottelgoed"” word onder andere by die Klein Karoo Nasionale Kunstefees opgevoer en “"Bloedsuiker"” word in 2005 by die Aardklop-kunstefees in Potchefstroom opgevoer. “"Drie tannies en ’n tert"” is die verhaal van vier verskillende vroue: die kleindorpse troubeplanner, die middelklas skemerkelkie gasvrou, die televisie-aktrise en die kleurlingvrou. Op vernuftige wyse word erns met humor gemeng om die verhale van hierdie uiteenlopende vroue in die samelewing te vertel. In “"Skottelgoed"” is ’n gasvrou aan die woord wat vir die soveelste keer op kort kennisgewing vir haar man en sy kliënte aandete moes maak, nadat hy slegs ’n paar versnaperings aangevra het. Wanneer almal weg is, gaan slaap haar man, maar sy moet eers die berg skottelgoed was. Die skottelgoed word ’n metafoor vir wasgoed in die openbaar uitwas, soos sy haar lewe betrag en die rol van die man en vrou in die samelewing uitpluis. Hierdie drama word ook verfilm en op DVD uitgereik. “"Bloedsuiker"” gaan oor twee ou minnaars wat vasgevang word in die stoorkamer onder die verhoog. Dit is ’n toeganklike stuk oor die posisie waarin kunstenaars hulle in die hedendaagse Suid-Afrika bevind. So word die karakters en alles wat met hulle gebeur metafore van die toestand van die kunste en die mense wat daarmee besig is. “"Seuns"” debuteer by 2013 se KKNK en handel oor vier ma’s wat hulle seuns bespreek. Ander dramas uit sy pen is “"Ek ken hulle nie"”"," “"Sit vir jou ’n gesig op"”"," “"Plotseling, papawers!"” en “"Die Lelike Man"”. Hy skryf ook gedigte, waarvan hy sommige op sy persoonlike webtuiste publiseer.





</doc>
<doc id="115552" url="https://af.wikipedia.org/wiki?curid=115552" title="H.H. Joubert">
H.H. Joubert

H.H. Joubert (*16 Januarie 1874, Murraysburg –†27 April 1944, Middelburg) was ’n Afrikaanse digter wat deel was van die Tweede Afrikaanse Taalbeweging.

Henry Hartzenberg Joubert is op 16 Januarie 1874 in die Sneeuberge in die distrik Murraysburg in die Kaapkolonie gebore. Hy gaan skool op Murraysburg, waar hy matrikuleer, en gee dan onderwys in die distrik Beaufort-Wes. Ná die Anglo-Boereoorlog lê hy sy prokureurs- en notariseksamen af en werk in Pretoria vir die regsfirma Rooth en Wessels. In 1905 verhuis hy na Middelburg, Tvl., waar hy sy eie regspraktyk open en ook as advokaat optree. Hy is aktief in die kultuurlewe van die dorp en die munisipale politiek en word vier kere (1920–1924) verkies tot burgemeester. In 1907 is hy getroud met Martha Hendrina Francina Marais en die egpaar het ’n seun, Pierre. Hy is op 27 April 1944 op Middelburg oorlede.

Van sy dertiende jaar af skryf hy toneelstukkies in Engels wat die kinders saans vir die ouers se vermaak op die plaas opvoer. Op skool dig hy in Engels (onder andere "Cronjé, the Hero") en begin eers Afrikaans skryf na die verskyning van Jan F.E. Celliers se "Die vlakte".

Sy liefde vir die gebruik van kunsmatig-gevormde en mooiklinkende maar niksseggende woorde is ’n leeshindernis en maak sy gedigte soms lomp en haas onverstaanbaar, met die gevolg dat sy digkuns as oudmodies aandoen en spoedig in die vergetelheid versink. Die bundel "Verse oor Piet Retief" word geïnspireer deur Gustav Preller se boek oor Piet Retief en ’n kennis van die geskiedkundige feite soos deur Preller uiteengesit is noodsaaklik vir begrip van die opeenvolging van gedigte. Joubert volg die volgorde in Preller se boek nougeset na en dig na aanleiding van Preller se beskrywings van die natuur en emosies. Wanneer die geskrifte naas mekaar gelê word, is dit egter Preller se werk wat sterker is in beelding en uitdrukkingsvermoë as Joubert se omdigting daarvan.

"Dageraad en sonneskijn" bevat grootliks natuurverse in oordrewe beelde en taal.

Sy gedig "Blomme" word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte" en "Die water in die voor" en "Dageraad" word opgeneem in D.F. Malherbe se "Afrikaanse letterkunde".

Die manuskrip van die ongepubliseerde digbundel "Prag" word in 1928 ingestuur om vir toekenning van die Hertzogprys in aanmerking te kom. Joubert publiseer ook enkele gedigte in publikasies soos "Jaarboek van die Afrikaanse Skrywerskring". ’n Handgeskrewe manuskrip met ongepubliseerde gedigte van hom wat uit 1917 dateer, word in die biblioteek van die Universiteit van die Witwatersrand bewaar.

Werke wat uit sypen verskyn sluit in:





</doc>
<doc id="115553" url="https://af.wikipedia.org/wiki?curid=115553" title="Dirk Kamfer">
Dirk Kamfer

Dirk Kamfer (*1 Junie 1917–†23 Augustus 1961, Somerset-Wes) was ’n Afrikaanse joernalis en skrywer.

Dirk Johannes Louis Kamfer is op 1 Junie 1917 gebore as een van drie kinders en enigste seun van Jacobus Johannes Kamfer en Martha Wilhelmina Basson. Sy susters is Elizabeth Johanna en Susanna Maria. Hy word as plaasseun op Brandvlei in die Noordweste groot, waar hy na die plaasskool gaan vir sy laerskoolopleiding. Hy matrikuleer aan die Paarlse Gimnasium en studeer daarna verder aan die Universiteit van Stellenbosch, waar hy die B.A.-graad, M.A.-graad en in 1941 die M.Ed.-graad behaal, almal met lof. Sy verhandeling vir sy M.Ed.-graad is "Opvoeding en die staat: ’n kritiese beskouing".

Die Webb-stipendium vir verdere oorsese studie word aan hom toegeken, maar weens die uitbreek van die Tweede Wêreldoorlog kan hy nie daarvan gebruik maak nie. Hy word dan onderwyser, onder meer op Oudtshoorn, waar hy ook aangewys word as kaptein van die Suidwestelike Distrikte se provinsiale rugbyspan. In 1947 sluit hy hom as omroeper by die Suid-Afrikaanse Uitsaaikorporasie aan en word later Afrikaanse programorganiseerder in Kaapstad. Hy verwerf bekendheid as sportkommentator en ook met sy uitsendings van die Rapportryerfeeste wat die Monumentfees van 1949 voorafgaan. In 1952 word hy joernalis by "Die Huisgenoot", waar hy kortverhaalredakteur is, artikels skryf en rubrieke versorg. In 1957 tot 1958 verteenwoordig hy hierdie blad in Londen. Hy maak verskeie rugbytoere as sportskrywer mee, soos die toer van die Britse Leeus na Suid-Afrika in 1955 en die Springboktoere na Australië en Nieu-Seeland in 1956 en Brittanje en Frankryk in 1960–61. As joernalis was hy sportskrywer, artikelskrywer en rubriekskrywer, en hy lewer beide ernstige en humoristiese werk.

Hy is op 23 Augustus 1961 oorlede nadat hy van die wal van die Steenbrasdam naby Somerset-Wes afspring.

Reeds op laerskool wen hy per geleentheid ’n provinsiale opstelwedstryd met sy Engelse opstel oor "All is not gold that glitters". As joernalis en radioman skryf hy veral artikels en essays, wat in publikasies soos "Die Huisgenoot", "Die Byvoegsel" en "Die Burger" verskyn en ’n keur, saamgestel deur Pieter W. Grobbelaar, in "Die elfde uur" gebundel word. Die essays in hierdie bundel word in vier afdelings verdeel, naamlik "My land, my mense", "Maak lig daar" (geestige rubrieke wat hy onder die skuilnaam “Vuurhoutjie Brand” geskryf het), "Boertwak" (oor die eienaardighede van sy mense), en "Oor rugby". Die onderwerpe is beskrywings van gebeurtenisse soos die Republiekfees in Pretoria, die natuur en veral verslae van en kommentaar op groot rugbyspelers en groot rugbywedstryde.

’n Verslag oor die Springbok rugbytoer na Australië en Nieu-Seeland in 1956 verskyn onder die titel "Die All Blacks trap ons vas". Nie net die wedstryde en die statistiek daaraan verbonde word te boek gestel nie, maar ook die wedervaringe tussen wedstryde, die mense en die natuurskoon wat die reisigers kon geniet.

Die bekende liedjie "By Coetzenburg loop ’n waterstroom" se woorde kom uit sy pen (op ’n Duitse volkswysie, verwerk deur Dirkie de Villiers) en word opgeneem in die FAK-Sangbundel.



</doc>
<doc id="115554" url="https://af.wikipedia.org/wiki?curid=115554" title="Chris Karsten">
Chris Karsten

Chris Karsten is ’n Afrikaanse joernalis en skrywer wat verskeie toekennings vir sy skryfwerk ontvang.

Chris Karsten is op 9 November 1947 op Morgenzon in Mpumalanga gebore. Hy matrikuleer aan die Hoërskool Hoogenhout op Bethal. Hierna studeer hy verder aan die Universiteit van Pretoria en behaal in 1970 ’n B.A.-graad met Afrikaans-Nederlands en Sielkunde as hoofvakke. In 1971 begin hy sy loopbaan as joernalis by "Die Volksblad" in Bloemfontein. Met die stigting van "Beeld" in 1974 word hy verplaas na Johannesburg, waar hy in die redaksie van hierdie koerant dien en vorder tot hoofsubredakteur. Hy keer terug na "Die Volksblad" as hoofsubredakteur en is ook onder meer Nasionale Koerante se verteenwoordiger in Zimbabwe, hoof van "Die Volksblad" se tuiskoerante en parlementêre verslaggewer. Later word hy nuusredakteur en lid van hierdie koerant se hoofredaksie. Op 1 Junie 1987 word hy aangestel as nuusredakteur en lid van die hoofredaksie by "Rapport" en word later bevorder tot senior adjunk-redakteur. Sy verantwoordelikhede in hierdie posisies veroorsaak dat hy wêreldwyd reis om nuusgebeure te dek. Hy en sy gesin woon in hierdie tyd in Westdene in Johannesburg. Na aftrede verhuis hy na George, waar hy steeds optree as buro-hoof vir "Rapport". Hy is getroud met Simone, wat in Kanada gebore is en as kind na Suid-Afrika gekom het. In 2010 besluit hulle om na haar geboorteland te emigreer en hulle vestig hulle in die klein vissersdorpie Lunenburg in Nova Scotia in Kanada. Hulle het drie seuns, Christoff, Eric en Udo. Christoff is op twintigjarige ouderdom in ’n motorongeluk oorlede.

Verskeie van sy kortverhale verskyn in tydskrifte voordat hy sy eerste boek publiseer, die jeugverhaal “"Floris Sapiens"”. Die titel van die boek is afgelei van die Florisbad opgrawingsgebied in die Vrystaat. Hierdie boek is wetenskapfiksie wat handel oor ’n groep pre-historiese kinders. Floris en sy vriend Saldanna wil nie tradisies blindelings aanvaar nie en gaan op ’n swerftog om nuwe dinge te ervaar. Deur hulle omswerwinge kry hulle te doen met oorlewing, liefde en oorlog, wat oortuigend teen die agtergrond van die oertyd geskets word binne ’n kontemporêre perspektief op selfstandigheid en individualiteit. In 1985 ontvang hy die Sanlamprys (Silwer) vir Jeuglektuur vir “"Floris Sapiens"”. “"Die jokkie wat met perde kon praat"” is ook gemik op die jeug en vertel die verhaal van die swart seun Letsie wat stom is en deur ’n wit gesin, die verteller Billy se ouers, aangeneem is. Hoewel Letsie stom is, kan hy uitstekend perdry en telepaties met perde kommunikeer en die gesin belê in ’n resiesperd, Pegasus, wat aan die groot wedren moet deelneem. Die skurk wat die wedrenne beheer, Mannie, sal egter enigiets doen om te voorkom dat sy perd geklop word.Hierna spits hy hom toe op verhale vir volwassenes. “"Frats"” is ’n roman oor Khoena, gebaseer op die lewe van Saartjie Baartman. As jong kind word haar stat deur nedersetters verwoes en sy word as slaaf weggevoer. Later word sy na Londen geneem waar sy vertoon word en met haar groot boude as ’n frats beskou word. In elke hoofstuk word Khoena belig uit die perspektief van ’n ander karakter, sodat die kulturele en sosiale omstandighede van die tyd deur die diversiteit van die karakters beskryf word. Gekontrasteer hiermee is die Britse vrou Dolly van Londen, wat uitgelewer is aan die luste van die Engels aristokrasie. Dolly en haar joernalisvriend Simon beywer hulle vir die vrystelling van mense wat uitgebuit word in die sogenaamde “freak shows”. Khoena en Dolly se wêrelde kruis, sodat die leser insig kry in albei. Ten spyte van Dolly se pogings is sy magteloos om te verhoed dat Khoena Parys toe geneem word waar sy onderwerp word aan anatomiste se wetenskaplike studies. In 2008 verower “"Frats"” die ATKV-prys vir goeie gewilde prosa. Hierna wend Karsten hom hoofsaaklik tot misdaadfiksie. “"Seisoen van sonde"” is ’n riller waarin ’n reeksmoordenaar mense stelselmatig uitwis, skynbaar in opdrag. Daar is ’n verband tussen hierdie gebeure en ’n regeringsprojek wat uit die apartheidsjare dateer. Hierdie boek verower in 2010 die ATKV se prys vir spanningsliteratuur en is ook op die kortlys vir die toekenning van M-Net se prys in die fliekkategorie. “"Abel se ontwaking"” se verhaal is gebaseer op dieselfde basiese gegewe as die rillerflieks “"Silence of the lambs"” en “"The Texas Chainsaw Massacre"”, wat albei die Amerikaanse reeksmoordenaar Ed Gein as primêre inspirasiebron gebruik het. Karsten plaas sy verhaal in Suid-Afrika, waar Abel Lotz ’n teruggetrokke handelaar in veral maskers uit Afrika en Suid-Amerika is. Hy word van kleins af groot tussen geestelike versteurdheid en dwepery met godsdiens en vind as volwassene weens sy onaansienlike voorkoms onvoldoende uiting vir sy seksuele drange. Die speurder Ella Neser word getaak om die moord van Mia Vermooten te ondersoek, wie se lyk in ’n park gevind word. Skaars het sy begin om leidrade te versamel, of ’n tweede lyk word in dieselfde park gevind. Beide lyke is feitlik ongeskonde, behalwe vir ’n stuk vel wat daaruit gesny is. Dit blyk dat Abel die vel wil hê om sy manuskrip “"Kosmiese reise"” in te bind. Die karakterisering, veral van Abel, en die deeglike agtergrond-inligting maak van hierdie ’n geslaagde speurroman, wat die eerste is van ’n trilogie. “"Abel se ontwaking"” verower in 2011 die ATKV-Prosaprys asook die ATKV-prys vir Spanningslektuur. Dit word in Engels vertaal en die filmregte daarvan word ook verkoop, met die Suid-Afrikaanse Johnny Breedt wat vir die verfilming verantwoordelik is. Die rolprent word in 2015 vrygestel onder die titel “"Die ontwaking"”. “"Abel se lot"” is die opvolg waarin Ella Neser se soektog na Abel Lotz voortgesit word. Verskillende storielyne word vernuftig aanmekaar gekoppel. Ella is nog besig om te herstel van haar amper noodlottige ontmoeting met Abel, toe hy haar geliefde vermoor het. Sy sit haar soektog in haar private hoedanigheid voort, al het almal haar beveel om die saak te los. Abel word nou gesoek deur die polisie en ook Interpol en hy ondergaan plastiese chirurgie in Bujumbura in Burundi om homself te vermom sodat hy kan terugkeer na Suid-Afrika. ’n Ander storielyn is dié van Milo en Kaja Borić, wat in die burgeroorlog in die eertydse Joego-Slawië in die negentigerjare van die twintigste eeu wees gelaat is. Dan word hulle deur Suid-Afrikaners aangeneem. Tussendeur word ook vertel van ’n klomp kleinskaalse misdadigers in Johannesburg wat aanknooppunte het met Abel Lotz en sy familie. “"Abel se lot"” is in 2012 op die kortlys vir die toekenning van die ATKV-prys vir spanningslektuur. “"Die afreis van Abel Lotz"” sluit die trilogie af. Abel ontmoet in Brugge sy kubervriend Ignaz Boutz, ’n boekbinder, vir wie hy wil taak om sy “"Kosmiese reise"” in mensvel te bind. In Johannesburg is Ella Neser besig om twee moorde te ondersoek wat niks met Abel te doen het nie. Daar is ook ’n Oscar-bekroonde aktrise en in die agtergrond is die oorlog teen terreur. Die skrywer slaag weereens daarin om verskillende storielyne inmekaar te vleg terwyl hy deurgaans die spanning laat toeneem, met die onafwendbare finale ontmoeting tussen Abel en Ella as klimaks. Die sonderlinge karakters met hulle komplekse sielkundige ingesteldheid word geloofwaardig geteken. “"Die afreis van Abel Lotz"” is in 2013 op die kortlys vir die toekenning van die ATKV-prys vir spanningslektuur en die Engelse vertaling daarvan, “"Face-off"”, is in 2015 op die kortlys vir die toekenning van die Herman Charles Bosman-prys.Die manuskrip van “"’n Man van min belang"” wen in 2012 die tweede prys in NB-Uitgewers se Groot Romanwedstryd. Die verhaal begin aan die einde van ’n seun (Luca Thom) se speurtog na en hereniging met sy doodgewaande pa en sentreer rondom die opsporing en identifisering van die beendere van vermoorde politieke aktiviste gedurende apartheid. Wanneer die oorskot van vier mense in die Langkloof gevind word, soek die joernalis Luther en die struggle-veteraan Mosman na antwoorde. Mosman is nou direkteur van ’n obskure intelligensie-afdeling wat gemoeid is met die uitken van die oorskot van diegene wat tydens apartheid verdwyn het. Hy het egter nog nie vrede gemaak met sy struggle-ervarings nie en is steeds op soek na vergelding teenoor sy eertydse vyand. ’n Naam in ’n sprokiesboek lei hulle na die marinebioloog Luca, seun van die polisieberader Eddie Thom en die oud-aktrise Carlita Rosati. Teen hierdie spannende en meesleurende agtergrond kom die sentrale boodskap eindelik deur: die individu is verganklik en nietig en eindelik, soos die titel reeds aandui, van mindere belang. Hierdie roman word in 2014 bekroon met die ATKV-prys vir gewilde prosa. In “"Die respektabele meneer Hartslief"” is Elie Hartslief die respektabele man van die titel.Antie Hartslief maak in haar armoedige huisie in Brixton vier van haar broerskinders groot saam met hulle neefs en niggies, die Hartslief- en Lerm-kinders. Elie was altyd die leier. Die Hartsliefs is Eli, sy broer Basie en hulle susters Lottie en Poppie. Die Lerms is Boela die blokman, Moks die gay kok en Sampie, die klein mens. As volwassene bly Eli in Sandton en werk vir ’n beleggingsmaatskappy. Hy is getroud met die baas se dogter, Wanda. Elie se broer Basie se koplose lyk word dan in ’n sloot langs die pad aangetref nadat hy betrokke raak by Stella, die gunsteling minnares van die Roemeense nagklubeienaar Bogdan Petrescu. Die familie trek laer nadat dit duidelik word dat luitenant Kosile van die polisie nie veel aandag aan hierdie moordsaak gaan gee nie. Die leidrade lei hulle na Stella en Moks die kok infiltreer Stella se restaurant om inligting te bekom. Die man wat Petrescu se vuilwerk doen is Lood die loodgieter, wat besonder oortuigend in al sy vele fasette geskilder word. Die baie bevredigende ontknoping van hierdie spannende roman bly tot die laaste bladsy uit. Hierdie boek is in 2015 op die kortlys vir die toekenning van die KykNet-Rapportprys in die rolprentafdeling. “"Die verdwyning van Billy Katz"” het die onwettige handel in ledemate as hooftema. Dit is ’n opvolg op die Abel-trilogie, met speurder Ella Neser wat nog emosionele en fisieke letsels oorhou na haar stryd met die reeksmoordenaar Abel Lotz.Sy kry egter die opdrag om die saak van vier linkervoete wat by die Emmarentiadam in Johannesburg in ’n Checkers-sak gekry is, te ondersoek. Tydens haar ondersoek kry sy te doen met oudspeurder Lou Pepler, wat twee dekades vantevore die verdwyning van die losbol Billy Katz moes probeer oplos. Pepler was onsuksesvol en bedryf nou sy eie sekuriteitsmaatskappy. Die verhaallyn van sy destydse soektog na Billy Katz en die verhaallyn van die hede word met mekaar afgewissel. Ander sentrale karakters is die godsdienstige Mona Pottas en haar dogters Vera en Heidi en stom optelkind Rakker, wie se tong as kind vir moetie uitgesny is. Hierdie disfunksionele gesin kyk graag na tuis-video’s wat hulle self vervaardig en waarin hulle self speel, met harte en ledemate wat van lyke afgesaag word. Daar is verder die grypdief Stink Attie Kieser, wat die gimsak waarin die voete was steel, en Julia, wat ook onder verdenking is.Benewens fiksie skryf hy ook ’n aantal goed nagevorste nie-fiksie boeke oor misdaad en die misdadigers wat dit gepleeg het (insluitende “"Opspraak deur moord"”, “"Riller in die raaisel"”, “"Dodelike vroue"”, “"Verlore onskuld"”,“"Boos en bisar"” en “"Suid-Afrikaanse geweldenaars sonder genade"”) en die biografie oor die filmster Charlize Theron, “"Ek leef my droom"”. In laasgenoemde boek is hy die eerste joernalis wat die polisiedossier oor Charlize se pa se dood (hy is deur sy vrou geskiet) ter hande kry om te bestudeer.





</doc>
<doc id="115556" url="https://af.wikipedia.org/wiki?curid=115556" title="Malanshof">
Malanshof

Malanshof is 'n noordelike voorstad van Johannesburg, Suid-Afrika wat aan die westekant van Randburg geleë is.


</doc>
<doc id="115557" url="https://af.wikipedia.org/wiki?curid=115557" title="Fontainebleau, Johannesburg">
Fontainebleau, Johannesburg

Fontainebleau is 'n noordelike voorstad van Johannesburg, Suid-Afrika wat sentraal in Randburg geleë is.


</doc>
<doc id="115560" url="https://af.wikipedia.org/wiki?curid=115560" title="Karin">
Karin

Karin was die skuilnaam van die Afrikaanse skryfster C.M. Marais (*27 Junie 1890- ±1980). Marais skryf ook onder die skuilnaam Niggie van Eitemal, omdat sy verkeerdelik onder die indruk was dat Eitemal eintlik P.I. Hoogenhout is.

Catharina Maria Marais was op 27 Junie 1890 gebore. Sy is nooit getroud nie en na haar bekering onder invloed van die Oxford-groep in 1937 sluit sy by die Apostoliese Geloofsending aan. Hierna doen sy ook sendingwerk in onder andere Rhodesië en Amerika.

Later woon sy in die ouetehuis van die Apostoliese Geloofsending in Lyndhurst in Pretoria.

Sy is een of ander tyd na 1980 oorlede, aangesien sy in Februarie van hierdie jaar nog gelewe het.

Haar eerste gepubliseerde werk is die drama "Die twyfelaar" (onder die naam Niggie van Eitemal) en sy skryf later ook ’n "Passiespel" oor die kruisiging van Jesus, gebaseer op die Bybel en die Middeleeuse Mirakel- en Misteriespel. Hierdie dramas is klaarblyklik verwerkings na Duitse voorbeelde, soos ook "’n Kersspel".

"Verhinder hulle nie" is ’n bundel met sielkundig-opvoedkundige sketse, met die titel wat verwys na Jesus se woorde aan die dissipels, waardeur hy hulle versoek om die kinders na hom toe te laat kom.

As vertaler versorg sy "Klein Ake en sy wêreld" deur B.F.H. Malmberg, wat in 1930 deur Van Schaik gepubliseer word. Sy word egter veral bekend vir haar twee liefdesromans "Orion" en "Die Suiderkruis". "Orion" vertel die verhaal van ’n Afrikaanse meisie, Eugenie Joubert, wat in haar studiejare in Duitsland verlief raak op ’n Duitser, Erich Ulmer. Hulle vind veral aanklank by mekaar weens hulle gedeelde liefde vir die kunste. Hy besoek haar in Suid-Afrika, waar haar konserwatiewe vader hom nie eens wil ontvang nie omdat hy gekant is teen enige verhouding met ’n uitlander. Daar kom as gevolg hiervan groot onenigheid in haar verhouding met haar ouers. Die persoonlikheidsbotsings en ook kultuurverskille lei tot verwydering tussen Eugenie en Erich en hy keer terug na Duitsland. Sy vind ontvlugting in die arms van die geskeide Skot, Oswald Henderson, wat twee klein kinders het. Na innerlike ondersoek besef Eugenie egter dat dit Erich is vir wie sy regtig lief is en sy gaan na Duitsland waar sy weer probeer om kontak te maak. Erich het intussen ’n verhouding begin met ’n Duitse meisie, Else, maar na ’n lang driehoekstryd wat veral straf is op die gevoelens van die twee vroue, kom Eugenie en Erich eindelik wel bymekaar uit. Hoewel op die oog af slegs ’n suiwer liefdesroman, slaag die skryfster om die innerlike gevoelslewe en hunkering van die vrou getrou waar te gee. Die verhaal word slegs die vaartuig waardeur die krag van liefde ontbloot word. Die taal en styl is nog dié van sy tydsgewrig, vol retoriek en breedsprakigheid, maar dit munt uit in die ontbloting en ondersoek van die emosies van veral Eugenie. P.C. Schoonees is van mening dat Karin “ons letterkunde verryk met ’n roman wat nie gou vergeet sal word nie”. "Die Suiderkruis" is die vervolg op "Orion". Die hooftema hier is die radikale verandering in Eugenie se lewensbeskouing as gevolg van haar godsdienstige ervarings, sodat hierdie as ’n Christelike roman getipeer kan word. Eugenie word prinsipale van die opleidingskollege Eikenhof en word bekeer tydens die sing van ’n ou Kruislied. Hierdie gebeurtenis volg na die dood van haar moeder en sy poog, met groot moeite, om die verhouding tussen haar en haar vader te herstel. Ook Erich groei geestelik onder haar leiding. Die roman word ontsier deur sentimentele kommentaar te lewer eerder as bloot die verhaal te vertel, asook deur ’n melodramatiese slot.

Werke uit haar pen sluit in:




</doc>
<doc id="115562" url="https://af.wikipedia.org/wiki?curid=115562" title="Shanie Joubert">
Shanie Joubert

Shanie Joubert (skrywersnaam) is ’n Afrikaanse skrywer. As Shani Grové praktiseer sy as voorligtingsielkundige en skryf talle vakkundige boeke.

Johanna Maria Magdalena Grové is in 1942 in Pretoria gebore. Sy word groot op George, waar sy in 1959 aan die Hoërskool Outeniqua matrikuleer. Daarna werk sy vir twee jaar as ’n bankklerk voordat sy verder studeer aan die Universiteit van Pretoria en ’n B.A.-graad en ’n Universiteits Onderwysdiploma behaal. Deur buitemuurse studie bekwaam sy haar verder in die sielkunde en behaal ’n M.A.-graad. In haar loopbaan werk sy vir verskeie organisasies, maar tree ook op as konsultant en bedryf ’n private praktyk. Benewens individuele en groepsberading bied sy ook werkswinkels aan in onder andere studiemetodes, lewensvaardighede en stresbestuur en lewer talle toesprake as motiveringspreker. Onderwerpe wat sy behandel sluit in angstigheid,  selfmotivering en die verskil in die breinfunksie van mans en vroue en hoe dit verhoudings beïnvloed. Sy is getroud, het twee kinders en woon in Pretoria. Na aftrede verhuis sy eers na Oos-Londen en later na Paul Roux in die Vrystaat.

“"Die hol mense"” is ’n sielkundige roman waar die impak van die jeugervarings van die hoofkarakter Ilse Marais op haar volwasse lewe uitgebeeld word.Sy probeer selfmoord pleeg nadat sy uitvind van haar man se verhouding met ’n ander vrou. Wanneer sy vir sielkundige berading gaan, raak sy betrokke in ’n verhouding met haar sielkundige. Die boek vertel die verhaal van die liefdesintriges voortspruitend uit drie ongelukkige huwelike, maar vlek ook die sielkundige ondergrond van hierdie karakters oop wat hulle tot buitehuwelikse verhoudings (en meer probleme) wend om uit die frustrasie van ongelukkige huwelike te probeer ontsnap. Die titel verwys na die oppervlakkigheid van die mensdom. “"Die roeiers"” ondersoek hoe moontlik dit is om te ontvlug van jou lewensomstandighede. Die titel verwys na roeiers se enigste opsie, naamlik om deur te druk tot die einde. Mia voel onvergenoeg met die skynheilige mensdom wat nie die werklikhede van hulle bestaan wil erken nie, en hierdie tipering geld ook vir haar man, Henk. Sy ontmoet dan vir Robert, wat ’n opwindende teenstelling is, iemand wat hom aan die lewe onttrek het en haar die kans bied om deel te word van sy lewe Op sielkundige gebied skryf sy verskeie artikels en boeke onder die naam Shani Grové. Dit sluit in “"Die dans van die brein"” (in Engels vertaal as “"The brain dance"”), “"Leef ligter: Hoe om jouself te bemagtig en te word wie jy werklik is"” (“"Think light: how to empower yourself and become who you truly are"”), “"Gryp terug jou siel"”, “"Die brein-boek vir vroue en sommige mans"”, “"Dankie, brein"” (“"Thank you brain"”) en “"Die kleur van donkerte is lig: ’n gids by post-apartheidsdepressie"”.



</doc>
<doc id="115566" url="https://af.wikipedia.org/wiki?curid=115566" title="Zenobia Kock">
Zenobia Kock

Zenobia Kock is ’n Afrikaanse skrywer.

Zenobia Anna Susanna Kotzé is op 24 Januarie 1958 op Wesselsbron gebore as die oudste van drie dogters. Sy word op die plaas Cherabe naby Wesselsbron groot waar haar ouers boer en gaan op die dorp skool, waar sy in 1975 aan Sandveld Sekondêre Skool matrikuleer. Tydens ’n Christelike Studentevereniging (CSV) kamp kom sy tot bekering. Sy spandeer in 1976 ’n jaar by die Burgerlike Beskermingskollege op George en studeer dan vanaf 1977 verder aan die Universiteit van die Oranje-Vrystaat. Hier behaal sy in 1979 ’n B.A.-graad en in 1980 ’n B.A. Honneurs-graad in Kommunikasiekunde met die doel om ’n ondersoekende joernalis te word. Daarna werk sy vanaf 1981 tot 1984 as marknavorser by Market Research Africa in Johannesburg, terwyl sy in Hillbrow en Berea in woonstelle bly. In 1985 gaan sy saam met ’n vriendin op ’n rugsaktoer deur Europa, waar sy om die beurt reis en los werkies doen. Na haar terugkeer in 1986 werk sy weer vir ’n ruk by Market Research Africa en ontmoet in hierdie tyd haar aanstaande predikantman Ben Kock, destyds hulpleraar by die NG Kerk Aasvoëlkop-gemeente. Hulle trou en haar man aanvaar in 1987 ’n beroep na die NG Sendingkerk (nou Verenigende Gereformeerde Kerk) in Colesberg, waar hulle die plaaslike bruin gemeente van Lowryville bedien. Hulle het een dogter, Coyla. Op Colesberg doen sy behalwe die gewone werk van ’n predikantsvrou ook die boeke vir ’n Educare-sentrum se crèche in die swart woonbuurt. Sy behoort aan ’n leeskring en is ouderling en Sondagskoolonderwyser in die kerk. Later word sy onderwyseres by die Hoërskool Colesberg op die dorp, terwyl sy steeds aktief deelneem aan die gemeenskap se aktiwiteite. So help sy met ’n leesprojek, die maak van goedkoop skoolklere en die stig van ’n skool vir straatkinders waar hulle vaardighede kan aanleer. Sy verhuis vir ’n ruk na Skotland, waar sy haar tweede roman voltooi. By haar terugkeer na Suid-Afrika gaan woon sy in Umtata in die Transkei. In 2002 tree sy by Woordfees op Stellenbosch op waar sy uit haar werk voorlees.

Op universiteit skaf sy vir haar ’n tweedehandse tikmasjien aan en begin skryf. Haar kortverhale verskyn dan vanaf Maart 1980 periodiek in "Huisgenoot", die eerste waarvan “"Die man in haar lewe"” was. "Huisgenoot" publiseer ook die verhale “"Swerwersliefde"” in September 1980, “"Die vrou en die jongeling"” in Januarie 1983 en die opvolg hierop in Maart 1984. Tussenin word vele van haar verhale vir publikasie afgekeur, wat haar motiveer om in 1995 die ATKV-Herfsskryfskool in Potchefstroom by te woon. Hier word sy aangemoedig om ’n boek te skryf, wat sy toe ook doen.“"Die mense wat so rou is"” beskryf die dood van ’n klein plaasseuntjie en die raaiselagtige verdwyning daarna van ’n konserwatiewe wit plaasvrou, wat ten spyte van haar politieke oortuigings nogtans die lewensomstandighede van haar swart arbeiders verbeter. Die verhaal word vertel vanuit die perspektief van ’n predikantsvrou, Maria Marais, wat betrokke raak en dan leidrade en vermoedens navolg deur die blanke woonbuurt Donkerbos, die bruin woonbuurt Lourentia en die swart woonbuurt Thuthwini. Die ontknoping van die misdaad betrek vier predikante van verskillende denominasies en rassegroepe en bied ’n vernuwende blik op die verhoudings tussen die rasse en skuld, haat en vrede. Dit belig ook die kulture en leefwyse van die verskillende rassegroepe en die onbegrip wat daar tussen hulle heers. Boweal is dit ook ’n opwindende speurverhaal, waar die predikantsvrou geen steen onaangeroer laat om die vermiste vrou op te spoor nie. In 2001 is “"Die mense wat so rou is"” op die kortlys vir die toekenning van die RAU Mardene Marais-prys vir debuutwerk.“"Die kruppel engel"” is ’n aangrypende jeugroman (wat volwassenes ook sal geniet) oor identiteit, ras, geslag en taal, waar die impak van ongevraagde swangerskappe, armoede, molesterings en die soeke na ’n plek om te behoort ondersoek word. Tina bly op ’n skaapplaas waar haar aanneem-pa ’n skaapwagter is. Sy vermoed haar werklike pa is die boer van Engelsplaas, waar daar ’n engel is. Uiteindelik gee die kreupel padloper Jakob haar die raad om haar werklike pa vir geld te vra. In 2015 verower haar radiodrama “"Die nag van die wyses"” die derde plek in die jaarlikse Sanlam en Radiosondergrense se radiodramakompetisie. Die beoordelaars beskryf dit as ’n “pragtige, poëtiese teks Dit is ’n tipe Kersverhaal met heelwat kinkels.






</doc>
<doc id="115569" url="https://af.wikipedia.org/wiki?curid=115569" title="Theuns Kotzé">
Theuns Kotzé

Theuns Kotzé (1928 - 1988) was 'n Afrikaanse skrywer wat bekendheid verwerf vir sy kontreiverhale oor Namakwaland.

Theuns Kotzé is in 1928 in ’n kapwa op die trekpad in Namakwaland gebore. As jong kind pas hy ses maande van die jaar skape op en die ander ses maande gaan hy skool. Ná matriek gaan hy werk in 'n bank in Durban, maar los dit omdat hy nie eintlik Engels kon praat nie en die geld te min was Toe word hy onderwyser en daarna 'n mislukte sakeman. Op die televisieprogram "Spies en Plessie" was hy 'n gereelde gas om die kykers op sy stories te trakteer. Hy was getroud. Op 29 Februarie 1988 is hy oorlede

Theuns skryf verhale en sketse oor Namakwaland, waarin hy daarin slaag om hierdie eiesoortige streek en mense se kern saam te vat en weer te gee in knap vertellings wat weet wat om te sê en wat om te verswyg. Sy taalgebruik en sêgoed is ook besonder beskrywend en ’n realistiese weergawe van die streektaal. Sy kortverhale maak dus ’n bydrae as streekskuns en as letterkunde. Hy lê die vertellings in die mond van oom Klaas Rosyntjie en verskeie van hierdie verhale word eers in "Huisgenoot" gepubliseer voordat dit in ’n boek versamel word. Hy publiseer dan die verhaalbundel “"Latjieboud en die horingmansooi"”, wat die titelverhaal, “"Joeka"”, “"Jasper"” en “"Van Oshoek na Koffiemeul"” bevat. “"Die vlugroep van die kelkiewyn"” bevat korter sketse oor Namakwaland. Die akteur Albert Johan Nel voer in 1987 van hierdie vertellinge onder die titel “"Slukkies uit die brakgorra"” in die André Huguenet-teater in Bloemfontein op. Die stories wat hy kies vir die vertoning is “"Die misvloernuwejaar"” wat vol is van nostalgiese herinnering; “"Oom Klaas en die ouderling"” waar die mens se skynheiligheid onder die loep kom; die natuursiening in “"Oom Klaas en die skoolmeester"” en die onderonsie met ’n polisieman in “"Oom Klaas en die Bottelkuit"”. Abraham H. de Vries neem sy kortverhaal “"Die skrywelekker"” in die versamelbundel “"Uit die kontreie vandaan"” op en “"Die vroedvrou kom betyds"” in die versamelbundel “"Steekbaard"”. Theuns vertaal Wilbur Smith se “"The diamond hunters"” in Afrikaans as “"Die diamantsoekers"”.





</doc>
<doc id="115577" url="https://af.wikipedia.org/wiki?curid=115577" title="Bokklootjie">
Bokklootjie

Bokklootjies of beesklootjies, ook (eufemisties): -kloutjies ("Argyroderma testiculare" (Aiton) N.E.Br.) is vetplante wat tussen die kwarts van die Knersvlakte endemies is. Dit behoort tot die familie "Aizoaceae" en word op die SANBI-rooilys as "seldsaam" (Rare) gelys, omrede dit net in 'n klein gebied voorkom (kleiner as 300 km²), maar nie daar bedreig is nie.

Dit is 'n dwergplantjie wat nie groter as 15 cm word nie. Die blare is dik en lyk soos 'n eier wat in twee helftes gekap is. Die blommetjies is pers met 'n geel hart.


</doc>
<doc id="115579" url="https://af.wikipedia.org/wiki?curid=115579" title="Canon EOS 1000D">
Canon EOS 1000D

Die Canon EOS 1000D is 'n 10,1-megapieksel digitale enkellensreflekskamera wat deur Canon bekendgestel is op 10 Junie 2008. Dit is bekend as die EOS Kiss F in Japan en die EOS Rebel XS in die Verenigde State van Amerika en Kanada. Die 1000D is 'n intreevlak DSLR wat beskryf word as 'n stap onder die 450D.

Die kamera deel 'n paar funksies met die 450D. Dit bied lewendige sigskiet, 'n DIGIC III beeldverwerker en SDHC mediastoor. Dit het egter net sewe fokuspunte (in teenstelling met nege) en het ook nie plekligmeting nie. Die 1000D is die tweede Canon EOS model (na die 450D) om uitsluitlik gebruik te maak van 'n SD-kaart en SDHC geheuestoor in plaas van CompactFlash.


Die 1000D het positiewe resensies ontvang van onafhanklike fotografiese webwerwe.

Geen funksie vir video-opname word deur Canon self geadverteer nie, maar daar is nou oopbronsagteware beskikbaar wat 'n gebruiker instaatstel om video direk na 'n rekenaar op te neem.


</doc>
<doc id="115580" url="https://af.wikipedia.org/wiki?curid=115580" title="Canon EOS 1100D">
Canon EOS 1100D

Die Canon EOS 1100D is 'n 12.2-megapieksel digitale enkellensreflekskamera deur Canon bekend gestel op 7 Februarie 2011. Dit is bekend as die EOS Kiss X50 in Japan en die EOS Rebel T3 in die Amerikas. Die 1100D is Canon se mees basiese intreevlak-DSLR, en stel rolprentmodus bekend aan ander intreevlak-DSLRs. Dit vervang die 1000D en is ook die enigste Canon EOS-model tans in produksie wat nie in Japan vervaardig word nie, maar in Taiwan, afgesien van die EOS Rebel T4i.


Die 1100D neem 720p video op, dit het egter nie deurlopende outofokus met die verfilming van video nie; om 'n bewegende onderwerp in fokus te hou moet die gebruiker óf die outofokus heraktiveer, soos wanneer stilfoto's geskiet word, of die fokus met die hand aanpas, terwyl die opname gemaak word.


</doc>
<doc id="115583" url="https://af.wikipedia.org/wiki?curid=115583" title="Adelaide Postma">
Adelaide Postma

Adelaide Postma (getroude van Van der Reyden, 26 April [of 2 Augustus] 1880 – 6 Junie 1954) was ’n vroeë Gereformeerde onderwyseres aan die Rand en in Pretoria.

Adelaide was die oudste dogter van die 14 (volgens ’n ander bron 10) kinders wat uit ds. Marthinus Postma (1855–1926) se eerste huwelik, met Elizabeth Wilhelmina Jossina Spiller (1853–1907) van Burgersdorp, gebore is. Net ses van dié kinders het hul vader, die eerste Gereformeerde predikant aan die Rand, oorleef. Twee van Adelaide se broers het hulle as teoloë onderskei: ds. Dirk Postma en prof. Ferdinand Postma. Haar suster Johanna was ook verbonde aan ’n publieke skool in Johannesburg en later in Vrededorp aan dieselfde skool as haar suster. 

Adelaide het voor die Tweede Vryheidsoorlog reeds skoolgehou en was verbonde aan die publieke skool op Fordsburg, Johannesburg, waar ook die kerkgebou van die Gereformeerde kerk Johannesburg destyds geleë was. Haar mede-Gereformeerde aan dié skool was mnr. J. van Tonder. In dié skool was destyds altesaam 30 Gereformeerde kinders. Later het sy na die Vrye Christelike Skool in Vrededorp gegaan en daar onderwys gegee. Terwyl haar vader in Pretoria predikant was (1904–'08), het sy aan die Wes-Eind-skool onderwys gegee.

Sy is in 1905 met N.D. van der Heyden getroud. In Pretoria het sy 'n leidende aandeel in die sustersverenigingslewe gehad en in 1925 was sy medeoprigster van die Gereformeerde Sustershulp. Van 1925 tot 1938 het sy as sekretaresse gedien. Toe die bestaan van die Potchefstroomse Universiteitskollege bedreig word, het sy gehelp om geld in te samel. Sy was een van die eerste skryfsters in die sustersrubriek van "Die Kerkblad" en was 'n voorstander van 'n algemene Gereformeerde Sustersvereniging. Veral het vir Christelike leesstof beywer. 

Hoewel sy liggaamlik nie sterk was nie, was sy voortdurend besig met breiwerk vir die kinders van die Gereformeerde Kerk se Paul Kruger-weeshuis en om siekes en bejaardes te besoek en te bemoedig. Jaarliks het sy meegehelp om Kersgeskenke namens die vereniging aan hulle te besorg.

Sy is oorlede in 1954 op 74-jarige ouderdom.



</doc>
<doc id="115584" url="https://af.wikipedia.org/wiki?curid=115584" title="Anna Venter">
Anna Venter

Anna Sophia Venter (waarskynlik Burgersdorp, Kaapkolonie, 15 Maart 1908 – Burgersdorp, Suid-Afrika, 27 Maart 1977) was dekades lank een van die bekendste onderwyseresse op haar tuisdorp.

Mej. A.S. Venter het haar opleiding as kleinkinderonderwyseres ontvang by mej. M. Stone, wat van ’n Fröbelskool in Londen gekom het. Haar liefde vir klein kinders was so aansteeklik vir mej. Venter dat sy die opvoeding van die jong kind haar roeping gemaak het. Sy is in 1938 aangestel as prinsipale van die Voorbereidende Skool Burgersdorp. Dit was destyds een van drie skole vir blanke leerlinge op die dorp, tesame met die laer- en hoërskool. In 1946, byvoorbeeld, tydens die dorp se eeufees, het die hoërskool 120 leerlinge van st. 7 tot 10 en 10 onderwysers gehad, die laerskool 340 (met 13 leerkragte) en die voorbereidende skool 189 (met ses leerkragte).

By die ouers en kinders van Burgersdorp was sy bekend as ’n streng, gedissiplineerde maar tog simpatieke en regverdige mens; daarom is sy alom gerespekteer en bemin. Haar werk was deurgaans van besonder hoogstaande gehalte en gevolglik was sy nie net op Burgersdorp bekend nie, maar ook in wyer kring.

Vroeg in haar loopbaan reeds is sy 'n betrekking aan 'n opleidingskollege aangebied, maar vanweë haar liefde vir jong kinders was sy daarvan oortuig dat sy meer vir die kinders van haar volk sou kon doen as hoof van 'n skool vir jong kinders. Haar belangstelling in die onderwys, ontwikkeling en siel van die klein kind het gedurig toegeneem. Haar belangstelling in haar roeping het nooit verflou nie. Sy was 'n getroue lidmaat van die Gereformeerde kerk Burgersdorp en het 'n diep godsdienssin gehad waardeur sy ook die kinders van haar skool beïnvloed het.



</doc>
<doc id="115586" url="https://af.wikipedia.org/wiki?curid=115586" title="Nearktiese gebied">
Nearktiese gebied

Die is een van die agt ekosones waarin die WWF die aarde se landoppervlak opdeel. Hierdie ekosone strek oor Groenland, Kanada, die Verenigde State (behalwe Hawaii en die suide van Florida) en dele van die noorde van Meksiko.

Die Nearktiese gebied het baie ooreenkomste met die Palearktiese gebied. Hulle word nou deur die Beringstraat geskei, maar dit was 'n landbrug in die laaste ystyd. Daar is nogtans verskille in die fauna. Die perde het verdwyn uit die Nearktiese gebied, maar dit het byvoorbeeld "Antilocapra americana", die Amerikaanse antilope en "Ovis canadensis" die Bighorn sheep.


</doc>
<doc id="115588" url="https://af.wikipedia.org/wiki?curid=115588" title="Count Basie">
Count Basie

William James (Count) Basie (1904–1984) was 'n Amerikaanse jazzmusikant en -pianis. Hy was die leier van een van die bekendste swing-groepe (jazzmusiek van die 1930’s en 1940’s) van sy tyd. Sy grootste treffers is "One O'Clock Jump", "April In Paris" en "Jumpin' at the Woodside".

William James Basie is op 21 Augustus 1904 in Red Bank, New Jersey in die V.S.A. gebore. Hy was 'n vroeë skoolverlater, maar sy ma het hom geleer om die klavier te speel en hy begin al in sy tienerjare met optredes. Op 16 speel begin hy toenemend jazzmusiek op partytjies, by oorde en ander geleenthede te speel. In 1924 vertrek hy na Harlem, 'n buurt in New York Stad, waar hy saam met groepe na Amerika se jazz-stede (Chicago, St. Louis en Kansas City) toer. In 1929 sluit hy by Bennie Moten se orkes in Kansas City aan, en speel saam met hulle tot Moten se dood in 1935.

In 1935 stig Basie sy eie jazz-orkes, genaamd die "Count Basie Orchestra", en in 1936 vertrek hulle na Chicago vir optredes en hul eerste opname. Hulle treffer, "One O'Clock Jump", het die groep nasionaal bekend gemaak. Teen het einde van 1936 trek hulle na New York, waar Basie die groep vir byna 50 jaar gelei het.

Basie is op 26 April 1984 in die ouderdom van 79 in Hollywood, Florida, oorlede.



</doc>
<doc id="115590" url="https://af.wikipedia.org/wiki?curid=115590" title="Claartje van Rooy">
Claartje van Rooy

Claartje van Rooy (noemname Clara, Klara of Kaat, Postmasburg, Kaapkolonie, 5 Januarie 1898 – Pretoria, Suid-Afrika, 1 Oktober 1977) was ’n Gereformeerde onderwyseres wat meestal skool gegee het aan huishoudskole.

Klara van Rooy is op Postmasburg gebore waar haar vader, ds. J.A. Rooy (1868–1962), en moeder, Brechtje (1871–1936), die predikantspaar van die plaaslike Gereformeerde kerk was. Haar moeder was die oudste van die ses kinders uit ds. Dirk Postma se vyfde huwelik, op huwelik op 20 Desember 1869, met Johanna Wilhelmina van Biljon (1854–1901). Dus was Klara se oom aan moederkant ds. Willem Postma (1874–1920), ook bekend as dr. O'kulis, en sy beeldhouer-dogter, Laurika Postma, Klara se niggie. Twee van haar tantes was prof. J.A. du Plessis getroud: Laurika Postma (1875–1905), en ná haar dood Aletta (1876–1957). Deur laasgenoemde huwelik van sy ’n niggie van onder andere prof. Wicus du Plessis en ds. W.J. Postma. Haar jongste tante aan dié kant van die familie, Maria (1881–1966), was getroud met Totius, sodat ook prof. Fanus du Toit haar neef was. Aan vaderskant was haar grootouers, J.C. van Rooy (1824–1889) en Anne Françoise Holsters (1834–1904), die stamouers van die familie Van Rooy in Suid-Afrika. Klara se tante Truitjie (jongste van die stamouers se 10 kinders) was getroud met dr. Flippie Snyman van die Gereformeerde kerk Steynsburg. Dus was prof. W.J. Snyman ook ’n neef van Klara. 

Klara was die vierde oudste van ds. en mev. Koos van Rooy se 10 kinders (gebore tussen 1894 en 1907) en die tweede oudste dogter. Dié kinders was (deurgaans in die volgorde seun en dan dogter): Jan Dirk (op ses maande oorlede), Johanna (Nan, ongetroud), (later prof.) Dirk Jan (Dirk), dan Claartje (Kaat), Willem van Biljon (Willem), Anne Francoise (Anne), (later ds.) Jacobus (Jacs), die tweeling Aletta Jacoba (Lettie, ongetroud) en Martinus Paul (Boet), en Laurika (Riek).

Klara se ouers is op 14 September 1892 op Burgersdorp getroud waar haar vader student was aan die Teologiese Skool. Haar oudste broer en suster is dan ook daar gebore. In 1895 is prop. Van Rooy na die Gereformeerde kerk Postmasburg beroep. In dié tyd is Klara se broer Dirk op Griekwastad gebore en sy op Postmasburg. In Mei 1898 het die gesin van vyf (Klara was toe sowat vyf maande oud) na Nylstroom verhuis waar ds. Van Rooy predikant was van die kombinasie Waterberg–Pietersburg. Tydens die Tweede Vryheidsoorlog (1899–1902) was hy op kommando onder genl. C.F. Beyers en later op parool in Pretoria. Klara se moeder moes eindelik ses klein kindertjies alleen versorg, want Willem (Nylstroom, Februarie 1899), Anne (Nylstroom, Maart 1900) en Jacs (Steynsburg, Oktober 1901) het ook nog intussen bygekom. Die pastorie is in dié tyd in ’n kamphospitaal omskep en dis moontlik dat die jong pastoriemoeder toe by haar toe welgestelde weduwee-moeder op Steynsburg gaan woon het. 

Op Nylstroom het Klara haar heel eerste onderwys van haar tantes Marie en Lettie Postma aan ’n CNO-skooltjie in die konsistorie van die destydse Gereformeerde kerkgebou ontvang. In Julie 1905 het die gesin Van Rooy na Bethulie in die Oranje-Vrystaat verhuis nadat ds. Van Rooy ’n beroep na die plaaslike Gereformeerde gemeente aangeneem het. Dit was sy laaste werkkring waar hy en sy gesin diep spore sou trap nie net in kerklike kringe nie, maar ook in wyer verband. Hier sou hy 25 jaar werksaam wees tot met aanname van sy emeritaat. 

Aan die plaaslike hoërskool het Klara haar skoolopleiding voltooi terwyl haar ouers die gebreke in die destydse leerplan met betrekking tot vaderlandse en kerkgeskiedenis tuis aangevul het. Hierna het sy haar as onderwyseres aan die Bloemfonteinse Onderwyskollege bekwaam.

Nadat sy 'n kort tydjie naby Glen buite die Vrystaatse hoofstad skoolgehou het, is sy na die Voorbereidende Tegniese Skool (nou die Hoërskool en Laerskool Sentraal). Hierdie skool het ontstaan uit die vroeëre CNO-skool en was grootliks die skepping van haar oom ds. Willem Postma, eerste leraar van die Gereformeerde kerk Bloemfontein. Intussen het sy professionele tegniese opleiding geniet, en moes weens swak gesondheid 'n tyd lank op Bethulie by haar ouers gaan inwoon terwyl sy daar skoolgehou het. 

'n Betrekking as prinsipale van die huishoudskool op Adelaide is haar in 1922 en een op Bethlehem in 1923 aangebied. Eers in 1925 aanvaar sy 'n pos as gewone onderwyseres en instruktrise op Bethlehem. Terwyl sy gedurende 1927 met verlof was het sy talle inrigtings besoek wat ten doel gehad het om die belange van die arm en agterlike meisies te behartig. Hoewel 'n beurs aan haar toegesê is om 'n kursus in maatskaplike werk in Amerika te gaan volg, het sy dit van die hand gewys aangesien die opleiding nie op Christelike grondslag sou wees nie. 

Sy het 'n verdere kursus in huishoudkunde aan die Johannesburgse Tegniese Kollege en ook klasse aan die Universiteit van Pretoria geloop. As hoof van die huishoudkundige afdeling van die hoërskool op Tweespruit het sy haar doelgerigte taak in 1931 voortgesit. Op George het sy as hoof van die Huishoudskool baanbrekerswerk gedoen. In 1935 is sy op 37-jarige leeftyd sy verplaas na Riebeek-Wes, waar sy 10 jaar lank aan die hoof was. 'n Besonderse hoogtepunt in haar lewe was die oprigting en ingebruikneming van die nuwe skoolgeboue op die terrein waar sowel genl. J.C. Smuts as dr. D.F. Malan op skool was. Die destydse koshuisnaam, Die Ark, is in ere herstel. Met volksfeeste was Klara deurgaans op die voorpunt om die leerlinge tot volkstrots en nasiediens te inspireer. In 1945 is sy aangestel as hoof van die Hoër Huishoudskool Hartbeespoort. Met eer en hoë waardering vir haar werk deur hooggeplaaste amptenare van Unie-onderwys het sy die tuig neergelê in 1953.

Klara het haar twee ongetroude susters, Nan en Lettie, onder haar sorg geneem en toe sy op die ouderdom van 55 aftree, het sy hulle met haar saamgeneem na haar laaste woonplek in Pretoria. Daar kon sy deel in die vreugde en leed van haar uitgebreide familie.

Aan die kerklike lewe kon sy weens afstande en afgesonderdheid nie altyd deelneem nie. Op Bethlehem is die plaaslike Gereformeerde kerk wel reeds in 1920 afgestig, maar die gemeente Oudtshoorn-George is byvoorbeeld eers in 1960 gestig. Die Gereformeerde kerk Tweespruit is reeds in 1896 gestig, maar in die Swartland was geen Gereformeerde kerk nie; die naaste was die Gereformeerde kerk Kaapstad. 

Tog het sy as Calvinis haar beginsels uitgelewe en het 'n groot invloed uitgeoefen op die duisende dogters vanuit alle dele van die land em selfs van Kenia, Tanganjika, Suidwes-Afrika en Rhodesië. Sy het altyd gevoel dat die dogters se voorbereiding op die maatskaplike en volkslewe die personeel se plig is omdat die dogters gedurende hul vormingsjare so ver van hul ouerhuis moes gaan. So het sy ’n merkwaardige en onskatbare bydrae tot die volkslewe gelewer. 

J.A. van Rooy skryf in "Die familie Van Rooy in Suid-Afrika": " Klara was 'n besondere mens vir wie dit veel groter vreugde was om te gee as om te ontvang. Sy was energiek in haar optrede en besonder gesellig. Hulle woning was 'n saamtrekpunt vir familielede ver en naby. In die onderwys het sy verstaan om streng te wees maar met soveel liefde dat haar gesag ten alle tye aanvaar is. Vir die kinders van haar broers en susters was sy 'n minsame tante wat vir hulle veel beteken het. Ten alle tye het sy haar Christenskap ten volle laat geld."



</doc>
<doc id="115595" url="https://af.wikipedia.org/wiki?curid=115595" title="René Caprara">
René Caprara

René Silvio Caprara (Mauritius, 12 Februarie 1888 – Henley on Klip, 11 Desember 1977) was die eerste direkteur-generaal van die Suid-Afrikaanse Uitsaaikorporasie (SAUK).

Caprara was die seun van ’n Italiaanse pa en ’n Engelse ma. Hy het as kind privaat skoolonderrig in Engeland ontvang, waar hy ’n beurs gekry het om aan die Royal Colege of Music in Londen verder te studeer. Nadat hy sy opleiding voltooi het, het hy in 1914 na Suid-Afrika geëmigreer waar hy as eerste klarinetspeler by die nuwe Kaapstadse simfonie-orkes onder dirigent Theo Wendt aangesluit het.

Caprara het tydens die Eerste Wêreldoorlog aan die Oos-Afrikaveldtog deelgeneem en die rang van majoor verwerf. Hy is na die oorlog terug Suid-Afrika toe. Hier het hy ’n lewendige belangstelling in die radiowese, wat toe nog in sy kinderskoene was, ontwikkel. Hy was in 1922 in beheer van die eerste regstreekse orkesuitsending vanuit ’n ateljee in Kaapstad.

In 1927 het die Johannesburgse eiendoms-en-rolprentmagnaat Isidore William Schlesinger, met die toestemming van die regering, die sukkelende klein radiostasietjies in Johannesburg, Kaapstad en Durban geamalgameer en die African Broadcasting Company (ABC) gestig. Caprara is as bestuurder van die Kaapstadse ateljee van die ABC aangestel. In die vroeë dertigerjare het Schlesinger vir Caprara versoek om die bestuur van die ateljee in Breestraat in Johannesburg oor te neem. Die diens was nie winsgewend nie en Caprara het by Schlesinger aangedring dat hy die uitsaaistasie aan die staat oordra.

Die staaltjie word vertel dat manlike werknemers van Schlesinger se African Broadcasting Company tussen £1 en £6 per maand ontvang het, terwyl vroulike werknemers met ’n dosie sjokolade vergoed is.

Met die totstandkoming van die Suid-Afrikaanse Uitsaaikorporasie in 1936 is Caprara as ’n direkteur aangestel. In 1945 het hy die SAUK se eerste direkteur-generaal geword, ’n pos wat hy tot met sy aftrede op 31 Augustus 1948 beklee het.

Caprara het tydens se dienstermyn by die SAUK verskeie oorsese reise onderneem om ontwikkelings in die uitsaaiwese te ondersoek. Hy het voorgestel dat televisie in Suid-Afrika ingestel moes word, maar die voorstel is in 1940 verwerp. Suid-Afrika sou nog meer as drie dekades moes wag vir die koms van die eerste televisieuitsendings.

Caprara het ’n sjarmante en dinamiese persoonlikheid gehad. Benewens sy musikaliteit, het hy ook die vermoë gehad om goed te organiseer en administreer. Hy het ook ’n bydrae tot die tegniese kant van oorklanking gelewer. Sy sogenaamde “Caprarafoon” was ’n instrument wat die klank van een grammofoonplaat sonder onderbreking na ’n ander grammofoonplaat kon oordra.

Na sy aftrede het hy met sy woonwa die wêreld deurkruis, by geleentheid vanaf Kaapstad tot in Kaïro en van daar na Europa.

René Capraro was getroud met Florence Ethel Pendry, wat op 9 Julie 1949 oorlede is. Hulle het twee kinders gehad.



</doc>
<doc id="115600" url="https://af.wikipedia.org/wiki?curid=115600" title="Afgeleë kamera">
Afgeleë kamera

'n Afgeleë kamera is 'n kamera wat deur 'n fotograaf of tegnikus in gebiede geplaas word waar die fotograaf oor die algemeen nie self kan wees nie. Dit sluit gebiede in met beperkte toegang, nou ruimtes of waar 'n mens nie toegelaat word nie. Dit kan ook 'n ander hoek wees, sodat die fotograaf gelyktydig foto's van die dieselfde oomblik uit verskillende plekke kan neem. 

Afgeleë kameras word die meeste gebruik vir sportfotografie. digitale, 35 mm-film, en mediumformaatkameras is die mees algemene vorm van kameras wat gebruik word.

'n Algemene lys van items wat benodig word om 'n afgeleë kamera op te stel en te gebruik is:

Afgeleë kameras word deur fotograwe gebruik om meer foto's en uit verskillende hoeke te neem. Afstandbeheer is baie gewild in sport- en wildlewefotografie. 

Kameras word dikwels teen hoeke geplaas waar 'n fotograaf nie fisies sou kon wees gedurende 'n skiet nie. Voorbeelde in sportgebruik sluit in agter die bord op 'n basketbalspel of oorhoofs in die balke van 'n arena tydens 'n groot rugbywedstryd.

Afgeleë kameras wat in hangposisies geplaas is, word gewoonlik gemonteer met klampe en arms soos die "Bogen Super Clamp" of "veranderlike wrywingarm", dikwels na verwys as "Magic Arms". Die kamera en die lens is verbind aan die veranderlike wrywingarm wat verbonde is aan die Superklem, wat op sy beurt weer geheg is aan 'n vaste item soos 'n basketbalpaal, handreling, of dakspar. Grondplate of driepote word tipies gebruik vir afgeleë kameras wat op die grond geplaas is.

Afgeleë kameras kan afgevuur word met handsnellers, klanksnellers, radiosenders (hoofsaaklik "Bluetooth"), of die self-tydhouer wat in die kamera ingebou is. 

Vir afstandbeheer in die nabyheid van die fotograaf, kan hand- of klanksnellers gebruik word.

'n Handsneller bestaan uit 'n knoppie of skakelaar wat met 'n draad gekoppel is aan die kamerasluiter.

Vir afstandbeheer van kameras wat weg van die fotograaf af geplaas is, word radiosnellerstelsels soos "Bluetooth"-sluiterknoppies gebruik. 'n Radiosneller bestaan uit 'n knoppie of skakelaar aan 'n radiosender wat weer gekoppel is aan die kamera met 'n draad wat die kamerasluiter aktiveer.

Vir vuurpyllansering, insluitend die ruimtependeltuig, word afgeleë kameras geaktiveer deur die klank van die lansering.

Die hoofprioriteit met afstandbeheerde apparaat is die veiligheid van ander mense tydens die skietproses. Staalveiligheidskabels moet gebruik word om elke deel van die afgeleë kamera van 'n veilige hegting te voorsien. Die veiligheidskabels word van gevlegte staalkoord gemaak met staalknippe aan elke kant. Sekuriteitsbokse behoort gebruik te word ter beskerming van die afgeleë kamera teen skade en vandalisme. Sekuriteitsbokse word van swaar staal gemaak en is poeierverfbedek vir duursaamheid. Hierdie bokse word gewoonlik ook van slotte voorsien om dit teen diefstal te beskerm.

Nog 'n soort afgeleë kamera is die wildkamera of staproetekamera. Dit is 'n toestel wat beelde opneem, óf as 'n foto of as video. Dit is 'n robuuste en weerbestande kamera wat ontwerp is vir uitgebreide en onbemande gebruik in die buitelug. Die beelde wat dit produseer word gebruik vir wildbespeuring deur jagters en navorsers.

Die meeste kameras kom met 'n strop waarmee dit in 'n boom gehang kan word, asook 'n slot om diefstal te voorkom. Dit sal outomaties 'n foto neem elke keer wanneer die sensor beweging bespeur. Elke beeld word gestempel met data wat die datum en tyd aanteken, sowel as 'n aantal ander datapunte. Die wildkamera sal gewoonlik dag en nag funksioneer, deur wild tot op 30 meter op te spoor. 

Die eerste jagroetemonitors het hitte- en bewegingsensors as sneller gebruik, om die aantal en die tyd van die diere wat verbykom, te registreer. Die sensors is ook bekend as passiewe infrarooisensors of PIR-sensors. Gewoonlik was die jagters nooit in die omgewing nie, sodat hulle nie geweet het watter soort of grootte diere deur die PIR-sensor getel is nie. Later is 'n kamera bygevoeg en wildkamerategnologie het sedertdien dramaties ontwikkel. Oorspronklik was wildlewe-fotografie slegs beskikbaar deur die gebruik van film, maar nou is daar 'n keuse van film- of digitale kameras. Die vermoë van die wildkameras om jagters in te lig oor waar die wild hulle bevind, is nuttig vir voorseisoen-verkenning. Die inligting wanneer dit gebruik word in samewerking met die roetekamerasagteware vertel jagters waar die beste plek is om hulle in te wag. Vir digitale kameras word al die beelde aangeteken (gestoor) op 'n geheuekaart, soos 'n algemeen-beskikbare SD-kaart. Dit kan ook jagters se werk vergemaklik met die oordrag van beelde na 'n rekenaar by die huis; of hulle kan bekyk word, gekopieer of geskrap word deur 'n kyker in die veld. Duurder eenhede het die vermoë om beelde draadloos op 'n rekenaar of 'n webwerf af te laai sonder enige gebruikerinmenging.


Afhangende van hoe die kamera opgestel is, kan 'n nuwe foto gewoonlik elke sekonde geneem word, vir so lank as wat beweging/hitte opgespoor word. Sommige wildkameras bied die gebruiker 'n keuse van instellings vir gereelde kameraflits of stealth - soos 'n LED-flits. LED-flitse stel die jagter in staat om 'n beeld strategies op te neem in die nag sonder 'n sigbare flits. Dit verhoed dat die flits die jagter se posisie verraai in gewilde jaggebiede. Sommige modelle het 'n handskakelaar om 'n infrarooifilter vir dag- of naggebruik in te stel.





Wildkameras word ook gebruik deur grootvoet-navorsingsgroepe en entoesiaste wat 'n poging aanwend om die legendariese wesens op foto vas te vang.

Roete/wildkameras kan ook nuttig wees vir diereverlies/-redding in die dokumentasie van die teenwoordigheid en spesiesoort van diere, soos die antwoord op 'n vraag of 'n bang, wegholhond sal terugkeer na sy huis in die nag; of die verifikasie of 'n sekere spesie wel die kos eet wat agtergelaat is vir 'n verdwaalde/wilde kat.


</doc>
<doc id="115609" url="https://af.wikipedia.org/wiki?curid=115609" title="Mieke Telkamp">
Mieke Telkamp

Mieke Telkamp, gebore "Maria Berendina Johanna (Mieke) Telgenkamp" (* 14 Junie 1934 in Oldenzaal; † 20 Oktober 2016 in Zeist), was 'n Nederlandse sangeres. Sy is veral bekend vir die liedjie "Waarheen, waarvoor" ('n vertaling van "Amazing Grace") waarmee sy haar terugkeer in 1971 maak.

Telkamp word in 1953 bekend met "Here in my heart", 'n lied wat in 1952 deur Al Martino gesing is. Daarna het sy talle suksesvolle snitte opgeneem, soos "Nooit op Zondag" en "Eb en Vloed". Sy was ook in Wes-Duitsland suksesvol, veral met "Prego, prego gondeliere", wat bykans 'n miljoen eksemplare verkoop het. Sy het die verhoognaam "Mieke Telkamp" gebruik, omdat haar van, Telgenkamp, nie vir 'n loopbaan in Duitsland geskik was nie.

Sy wen die eerste prys, die sogenaamde "Gouden Gondel", in 1957 tydens die Fees van Venesië. In 1962 neem sy aan die Liedjiefees van Knokke deel en in 1964 speel sy in die revue "Snip en Snap".

Op advies van haar dokter onttrek sy haar in 1967 van die vermaaklikheidswêreld. In die 1970's besluit sy om nuwe lewe in haar loopbaan in te blaas. Sy tree egter nie meer op nie, maar beperk haar tot die opneem van plate, asook radio- en TV-optredes.

Ná haar terugkeer tot die musiekbedryf behaal sy groot sukses. Sy ontvang in 1971 haar eerste goue plaat vir "Waarheen, waarvoor", wat meer as 'n miljoen eksemplare in Nederland verkoop het. Sy bring later 'n album met haar Duitse treffers uit, getiteld "Tulpen aus Amsterdam", wat byna 'n miljoen plate oor die toonbank verkoop het. Telkamp was die eerste Nederlandse sanger wat ná die Tweede Wêreldoorlog weer in Duits gesing het, 'n gebaar wat hoog in Duitssprekende lande op prys gestel is. Sedert 1955 het sy talle plate in Wes-Duitsland uitgebring, waarvan "Du bist mein erster Gedanke" die eerste was. Haar eerste Duitse liedjie, "Morgen komm' ich wieder", is reeds so vroeg as 1953 in Nederland vrygestel en was 'n groot sukses.

In 1978 word Telkamp die eerste persoon uit die vermaaklikheidswêreld om die "Ridder in die Orde van Oranje-Nassau" te ontvang. In 1990 tree sy vir die laaste keer amptelik op.

In Augustus 2008 verskyn 'n DVD met die titel "Alles voor jou" met 40 van haar liedjies uit die periode 1959 tot 1989. Op 13 Desember 2008 ontvang sy 'n diamant-toekenning op "Omroep MAX" vir die verkoop van 1 miljoen eksemplare van "Waarheen, waarvoor". Op 10 Maart 2011 neem sy finaal op "Omroep MAX" van die publiek afskeid en leef daarna in afsondering in Zeist, waar sy in die ouderdom van 82 oorlede is.



</doc>
<doc id="115610" url="https://af.wikipedia.org/wiki?curid=115610" title="Anna Aucamp">
Anna Aucamp

Anna Francina Aucamp (née D'Assonville, distrik Heilbron, Oranje-Vrystaat, 29 Desember 1904 – Potchefstroom, 3 Junie 1985) was ’n onderwyseres, predikantsvrou, vroueleier in die Gereformeerde Kerk en jare lange voorsitter van die Uniale komitee van die Gereformeerde Sustersbond.

Anna Francina D'Assonville is twee en ’n half jaar ná die einde van die Tweede Vryheidsoorlog in die distrik Heilbron in die destydse Oranjerivierkolonie gebore. 'n Broer van haar, prof. Victor d'Assonville, het Gereformeerde predikant, professor in die teologie en skrywer geword. Haar moeder was 'n nooi Grové, 'n dogter van Roelof en Anna Francina Grové wat weens gewetensbesware by die Gereformeerde Kerke onder die Kruis aangesluit het. Die Gereformeerde kerk Heilbron is eers in 1964 van die Gereformeerde kerk Frankfort afgestig, maar lidmate uit die omgewing was onder dié wat op 23 Februarie 1911 op die plaas Weltevrede saamgekom en 'n gemeente gestig het. So het die laaste Gereformeerde Kerk onder die Kruis tot stand gekom, wat in 1913 by die Gereformeerde kerkverband ingelyf is. 'n Eksemplaar van die Blad waarin Anna se ouers se getuienis verskyn, is ingemessel in die hoeksteen van die Gereformeerde kerk Frankfort. Die nuwe gemeente het in dieselfde jaar ’n eie kerkgebou teen ’n koste van £2 770 laat oprig. Die argitek, William Henry Ford, was vir 12 NG kerke verantwoordelik, onder meer dié van die NG gemeente Frankfort die jaar vantevore. H. van Jaarsveld was die bouaannemer en ds. H.P.J. Pasch, die konsulent, het die hoeksteen gelê. Eers in 1917 het die gemeente ’n predikant gekry in die persoon van ds. J.H. Boneschans, wat die lidmate in kombinasie bedien het.

Nadat Anna gematrikuleer het, het sy aan die Grey-universiteitskollege op Bloemfontein en aan die Potchefstroomse Onderwyskollege studeer. Ná voltooiing van haar Onderwysdiploma in 1925, het sy skoolgehou en deur middel van privaat studie haar B.A.-graad in 1928 aan die PUK verwerf.

D'Assonville was onderwyseres aan die Brandwagskool in Benoni tot 1936 toe sy met ds. A.L. Aucamp van die gemeente Eldoret, Kenia, in die eg verbind is. In daardie jaar sou die nasionale sinode van die Gereformeerde Kerk op Bethulie sit. Vir die eerste keer het Eldoret 'n afgevaardigde gestuur – hul eie predikant. Niemand het dit nie geweet nie, maar ds. Aucamp het (met vreugde) die helfte van die onkoste uit sy eie sak betaal omdat hy van plan was om in Suid-Afrika te trou. Met blymoedigheid en onverskrokkenheid het die jong bruid na Kenia vertrek: die eerste vaste pastoriepaar van die Gereformeerde kerk in Oos-Afrika. Ná hul aankoms het die gemeente sommer ook ’n pastorie gekry. Almal, veral die susters, het met groot ywer gewerk. In dié tyd is die hele gemeente (daar was toe sowat 110 belydende en 80 dooplidmate) met die dominee se verjaardag in 1936 by die pastorie onthaal. Die dertigerjare was depressietyd, maar dit was tog wonderlike jare. Dit was nog voor die Tweede Wêreldoorlog, wat so baie dinge laat verander het. Hier het mev. Aucamp en haar man pionierswerk gedoen en goeie fondamente gelê.

Dié wonderlike tyd in die Gereformeerde kerk Eldoret se geskiedenis het egter tot ’n einde gekom toe die Aucamps die gemeente in 1937 verlaat en meer as 10 jaar van eensaamheid gevolg het. Toe het die oorlog gekom en daarmee saam ontwrigting en smart. Ds. Aucamp het kort voor sy vertrek na die Gereformeerde kerk Bethlehem nog ’n keer so ver moontlik die gemeente deurgegaan. Die afskeid was vir hom ook bitter swaar. Kenia was die eerste liefde van sy bediening. Tog was daar in die laaste tyd voor sy vertrek was daar ook vreugde in die pastorie, want die pastoriepaar se eersteling is begin Februarie 1937 gebore, die latere prof. Piet Aucamp van die Randse Afrikaanse Universiteit.

Op 17 April 1937 is ds. Aucamp deur sy ou huisvriend ds. J.P. Jooste bevestig as eerste predikant van Bethlehem. In die tyd van bediening daar het hy ook ruim 'n jaar lank die gemeente Durban as konsulent bedien en ook in die tyd is die gemeentes Reitz en Harrismith afgestig as selfstandige gemeentes. Ná die afsterwe van ds. D.P. du Plessis was hy ook geruime tyd konsulent van die gemeentes Ladybrand en Ficksburg. Behalwe die gewone kerklike werk was hy op Bethlehem ook voorsitter van die Helpmekaar, van die Reddingsdaadbond, het sy kragte gegee in belang van die skole, die Voortrekkers en so meer. Op Bethlehem is ds. en mev. Aucamp se seun Liebrecht gebore. Hier was sy onder-kommandante van die Voortrekkers en het met die Eeufeesviering van die Groot Trek in 1938 'n belangrike plek ingeneem. Sy het oor die 300 Voortrekkerkappies en meer as 30 Voortrekkertabberds gemaak.

In April 1942 het haar man die beroep aanvaar na die kombinasie Ficksburg-Ladybrand en so het die gesin na Ficksburg verhuis vanwaar ds. Aucamp 'n tyd lank die vakante gemeentes Bethlehem en Durban bedien en later weer Ventersburg en Thaba Nchu bedien het. Die gesin het hier aangegroei tot drie seuns, want hier is die jongste seun, Roelof, gebore. In dié tyd is mev. Aucamp tot voorsitster van die provinsiale komitee van die Vrystaatse Sustersvereniginge en in 1939 tot tesouriere van die Uniale Komitee van die Gereformeerde Sustersbond verkies.

Begin 1948 het die egpaar en hul kinders na hul laaste werkkring verhuis nadat ds. Aucamp ’n beroep na die Gereformeerde kerk Burgersdorp aangeneem het. Dit was tye van skaarsheid aan predikante sodat ds. Aucamp, behalwe veelvuldige pligte in eie gemeente, konsulentsbediening moes doen vir 'n tyd lank in die gemeentes Aliwal-Noord, Molteno, Venterstad, Colesberg, Oos-Londen, Maclear en Dordrecht.

Pas nadat die egpaar in Burgersdorp in 1948 aangekom het, is hier 'n Uniale Susterskonferensie gehou. By dié geleentheid is mev. Aucamp verkies tot voorsitster van die Uniale Komitee van die Gereformeerde Sustersbond en tree toe uit as Uniale tesouriere. Dié amp het mev. Aucamp meer as 10 jaar lank beklee en haar plek as voorsitster met nougesetheid en eer vol gestaan. Vanaf 1949 was sy vise-voorsitster van Kaaplandse sustersorganisasies. Op Burgersdorp het sy weer in die bestuur van die Voortrekkers gedien en was lid van die hospitaalraad. Sy was lid van die dagbestuur van die Dirk Postma-ouetehuis en het 'n groot aandeel gehad in die oprigting van die tehuis en nou ook in die instandhouding daarvan. Sy het dikwels by geleenthede opgetree, veral by die Vrouelandbou-unie. Omstreeks 1958 het sy haar man vergesel op 'n besoek aan Kenia waar hulle die Gereformeerde gemeentes bedien en weer ou gemeentelede ontmoet het.

Ida Bosman skryf in 1959 van mev. Aucamp: "Sy is beslis in haar optrede koersvas en altyd op hoogte van aktuele sake. Sy het die Uniale Konferensies gedurende die afgelope jare met groot takt en bekwaamheid gelei. Sy is nie alleen 'n bekwame predikantsvrou wat haar eggenoot getrou bystaan nie, maar ook 'n vaardige huisvrou en moeder."



</doc>
<doc id="115612" url="https://af.wikipedia.org/wiki?curid=115612" title="Zeist">
Zeist

Zeist is 'n dorp en munisipaliteit in die Nederlandse provinsie Utrecht, met 'n bevolking van 64 000 in 2018 en 'n oppervlakte van 49 km².

Zeist is sentraal in Nederland geleë aan die Utrechtse Heuvelrug.

Plekke in die munisipale gebied van Zeist:



</doc>
<doc id="115618" url="https://af.wikipedia.org/wiki?curid=115618" title="Femke Rumpff">
Femke Rumpff

Femke Rumpff (née Moolenaar, Groningen, Nederland, 9 Desember 1882 – oorlede Pretoria 1 Februarie 1973) was ’n vroueleier in die Gereformeerde Kerke in Suid-Afrika.

Femke Molenaar se vader Laurens Marius Moolenaar (1 Augustus 1848 - 15 Mei 1934) was ’n argitek in haar geboortestad. Haar moeder was Maaike Haanstra (12 April 1850 - 20 September 1931). Sy was in diens van die pos- en telegraafdiens te Ijmuiden 1903-1909. 

Sy is op 27 Januarie 1910 te Velsen, Noord-Holland, getroud met Derk Rumpff (1878–1944), ’n boorling van Middelstum in die provinsie Groningen.

Hy het begin1899, toe hy 20 jaar oud was, na Suid-Afrika gegaan as onderwyser te Wonderboom, distrik Pretoria,en aan die Tweede Vryheidsoorlog deelgeneem totdat hy deur die Btitse magte gevange geneem is. Hy is terug na Nederland om daar in die teologie te studeer. Ná sy volbragte studie (November 1909) en troue het sy hom na Suid-Afrika vergesel.

Danksy sy deelname aan die Boere se vryheidstryd het ds. Rumpff die land en sy geskiedenis goed geken. Deur sy wyse raadgewing was die aanpassing in 'n vreemde land, wat aanvanklik deur sy vertes 'n gevoel van groot eensaamheid by haar gewek het, nie so 'n skrikwekkende proses nie. Met blymoedigheid het die jong Nederlandse vrou dit aangedurf om Afrikaner te word en haar al die ontberings van 'n pionierslewe laat welgeval.

Nog in 1910 is ds. Rumpff as leraar van Standerton bevestig. Omdat predikante destyds skaars was, moes hy ’n hele paar ander gemeentes in kombinasie met sy eie standplaas bedien en na dié werkkringe het hy verwys as "die sewe gemeentes van Klein-Asië". Tydens die verblyf op die Hoëveld was die reise deur vol riviere met steeks perde, ook deur bergagtige streke vir Femke Rumpff 'n vreemde ervaring. Sy het die gasvryheid van die gemeentelede en die goeie geaardheid van die kerkraadslede met wie hulle saamgereis het, leer ken en waardeer. Haar opgewekte natuur en humorsin kon haar elke situasie terdeë laat geniet en talle koppies boeretroos getroos laat sluk.

Van 1913 tot 1914 het sy en haar man in Gereformeerde kerk Petrusburg gestaan en in laasgenoemde jaar is hulle na Venterstad in die Noordoos-Kaap, die bakermat van die Gereformeerde kerkverband. Hul volgende werking was die Gereformeerde kerk Heidelberg, Tvl., van 1920 tot 1922, toe hulle na die gemeente Pretoria verhuis waar ds. Rumpff die res van sy gemeentebediening sou staan.

In die gemeente Pretoria het mev. Rumpff se ware roeping in vervulling gegaan. As toekomstige leier en organiseerder het sy hier 'n arbeidsveld gevind wat haar tot die taak uitnemend bekwaam het. Met die stigting van 'n Gereformeerde Sustersvereniging op 29 Julie 1925 het sy voortgebou op die werk wat Aletta du Plessis, eggenote van dr. J.A. du Plessis, in 1917 begin het. As presidente van die Gereformeerde Sustershulp en erepresidente van die meisiesvereniging Tabitha het sy in die verskillende komitees gedien en ’n lewendige aandeel in die werk geneem. Ida Bosman skryf in 1959 van haar: "As voorsitster was sy taktvol dog beslis in haar optrede, gesteld op ordelikheid, eenvormigheid en konsekwente handeling. Vir die jongmense en die susters kon sy dit so aangenaam en gesellig aan die pastorie maak."

Mev. Rumpff het haar besonder beywer vir die belange van die Gereformeerde jeug. Die Bond van Jongeliedeverenigings kon altyd op haar ondersteuning staatmaak. Geskikte huisvesting vir laagbesoldigde seuns en dogters was 'n ideaal wat tot die oprigting van die Febé-dogtershuis deur die verskillende sustersverenigings van Pretoria gelei het.

Gereformeerde vroue het vanaf 1929 begin organiseer om tot gesamentlike aksie oor te gaan. Mev. Rumpff was in 1932 medeoprigster van die Algemene Sustersvereniging (AGSV) Met die totstandkoming van die Bond van Gereformeerde Sustersverenigings in 1936 is sy tot voorsitster van die Uniale komitee benoem en op die eerste provinsiale kongres het sy ook voorsitster van die GSB-Transvaal geword. Saam met Aletta du Plessis het sy haar vir die stigting van 'n eie blad beywer. Sedert die oprigting van "Die Gereformeerde Vroueblad" was mev. Rumpff jare lank medewerkster vir Transvaal en daar het al talle artikels van haar verskyn.

Sy het in Maart 1948, tydens die algemene kongres van die Gereformeerde Sustersvereniging op Burgersdorp, as Uniale voorsitter uitgetree toe mev. Anna Aucamp in haar plek verkies is, maar tot 1952 nog voorsitster van GSB-Transvaal gebly. Bosman skryf: "Deur haar liefde, volharding en ywer sal mev. (ds.) Rumpff in die Gereformeerde Kerk as baanbreekster op die gebied van vroueorganisasies bekendstaan. Die Bond van Gereformeerde Sustersverenigings het in haar 'n besielde voorstander gehad. Waar daar later oor die beleid van die sustersaksie 'n verskil ontstaan het, het die optrede van mev. Rumpff respek afgedwing. Sy het nooit geaarsel om haar mening wat op oortuiging berus het, ronduit te verklaar en onomwonde te verdedig nie."

Ds. en mev. Rumpff een kind gehad, Frans Lourens Herman Rumpff (Standerton, 5 Junie1912– Pretoria, 4 April1992), in lewe appèlregter en hoofregter, en getroud met Monica Krüger, 'n dogter van ds. I.D. Krüger, twee maal leraar van die Gereformeerde kerk Bloemfontein.



</doc>
<doc id="115619" url="https://af.wikipedia.org/wiki?curid=115619" title="Suid-Afrikaanse eenhede van meting">
Suid-Afrikaanse eenhede van meting

'n Aantal maateenhede is in Suid-Afrika gebruik vir die meting van eenhede soos lengte, massa, kapasiteit, ens. Die metrieke stelsel is eers in 1970 in Suid-Afrika ingevoer.

Die Britse en ou Nederlandse stelsels is aanvanklik gebruik.

Een "elle" is gelyk aan 0.685 m.

Een "bundel" is gelyk aan 0.317 5 kg.

Een "morgen" is gelyk aan 85 000 m.

Verskeie eenhede is gebruik. Sommige daarvan word hieronder gelys:

1 gantang = 9.2 l

1 balli = 5 gantang

1 muid = 109.1 l

1 legger = 516 l

1 kanne = 1/388 legger

1 ahm = 1/4 legger.


</doc>
<doc id="115620" url="https://af.wikipedia.org/wiki?curid=115620" title="Gemma">
Gemma

Gemma is 'n vroulike naam van Italiaanse oorsprong, wat "kosbare klip" beteken.

Noemenswaardige mense met die naam Gemma, sluit in:


</doc>
<doc id="115621" url="https://af.wikipedia.org/wiki?curid=115621" title="Lys van jare in Suid-Afrika">
Lys van jare in Suid-Afrika








</doc>
<doc id="115622" url="https://af.wikipedia.org/wiki?curid=115622" title="1830 in Suid-Afrika">
1830 in Suid-Afrika




</doc>
<doc id="115623" url="https://af.wikipedia.org/wiki?curid=115623" title="1831 in Suid-Afrika">
1831 in Suid-Afrika





</doc>
<doc id="115624" url="https://af.wikipedia.org/wiki?curid=115624" title="1832 in Suid-Afrika">
1832 in Suid-Afrika




</doc>
<doc id="115625" url="https://af.wikipedia.org/wiki?curid=115625" title="1833 in Suid-Afrika">
1833 in Suid-Afrika




</doc>
<doc id="115626" url="https://af.wikipedia.org/wiki?curid=115626" title="1834 in Suid-Afrika">
1834 in Suid-Afrika





</doc>
<doc id="115627" url="https://af.wikipedia.org/wiki?curid=115627" title="1835 in Suid-Afrika">
1835 in Suid-Afrika





</doc>
<doc id="115628" url="https://af.wikipedia.org/wiki?curid=115628" title="1836 in Suid-Afrika">
1836 in Suid-Afrika





</doc>
<doc id="115638" url="https://af.wikipedia.org/wiki?curid=115638" title="Hester Krüger">
Hester Krüger

Hester Krüger (née Coetsee, Bethulie, Oranje-Vrystaat, 24 Desember 1884 – Stellenbosch [waarskynlik], 21 Januarie 1984) was ’n predikantsvrou in die Gereformeerde Kerk. Haar man, dr. I.D. Krüger (1882–1965), met wie sy 54 jaar lank getroud was tot sy dood, was predikant in vyf gemeentes: Aliwal-Noord (1911–1916), Bloemfontein (1916–1923), Potchefstroom (1923–1930), Bloemfontein (1930–1945), Venterstad (1945–1949), Oos-Londen (1949–1954).

Reeds in die jaar van huwelik, 1911, is ’n Dorkasvereniging op Aliwal-Noord gestig. Onder haar en haar man se leiding het eindelik ses Dorkasverenigings tot stand gekom. Werkgeselskappe, waarvan die ledetal sowat 30 tot 40 was, het gereeld in die plaaslike pastorie byeengekom. Mev. Krüger het dogters van die gemeente onderrig in handwerk en kunsnaaldwerk gegee en self geskilder.

Die egpaar Krüger se dogter Monica was getroud met die appèlregter F. Rumpff, seun van ds. Derk en mev. Femke Rumpff, en Rita met prof. Pieter Verhoef (25 April 1914 – 18 Januarie 2013), hoogleraar aan die Stellenbosse Kweekskool, van 1975 tot 1979 dekaan van die Universiteit Stellenbosch se teologiese fakulteit en lid van die redaksie van die 1983-vertaling van die Afrikaanse Bybel. Uit Verhoef se pen het in 1998 verskyn "Ds. I.D. Krüger: Die mens en sy Preke". Nog ’n dogter, Christine Louw, was vroueredaktrise van "Die Oosterlig". Daar was ook ’n seun wat sy pa se name gekry het.



</doc>
<doc id="115641" url="https://af.wikipedia.org/wiki?curid=115641" title="Cornelia van Oversteeg">
Cornelia van Oversteeg

Cornelia van Oversteeg (noemnaam Cor, Amsterdam, 25 Julie 1885 – Potchefstroom [aldaar begrawe], 30 Junie 1939) was ’n Gereformeerde onderwyseres in Suid-Afrika en 'n kundige op die gebied van die opvoeding van leergestremde kinders, of soos hulle in haar leeftyd genoem is, "swaksinnige" kinders. Op hierdie gebied het sy uitstekende resultate gekry en was sy 'n baanbreker in Suid-Afrika.

Tydens die Tweede Vryheidsoorlog het simpatieke Nederlanders ook in Amsterdam 'n "Boeren-Comitee" opgerig. Hiervan was die heer van Oversteeg 'n lid en het die gesin met vlugtelinge in die Afrikaanse Tehuis bekendgeraak. Die 13-jarige Cor, 'n vrolike blonde en vrome kind, was een van die agt blommeisies met die ontvangs van pres. Paul Kruger in Amsterdam nadat hy uit Transvaal na Europa uitgewyk het. Nadat die president haar gegroet het, wou sy haar hand twee dae lank nie was nie. 

Sy het haar Hoofakte in die Fröbelonderwys behaal. Daarna het sy onderwys eers aan 'n Christelike skool en later aan 'n Fröbelskool gegee. Dit het gou geblyk dat sy 'n ywerige en geestige onderwyseres was. In 1914 het sy 'n benoeming as lektrise in kindertuinonderwys aan die Victoria-kollege op Stellenbosch aanvaar. Sy het die gevaarlike reis na Suid-Afrika gedurende die Eerste Wêreldoorlog (1914-'18) aangedurf. Met haar deurreis het sy skole vir swaksinniges en kleuterskole in Engeland besoek. Hierdie ondervinding wat sy opgedoen het, het sy in praktyk gebring. In Suid-Afrika was sy ook aan die Opleidingskollege te Wellington verbonde waar sy met die opleiding van kindertuin-studente belas was. 

Vanaf 1921 was sy aan verskillende inrigtings vir swaksinnige kinders werksaam, onder meer Witrand, Potchefstroom, waar sy uitstekende werk verrig het. Aan die nywerheidskool te Standerton het sy moeilike kinders onderrig. Tydens 'n vakansiereis in Amerika het sy inrigtings vir agterlike kinders (soos hulle destyds genoem is), met wie sy altyd 'n innige medelye gehad het, besoek. In geselskap van mej. Jo Stoker het sy in Rome twee keer 'n onderhoud met dr. Maria Montessori gehad. 

Om gesondheidsredes het sy later 'n privaat skool in Mowbray, Kaapstad, begin. As Calvinis het sy haar ook hier laat geld en im die eerste bestuur van die Calvinistiese bond in Kaapstad gedien. In die Gereformeerde kerk Kaapstad, vanaf sy stigting in 1923 die eerste Gereformeerde gemeente in die Skiereiland, het sy in 1937 saam met mevv. Jantina Böeseken en Frederik Rompel in die kommissie wat Afrikaanse Psalmboeke aan kinders uitdeel, gedien. 

Sketse van haar het in die "Paedogogisch Tijdschrift voor Christelijke Onderwijs" verskyn. Haar boek "My eie outjies" (1939), wat aanvanklik as afsonderlike sketse in "Die Huisgenoot" verskyn het, is eers ná haar dood uitgegee. Dit bevat baie sketse van leerlinge soos sy hulle met die jare geken het. In eenvoudige taal en met gesonde humor geskryf, word dit aldus Ida Bosman in "Gedenkboek: Die Gereformeerde Vrou" (1959), "as ’n ware literêre genot beskou. 

Vir iemand met so ’n lewendige natuur was die lyding, meegebring deur die kanker wat haar liggaam algaande verteer het, ’n swaar beproewing. So is hierdie vrou, wat ware Afrikaner geword het, aan die vooraand van die Tweede Wêreldoorlog oorlede. In "Die Kerkblad", die orgaan van die Gereformeerde Kerke, waarin ’n waardering van haar lewe en werk verskyn het, het die redaktrise met die volgende woorde afgesluit: "Mag haar moeitevolle maar dankbare lewenswerk ons aanmoedig om ook tyd en aandag aan minderbevoorregtes onder ons te skenk."



</doc>
<doc id="115644" url="https://af.wikipedia.org/wiki?curid=115644" title="Shirley Bassey">
Shirley Bassey

Shirley Bassey (1937-) is ’n Britse popsangeres wat in Wallis gebore is. Sy is veral bekend vir haar emosionele vertonings en noupassende duur rokke. Sy was een van die gewildste vroulike sangers in Brittanje gedurende die laaste helfte van die 20ste eeu. Onder haar bekendste liedjies tel "This is My Life" en "Hey, Big Spender". Sy is ook bekend vir die titelliedjies van drie James Bond-films: "Goldfinger" (1964), "Diamonds Are Forever" (1971) en "Moonraker" (1979).

Shirley Veronica Bassey is op 8 Januarie 1937 in Tiger Bay, Cardiff in Wallis van 'n Engelse ma en 'n Nigeriese pa gebore. Sy was die jongste uit 'n gesin van sewe kinders. Haar ouers skei toe sy drie jaar oud was. Bassey verlaat op vyftienjarige leeftyd skool en begin in 'n fabriek te werk. Saans en oor naweke tree sy by plaaslike kroeë en klubs op. In 1953 kry sy 'n rol in die musiekblyspel "Memories of Jolson", oor die lewe van Al Jolson.

Bassey se eerste huwelik met Kenneth Hume (van 1961–1965) eindig in 'n egskeiding. Haar tweede eggenoot was Sergio Novak. Bassey en Novak was van 1968 tot 1977 getroud gewees. Novak was tydens hul huwelik ook haar bestuurder. Bassey het twee dogters en 'n aangenome seun. Haar oudste dogter (Sharon) is gebore toe Bassey sewentien was. Bassey se jongste dogter (Samantha) is in 1985 dood aangetref, nadat sy waarskynlik vanaf die Clifton-suspensiebrug in Bristol, Engeland gespring het. Bassey het egter nooit geglo dat haar dogter selfmoord gepleeg het nie.

In die jare sestig en sewentig behaal sy groot sukses in (veral) die Verenigde Koninkryk en die Verenigde State. In die 1980's spits sy haar hoofsaaklik op liefdadigheidswerk toe. Aan die einde van die 1990's keer sy terug met die treffer "History Repeating" (in samewerking met die Britse dans-duo, die "Propellerheads"), wat 'n nuwe generasie aan haar musiek blootstel.

In 2000 word sy deur die Engelse koningin Elizabeth II tot 'Dame' benoem.



</doc>
<doc id="115645" url="https://af.wikipedia.org/wiki?curid=115645" title="Annie Basson">
Annie Basson

Annie Basson is 'n Suid-Afrikaanse aktrise en regisseur. Basson het haar opleiding aan die Akademie vir Dramakuns ontvang en was van 1971 tot 1973 ’n lid van die destydse Sukovs-werkteater. Sy is bekend vir haar spel as Zerbinetta in Molière se "Die Jakkalsstreke van Scapino" (onder regie van Bartho Smit). Later was sy die televisieregisseur van Hennie Aucamp se "Die hartseerwals", Pauline Smith se "Die sondaar" en Wilma Stockenström se "Uitdraai". Sy het navorsing gedoen en die regie vir 'n omvattende dokumentêre TV-reeks oor die Afrikaanse teater, "Van kerslig tot kollig", behartig. Sy is getroud met die TV-regisseur en vervaardiger Danie Odendaal.

As regisseur:

As aktrise:


</doc>
<doc id="115646" url="https://af.wikipedia.org/wiki?curid=115646" title="John Anthony West">
John Anthony West

John Anthony West (gebore 9 Julie 1932 in New York Stad – 6 Februarie 2018) was 'n Amerikaanse skrywer, dosent, gids en 'n voorstaander van die Sfinks-watererosie-hipotese in Egiptiese geologie.

John Anthony West was die leierfiguur van die 'Simbolisme'-skool van Egiptologie, 'n alternatiewe interpretasie van antieke Egipte se gevorderde kultuur deur die Franse kundige en filosoof, R.A. Schwaller de Lubicz. In die Simbolisme-uitkyk word Egiptiese argitektuur en kuns met 'n ryker en meer universele wysheid benader as wat aanvanklik deur die konvensionele Egiptologie gemaak is.

Tydens 1993 het hy met Robert M. Schoch saamgewerk, 'n geoloog en medeprofessor in natuurlike wetenskap by die College of General Studies by Boston Universiteit. Hul werk is aangebied deur Charlton Heston in 'n spesiale NBC-program genaamd “The Mystery of the Sphinx”. Dit het aan West 'n "News & Documentary Emmy Award" besorg vir Beste Navorsing, asook 'n benoeming vir Beste Dokumentêr. Die dokumentêr wys dat die hooftipe verwering wat sigbaar is op die Groot Sfinks van Giza en die omliggende mure kon net veroorsaak gewees het deur langdurige en uitgebreide reënval tydens die periode vanaf 10 000 tot 5 000 v.C. Dit was uit kalksteen gekerf deur 'n gevorderde antieke kultuur (soos die Heavy Neolithic Qaraoun culture).  Dit het die konvensionele datering in twyfel getrek, wat aandui dat die standbeeld in ongeveer 2500 v.C. gebou is. 

West het voorgestel dat die sfinks dalk twee keer ouer is as wat oorspronklik vasgestel is, alhoewel Schoch 'n meer konserwatiewe bepaling van 'n ouderdom tussen 5000 en 7000 v.C. gemaak het.


</doc>
<doc id="115650" url="https://af.wikipedia.org/wiki?curid=115650" title="Kakieverkiesing">
Kakieverkiesing

'n Kakieverkiesing is 'n algemene verkiesing waarin die uitslag baie beïnvloed is deur heersende oorlogsomstandighede of deur 'n oorlog waarin die land kort tevore betrokke was.

Dit is vir opposisiepartye baie moeilik om 'n regerende party tydens 'n verkiesing in oorlogstyd te ontsetel. Om 'n sittende regering tydens 'n verkiesingsveldtog in oorlogstyd te bekritiseer is moeilik omdat die uitdagers maklik beskuldig kan word van 'n gebrek aan patriotisme onder die moeilike omstandighede. Die soldate stem boonop ook oor die algemeen vir die sittende regering omdat hulle geïndoktrineer is in die regverdigheid van die oorlog. By die kiesers bestaan ook die vrees vir die gevolge van 'n regeringsverandering tydens krisistye.

Die eerste kakieverkiesing in Groot-Brittanje was in Oktober 1900, in die middel van die Tweede Vryheidsoorlog. Hierdie was die eerste groot oorlog waarin die Britse leër kakiekleurige uniforms gebruik het as plaasvervanger vir die bekende rooi uniforms. Ook die Britse verkiesings van 1918, 1945 en 1983 was kakieverkiesings.

In Suid-Afrika was dit die geval met die verkiesings van 20 Oktober 1915 en 7 Julie 1943. Die verkiesings tydens die Suid-Afrikaanse Grensoorlog van 1966 tot 1989 kan as kakieverkiesings beskryf word, omdat die vrees by die publiek vir die kommunistiese gevaar deur politici uitgebuit is.


</doc>
<doc id="115651" url="https://af.wikipedia.org/wiki?curid=115651" title="Aeroton">
Aeroton

Aeroton is 'n industriële area van Johannesburg, Suid-Afrika. Dit val in Streek 9 of Streek F.


</doc>
<doc id="115652" url="https://af.wikipedia.org/wiki?curid=115652" title="City and Suburban">
City and Suburban

City and Suburban is 'n voorstad van Johannesburg in Suid-Afrika. Dit is 'n relatief klein woon- en sakegebied wat langs Johannesburg se middestad geleë is. Volgens die 2011-sensus word die gebied deur 2 703 (99,4%) swart mense bewoon.


</doc>
<doc id="115659" url="https://af.wikipedia.org/wiki?curid=115659" title="Streepstert-nooientjie">
Streepstert-nooientjie

Die streepstert-nooientjie ("Abudefduf sexfasciatus") is 'n vis wat voorkom in die Stille Oseaan, die Indiese Oseaan; meer spesifiek die Rooisee en aan die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Stripetail damsel".

Die vis word tot 19cm lank en sy lyf is blougroen aan die bokant en wit aan die sye en op die pens. Daar is 5 swart vertikale sterpe oor die sye. Die gevurkte stertvin se rante is swart. Die vis leef in rots kusareas en koraalriwwe in water wat 1 tot 15m diep is. Hier kom hulle gewoonlik in groepe voor bokant die rif. Hulle vreet soöplankton, klein skaaldiere en alge.





</doc>
<doc id="115661" url="https://af.wikipedia.org/wiki?curid=115661" title="Swartstert-chromis">
Swartstert-chromis

Die swartstert-chromis ("Chromis nigrura") is 'n vis wat voorkom in die Indiese Oseaan; meer spesifiek die ooskus van Afrika suidwaarts tot by die noorde van die Oos-Kaap. In Engels staan die vis bekend as die "Blacktail chromis".

Die vis word tot 6cm lank met 'n lang, slanke lyf. Dit is blougrys met 'n liggeel agter die kop en die stertvin is geel met 'n swart rant. Daar is ook verskeie rye blou kolletjies oor die lyf. Hulle leef in rots kusareas en aflandige koraal- en rotsriwwe in water wat 1 tot 30m diep is. Die vis kom in groepe voor wat meestal swem bokant die riwwe. Hulle vreet soöplankton.





</doc>
<doc id="115663" url="https://af.wikipedia.org/wiki?curid=115663" title="Geelchromis">
Geelchromis

Die geelchromis ("Chromis analis") is 'n vis wat voorkom in die westelike Stille Oseaan maar is ook al waargeneem by die Aliwal-bank in KwaZulu-Natal. In Engels staan die vis bekend as die "Yellow chromis".

Die vis word tot 15 cm lank. Die vis het 'n ovaalvormige lyf en is geelbruin van kleur. Dit lyf is donkerder aan die bokant as aan die onderkant terwyl die stert wit is. Die punte van die dorsalevin is oranje. Hulle leef in aflandige riwwe in water wat 20 tot 70 m diep is. Die visse is gewoonlik alleenlopers maar kom ook in pare of klein groepies voor en vreet soöplankton. 

Alhoewel die vis grootliks in die westelike Stille Oseaan voorkom is dit al opgemerk en gefotografeer by die Aliwal-bank. Die Stille Oseaanspesie het 'n geel stertvin terwyl die Suid-Afrikaanse spesie 'n wit stertvin het wat kan wees dat die Suid-Afrikaanse spesie 'n subspesie van die ware "C. analis" is.





</doc>
<doc id="115667" url="https://af.wikipedia.org/wiki?curid=115667" title="Christine Basson">
Christine Basson

Christine Basson kan na een van die volgende persone vewys:



</doc>
<doc id="115668" url="https://af.wikipedia.org/wiki?curid=115668" title="Christine Basson (aktrise)">
Christine Basson (aktrise)

Christine Basson (9 Junie 1941 - 10 Junie 2019) was 'n Suid-Afrikaanse aktrise. Sy was ’n lid van die toneelgeselskap van die eertydse Kaaplandse Raad vir die Uitvoerende Kunste (Kruik), asook die Space Teater (Die Ruimte), en het as vryskutter vir al die destydse streeksrade gespeel. 

Van haar verhoog werk sluit in; The House of Bernarda Alba (UTS 1962), "Agt Vroue" (UTS 1963), "Op Hoop van Seën", (UTS 1964), "She Stoops to Conquer" (PACOFS 1966), "Don Carlos" (PACOFS 1966, "Voëlvry" ((CAPAB/UTS 1967), "The West Indian" (CAPAB 1967, "A Pound on Demand" (in Afrikaans, 1967), "Yerma" in Afrikaans (CAPAB 1967), "Kom Spook By My" (CAPAB 1968), "Ons Hou Konsert" (CAPAB 1968 and 1983), "Die Drie Van Der Walts" (PACOFS 1970), "Ooh! La-La" (Outer Space 1974), "God's Forgotten" (Outer Space, 1975), "Selle Ou Storie" (The Company 1975), "Paradise is Closing Down" (Grahamstown Festival 1977), "Send for Dolly" 1980, "Pavane" (PACT 1980), "Bobaas van die Boendoe" (PACT 1980), "Filumena Marturano" (PACT 1981, "Key for Two" (Pieter Toerien 1983), "Kyk Hoe Hol Hulle" (CAPAB 1983, "Huis op Horings" (PACT 1985), PACT 1987), "Faan se Stasie"(PACT 1985) in die rol van Vice Grip, "Don Juan onder die Boere" (PACT 1986), "Graswewenaar" (PACT 1986), "'n Seder val in Waterkloof" (PACT 1987), "Die Proponentjie" (PACT 1988), "Vat hom, Flaffie!" (PACT 1989, "Die Groot Wit Roos" (PACT 1989), CAPAB 1990), "Who's Afraid of Virginia Woolf?" (CAPAB 1990), "Die Wonderwerk" (PACT 1991). 

Vir haar spel in Pieter-Dirk Uys se beroemde "Selle ou storie," waarvoor sy die 1975 Computicket toekening wen vir beste aktrise.

Chistine Basson was een van net 'n paar akteurs wat vir die volle 18 jaar by Egoli. gespeel het. As Nora Naude het Basson 'n huishoudelike naam geword.

Basson was ten tye van haar dood 'n inwoner van Ekklesia Park in Blairgowrie, Randburg.



</doc>
<doc id="115670" url="https://af.wikipedia.org/wiki?curid=115670" title="Dubbelbalk-chromis">
Dubbelbalk-chromis

Die dubbelbalk-chromis ("Chromis opercularis") is 'n vis wat wydverspreid in die Indiese Oseaan voorkom asook aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Doublebar chromis".

Die vis word tot 16 cm lank en is een van die grootste lede van die "Chromis" genus. Hulle kleurskema verskil volgens geografiese area wat identifikasie bemoeilik. In Suidelike Afrika is die volwasse vis grysblou aan die bokant en geelgrys aan die onderkant terwyl die skubbe swart rante het. Die stertvin is ook ligter van kleur. Dit het egter 'n kenmerkende dubbele swart balk oor die kop.

Die onvolwasse visse is grysblou met 'n heldergeel stert terwyl die agterkante van die dorsale- en analevinne swart is.
Hulle leef in kus- en aflandige riwwe in water wat 4 tot 40 m diep is. Die volwasse visse is alleenlopers en die onvolwasse visse kom in klein groepies voor. Hulle verkies leefareas waar daar sterker strominge is en vreet soöplankton.





</doc>
<doc id="115672" url="https://af.wikipedia.org/wiki?curid=115672" title="Goue chromis">
Goue chromis

Die Goue chromis ("Chromis ternatensis") is 'n vis wat voorkom westelike Stille Oseaan en die Indiese Oseaan; meer spesifiek aan die kus van Oos-Afrika suidwaarts tot by die suide van Mosambiek. In Engels staan die vis bekend as die "Golden chromis".

Die vis word tot 10 cm lank, die lyf is ovaalvormig en die stertvin gevurk. Die boonste gedeelte van die lyf is goudbruin tot olyfkleurig en word donkerder na agter. Die onderkant is bleek tot wit. Die stertvin het donkerbruin rante. Die visse leef in vlak koraalriwwe in water wat 2 tot 30 m diep is. Hulle vorm groot groepe bokant die rif waar hulle soöplankton vreet.





</doc>
<doc id="115674" url="https://af.wikipedia.org/wiki?curid=115674" title="Groepering (fotografie)">
Groepering (fotografie)

In fotografie, is groepering die algemene tegniek van die neem van verskeie skote van dieselfde onderwerp deur gebruik te maak van verskillende kameraverstellings. Groepering is nuttig en word dikwels aanbeveel in situasies waar dit moeilik is om 'n bevredigende beeld met 'n enkele skoot te verkry, veral wanneer 'n klein variasie in die beligtingparameters 'n relatief groot effek op die beeld tot gevolg het. 

Outogroepering is outomatiese groepering deur gebruik te maak van 'n verstelling op die kamera wat 'n reeks skote sal neem, in teenstelling met die fotograaf wat die verstellings met die hand verander tussen elke skoot. Gegewe die tyd wat dit neem om met verskillende verstellings te eksperimenteer, word dit gewoonlik slegs vir statiese onderwerpe gebruik.

Sonder verdere kwalifikasie, verwys die term "goepering" gewoonlik na beligtinggroepering - die fotograaf kies om een foto teen 'n gegewe blootstelling te neem, dan een of meer helderder, en een of meer donkerder, om daarmee die mees bevredigende beeld te kies. Tegnies kan dit bereik word deur die verandering van óf die sluiterspoed of die diafragma, of, met digitale kameras, die ISO spoed, of kombinasies daarvan. Beligting kan ook verander word deur die wysiging van die ligvlak, byvoorbeeld met behulp van neutrale-grys filters of die verandering van die mate van verligting van die onderwerp (bv. kunsmatige lig of 'n flits). Aangesien die doel hier is om die hoeveelheid beligting te verander, maar nie die visuele effek nie, word dit gewoonlik verkry deur die verandering van die sluiterspoed, vir so lank as wat dit haalbaar bly.
Meeste professionele en gevorderde amateurkameras, insluitend digitale kameras, kan 'n reeks gegroepeerde foto's outomaties skiet, terwyl selfs die goedkoper soort 'n minder gerieflike, maar nog steeds effektiewe handbeligtingverstelling het.

Beligtingsgroepering word aanbeveel vir die skiet van hoë-kontras onderwerpe en/of media met 'n beperkte dinamiese omvang, soos deursigtigheidsfilm of CCD sensors in baie digitale kameras.

Beligtingsgroepering word ook gebruik vir die skep van vervaag-in of vervaag-uit-effekte, byvoorbeeld in samewerking met multi-visie skyfievertonings, of in kombinasie met veelvoudige beligting of flits.

Beelde wat met behulp van beligtingsgroepering vervaardig is, word dikwels gekombineer in die na-verwerking om 'n hoë dinamiese omvangbeeld te skep wat bloot verskillende dele van die beeld verskillend belig het.

Fokusgroepering is nuttig in situasies met 'n beperkte velddiepte, soos makrofotografie, waar 'n mens 'n reeks blootstellings wil neem, maar met verskillende posisies van die fokale vlak eksperimenteer en daarna die een te kies wat die grootste gedeelte van die onderwerp in fokus het, of 'n kombinasie van die in-fokus gedeeltes van verskeie blootstellings digitaal gemanipuleer (fokusstapel). Die in-fokus gedeeltes word dan "gestapel", dus gekombineer in 'n enkele beeld. 

Fokusstapeling is 'n uitdaging, omrede die onderwerp nog steeds staties moet bly, en soos die fokuspunt verander, verander die vergroting (en posisie) van die beelde. Dit moet dan reggestel word met 'n geskikte toepassing, deur die manipulering van die beeld.


</doc>
<doc id="115675" url="https://af.wikipedia.org/wiki?curid=115675" title="Pentaprisma">
Pentaprisma

'n Pentaprisma is 'n vyfkantige reflekteerprisma wat gebruik word om 'n ligstraal te laat afwyk deur 'n konstante 90°, selfs indien die invalsbundel nie teen 90° met die prisma is nie.
Die bundel weerkaats "twee keer" binne die prisma, wat die oordrag van 'n beeld deur 'n reghoek sonder omkeer veroorsaak (dit is, sonder die verandering van die beeld se willekeur) soos wat 'n gewone reghoekprisma of spieël sou.

Die refleksies in die prisma word nie veroorsaak deur die totale interne weerkaatsing nie, omdat die strale inval op 'n hoek minder as die kritiese hoek (die minimum hoek vir totale interne weerkaatsing). In plaas daarvan, word die twee vlakke belaag om spieëloppervlaktes te vorm. Die twee teenoorgestelde oordragvlakke word dikwels bedek met 'n antirefleksielaag om vals refleksies te verhoed. Die vyfde vlak van die prisma word nie opties benut nie, maar vervul 'n doel wat andersins 'n ongemaklike hoek tot gevolg sou hê by die twee weerspieëlde vlakke.


</doc>
<doc id="115680" url="https://af.wikipedia.org/wiki?curid=115680" title="Guinness World Records">
Guinness World Records

Guinness World Records, sedert sy ontstaan in 1955 tot 1998 bekend as The Guinness Book of World Records, is 'n verwysingsboek wat jaarliks gepubliseer word, met 'n lys van alle wêreldrekords en nasionale rekords, van menslike prestasies sowel as die uiterstes van die natuurlike wêreld.

Met die 2016-uitgawe is dit nou in sy 62ste jaar van publikasie. Die internasionale franchise het uitgebrei buite die gedrukte weergawe om ook 'n TV-reeks en museums in te sluit. Die gewildheid van die franchise het daartoe gelei dat "Guinness World Records" steeds die primêre internasionale gesag op die katalogisering en die verifikasie van 'n groot aantal wêreldrekords is; die organisasie het amptelike rekordbeoordelaars in diens wat gemagtig is om die egtheid van die opstel en verbetering van rekords te verifieer.

Op 10 November 1951 het sir Hugh Bewer, destyds die besturende direkteur van Guinness Breweries, op 'n jagtog vertrek na die North Slob , by die Slaneyrivier in County Wexford, Ierland. Nadat hy 'n goue kiewiet misgeskiet het, het hy in 'n argument betrokke geraak oor watter die vinnigste wildvoël in Europa is, die goue kiewiet of die rooifisant. (Dit is die kiewiet).) Daardie aand in Castlebridge House, het hy besef dat dit onmoontlik was om, selfs met verwysingsboeke, te bevestig of die goue kiewiet Europa se vinnigste voël was. Bewer het geweet dat daar talle ander onbeantwoorde vrae moes wees, wat tot laatnag in kroeë in die hele Ierland en die buiteland bespreek is, maar daar was geen boek ter die wêreld wat hierdie argumente oor rekords kon oplos nie. Hy het toe besef dat 'n boek wat al die antwoorde op dié soort vrae kan verskaf, uiters suksesvol behoort te wees.

Bewer se idee het 'n werklikheid geword toe 'n werknemer by Guinness, Christopher Chataway, sy universiteitsvriende Norris en Ross McWhirter, wat 'n feite- of speuragentskap in Londen bedryf het, voorgestel het. Die broers het die opdrag gekry om "The Guinness Book of Records" op te stel in Augustus 1954. 'n Duisend eksemplare is gedruk en gratis weggegee.

Ná die stigting van The Guinness Book of Records by 107 Fleet Street, is die eerste 198-bladsyuitgawe op 27 Augustus 1955 uitgegee, wat na die top van die Britse besteverkoperlys geklim het teen Kersfees. Bewer het gesê: "Dit was 'n bemarkingspromosie – dit was nie veronderstel om 'n geldmaker te wees nie". Die volgende jaar is dit van stapel gestuur in die VSA, en 70 000 kopieë is verkoop. Sedertdien het "Guinness World Records" 'n huishoudelike naam geword en die globale leier geword wat wêreldrekords betref. Die boek het self ook 'n wêreldrekord behaal, as die besverkoper kopieregboek van alle tye., met verkope van meer as 100 miljoen eksemplare in 100 verskillende lande en 37 tale,



</doc>
<doc id="115681" url="https://af.wikipedia.org/wiki?curid=115681" title="Klaas van Rijsse">
Klaas van Rijsse

Klaas van Rijsse jr. (Zaandam, Nederland, 23 Februarie 1860 – Renkum, Gelderland, Nederland, 10 November 1941) was ’n argitek wat van 1887 tot en met die Tweede Vryheidsoorlog in die Zuid-Afrikaansche Republiek as privaat burger en staatsamptenaar gewerk en vir enkele van die indrukwekkendste geboue uit daardie tydperk verantwoordelik was. Hy en Sytze Wierda het ’n belangrike bydrae tot pres. Paul Kruger se ambisie gelewer om Pretoria ’n meer hoofstedelike bekoring te gee, veral rondom die sentrale Kerkplein, maar albei het ook buite die middedorp en elders in die Zuid-Afrikaansche Republiek gebou.

Van Rijsse was die seun van Klaas van Rijsse (vandaar die "jr." wat dikwels agter sy naam geskryf word) en Geesje van Leeuwen (gebore 1838 in Assendelft). Sy vader se beroep word as "houtzaagmolenaar" aangedui.

Nadat Van Rijsse as privaat leerling van Sytze Wierda in Amsterdam sy opleiding en vorming as argitek voltooi het, het hy hom op sy geboorteplek, Zaandam, as boukundige gevestig. Daar is hy aan die begin van 1887 in die huwelik bevestig met Jacoba Brummelkamp (née Hartgerink). Sy is op 10 Januarie 1844 om 05:30 op die dorp Goor gebore as dogter van die 33-jarige timmerman Derk Hartgerink en sy 32-jarige vrou, Anna Margaretha Kraft, huisvrou. Sy was die weduwee van Benjamin Brummelkamp, 'n seun van prof. Antonie Brummelkamp, een van die eerste vier professore verbonde aan die Gereformeerde Kerk se Teologiese Skool in Kampen, opgerig in 1854. Een van prof. Brummelkamp se drie kollegas aan dié skool was prof. Helenius de Cock, oupa van die Suid-Afrikaanse geskiedskrywer dr. A.J. Böeseken. Nadat Van Rijsse na Amsterdam verhuis het om in diens te tree van Wierda, het hy by die weduwee Brummelkamp loseer. Mettertyd het 'n liefdesverhouding tussen hulle ontstaan, wat op 10 Februarie 1887 tot 'n baie gelukkige egverbintenis gelei het. Van Rijsse en sy vrou is albei in die provinsie Gelderland oorlede: sy op 29 Maart 1921 in Rheden; hy 20 jaar later, midde-in die Tweede Wêreldoorlog, in Renkum. Hul huwelik was kinderloos, maar hy het wel stiefkinders gehad.

Kort ná hul huwelik het die egpaar Van Rijsse en die kinders uit Jacoba se eerste huwelik in geselskap van 'n aantal ander Nederlandse immigrante na die Zuid-Afrikaansche Republiek verhuis. In Pretoria het Van Rijsse as argitek in diens getree van G.R. Ockerse, 'n nyweraar wat 'n hele aantal belangrike handels- en nywerheidsbelange in die Republiek gehad het, onder meer ’n steenmakery en leerlooiery. Hy het talle Nederlandse vakmanne na die republikeinse hoofstad gebring en daar van werk voorsien.

In 1887 was die ontwerpplan vir 'n nuwe goewermentsgebou in Pretoria gereed. Die nuwe moes die eerste goewermentsgebou vervang wat aan die einde van die sestiger- en begin van die sewentigerjare van die 19de eeu op die hoek van Marktstraat (later Paul Krugerstraat) en Kerkplein opgerig is. Hiervoor het die ZAR se regering £25 000 bewillig en 'n prysvraag vir 'n geskikte ontwerpplan uitgeskryf. Die ontwerpplan van argitek J.W. Leslie Simmonds het die eerste plek verower, maar voor die oprigting van die gebou sou begin, het die regering besluit om eers 'n kommissie aan te stel om die ontwerpplan en bestek van die gebou noukeurig na te gaan. In hierdie kommissie het die regering Van Rijsse as een van die lede aangestel. Hy het daarna as sekretaris van die kommissie opgetree en met sy deeglike vakkundige kennis hom besonder verdienstelik gemaak. Hy was grotendeels verantwoordelik daarvoor dat die regering, veral op sy aandrang, eindelik besluit het om die ontwerpplan van Simmonds te laat vaar en ander reëlings te tref.

Met sy gemotiveerde optrede en deskundige raad in verband met die Simmonds-ontwerpplan het Van Rijsse die regering se vertroue in sy gesonde oordeel en deskundigheid volkome gewen. Pres. Kruger het Van Rijsse toe gevra om 'n heeltemal nuwe ontwerpplan op te stel waaroor die finale beslissing gevel sou word sodra Kruger van sy destydse amptelike staatsbesoek aan die Oranje-Vrystaat terugkeer.

Van Rysse is in dié tyd aangestel as die eerste voorlopige "Goevernements Ingenieur en Argitekt", 'n nuwe regeringsbetrekking in die Republikeinse administrasie. Wierda het kort vantevore die aanstelling as "Goevernements Ingenieur en Argitekt" van die ZAR aanvaar en Van Rijsse sou voorlopig die betrekking beklee tot Wierda, sy vroeëre werkgewer in Amsterdam, in Pretoria vanuit Nederland opdaag. In dié amp het Van Rijsse van Augustus tot Oktober 1887 opgetree. Toe Kruger op die laaste dag van Oktober 1887 vanuit Bloemfontein na Pretoria terugkeer, was Wierda een van die talle toeskouers wat die president by 'n versierde ereboog in Marktstraat verwelkom het. Die volgende oggend het Kruger vir Wierda beëdig as die eerste permanente "Goevernements Ingenieur en Argitekt" van die ZAR. So het Van Rijsse se tydelike diens oorbodig geword en is hy onthef van die pligte wat hy 'n tyd lank op eervolle wyse uitgevoer het.

Na aanleiding van Wierda se vertoë aan die regering is Van Rijsse kort ná eersgenoemde se indienstreding as sy assistent aangestel en in dié amp het Van Rijsse in diens van die ZAR gebly tot met die val daarvan. As die amptenaar wat tweede in beheer was van die uiters belangrike departement van openbare werke (wat mettertyd tot stand gekom het), terwyl hy ook tydens Wierda se afwesigheid as departementshoof waargeneem het, het Van Rijsse uitmuntende en gewaardeerde dienste aan die Republiek gelewer, aldus H.M. Rex.

In 1889 het die regering Van Rijsse verlof gegee om vir ’n bepaalde tyd die staatsdiens te verlaat. Van dié geleentheid het hy gebruik gemaak om in vennootskap met die argitek J.E. Vixseboxse 'n argiteksfirma op te rig. Vanweë die ontdekking van goud was daar aan die einde van die tagtiger- en begin van die negentigerjare van die 19de eeu 'n geweldige opbloei in die boubedryf aan die Rand en in Pretoria. In die tydperk van sy samewerking met Vixseboxse (die vennootskap is beëindig toe laasgenoemde Bloemfontein toe verhuis) en ook toe hy voltyds in diens van die departement van openbare werke was, het Van Rijsse 'n hele aantal imposante privaat en openbare geboue ontwerp, afgesien van sy werksame en skeppende aandeel in die bedrywighede van die departement. Voorbeelde van dié geboue is:

Dit was veral op die gebied van die kerkboukuns dat Van Rijsse uitgeblink het en in besonder met sy ontwerp van die huidige Gereformeerde kerk Pretoria en die huidige NG kerk Pretoria, die sogenaamde Groot- of Bosmaanstraatse kerk. Sy derde kerkontwerp was vir die kerk op die perseel van die inrigting vir melaatses Wesfort buite Pretoria.

Vanweë die sterk groei van die dorp Pretoria in die 1890's het die kerkraad van die plaaslike Gereformeerde gemeente in 1892 'n boufonds vir 'n nuwe kerk opgerig, maar weens verskeie terugslae, kon "een van die gemeente se mees belangstellende lidmate", pres. S.J.P. Kruger, die hoeksteen eers op 10 Oktober 1896, sy 71ste verjaardag, lê. Hierdie monumentale bouwerk sou ten noorde van die bestaande kerk opgerig word. Van Rijsse was ’n ouderling van die gemeente en het ’n voorliefde vir kerkbou gehad. Die firma Daanen en Dorlas het as bouaannemers opgetree. Eindelik het die boukoste £13 000 beloop, waarvan die president £2 250 bygedra het. Die kerkgebou is op Kersdag 1897 in gebruik geneem nadat pres. Kruger die deure oopgesluit het. Dit bied sitplek aan amper 900 kerkgangers. Pretoria se Dopper-kerkgebou was daarna nooit weer te klein nie.

Die gebou is in die styl van die Nederlandse Neo-Renaissance gebou. Dit het aan die hoofstad van die ZAR 'n juweel van groot argitektoniese waarde besorg wat in ander kerkgeboue nagevolg is. Van Rijsse het swaar gesteun op dié Nederlandse herlewingstyl waarin die gebruik van rooi baksteen met mooi messelwerk kenmerkend was. Die gebou dra daardeur 'n besondere fyn harmonie. Die grondplan is 'n Griekse kruisvorm met 'n hoë binneruimte sonder enige steunbere. Staaltrekstange teen die kunstig bewerkte plafon vervul hierdie rol. Die interieur en eksterieur staan opvallend genoeg in hierdie gebou nie teenoor mekaar nie. Die argitek het doelbewus 'n balans probeer handhaaf deur ewe veel aandag aan albei te gee. Die ryklik versierde eikehoutpreekstoel uit Rotterdam, ontwerp deur die beeldhouer C.H. Eckhart, is monumentaal in eie reg. Die banke is tradisioneel loodreg in die syarms geplaas en het so behoue gebly. Aanvanklik het die broeders in die banke plaas geneem en die susters op die stoele in die middel. Die glas-in-lood het opvallende rooi glas en dit skep 'n gevoel van warmte en deftigheid. Die kerk het uit die staanspoor elektriese beligting gehad en die koperkroonlugters is in 1897 deur die firma Delfos Bros. aangebring.

'n Kunswerk in die kleine is die pragtig gemesselde kruisgewelf by die hoofingang. Die meesterargitek van die ZAR, Wierda, het sy stempel op die gebou afgedruk deur die twee spiraalhoutrappe na die galery te ontwerp. Die kegeldakke bo-op die trapingange is in 1931 ná herstelwerk aan die kerk verwyder. Weens verwering van die buitenste baksteenlaag is dit ook in 1931 met harder bakstene vervang. Dit is sensitief gedoen, sonder om die karakter van die gebou te skaad. In 1951 is weer groot herstelwerk onderneem. Gelukkig het die kerk deurentyd sy historiese karakterkenmerke behou.

Die kerkgebou met omliggende erf is in 1983 tot nasionale gedenkwaardigheid verklaar. Die twee stoele waarop pres. en mev. Kruger tydens kerkdienste gesit het, staan voor die kansel en is in 1981 afsonderlik tot gedenkwaardighede verklaar.

Laat in die 1890's is om verskeie redes (onder meer dat die gebied rondom die kerk te bedrywig geword het) besluit om die Neo-Gotiese NG kerk, ontwerp deur Tom Claridge en Leslie Simmonds, op Kerkplein te sloop. ’n Perseel in Bosmanstraat is gekies en Van Rijsse gevra om die plan te teken, maar weens die uitbreek van die Tweede Vryheidsoorlog kon genl. Louis Botha die hoeksteen eers op 11 Mei 1903 lê. Intussen het van Rijsse na Nederland teruggekeer en is toesig oor die bouwerk aan J.B. Wijers van die firma Kraan & Wijers oorgedra. Die tweede kerk op Kerkplein, ingewy in 1885 en opgerig teen ’n koste van £18 000, is in 1904/'05 gesloop en die Bosmanstraatse kerk in 1905 in gebruik geneem. Die staat het Kerkplein reeds in 1896 met kerk en al vir £50 000 by die NG gemeente Pretoria gekoop op voorwaarde dat die gebou óf gesloop óf as biblioteek gebruik word. ’n Bedrag van £12 500 is ook aan die Nederduitsch Hervormde gemeente Pretoria uitbetaal om ’n einde te bring aan die onenigheid oor die besit van die kerk waarop albei gemeentes aanspraak gemaak het. Die Van Rijsse-kerk het £25 000 gekos, banke en orrel ingesluit. In die middel van die 20ste eeu het dié gebou ná 46 jaar van ononderbroke en getroue gebruik ernstige tekens van verwering getoon, veral aan die steenwerk buite en die dak, sodat die kerkraad verplig is om die kerk geheel en al te laat hernu. Dis toe op 10 Julie 1950 die tweede keer plegtig in gebruik geneem. Die koste van die hernuwing was nagenoeg £16 000.

Désirée Picton-Seymour, wat die Paul Krugerkerk verkeerdelik aan Sytze Wierda toeskryf, skryf: "Vergeleke met die ietwat vroeëre, hoewel soortgelyke Gereformeerde kerk, kom die Grootkerk veel meer volwasse in konsep en meer kompak in ontwerp voor. Die toring, gesien teen die agtergrond van hoë stadsblokke, is inderdaad indrukwekkend."

In Pretoria het Van Rijsse in 1887 erf no. 347 in Kerkstraat-Wes gekoop en daar het hy en sy gesin gewoon tot met hulle vertrek na Nederland. In 1888 is die erf oorgeplaas op die naam van mev. Van Rijsse en eers geruime tyd ná haar dood in 1921 is dit en nog een, in Arcadia, verkoop en haar boedelsake afgesluit.

Vanaf sy aankoms in Pretoria het Van Rijsse 'n aktiewe en leidende aandeel geneem in die gemeentelike bedrywighede van die Gereformeerde kerk Pretoria. Mettertyd het hy geruime tyd as skriba van dié gemeente opgetree. Die Tweede Vryheidsoorlog het ongelukkig 'n einde gebring aan sy nuttige openbare loopbaan in die ZAR. Tydens die oorlog het hy hom aangesluit by die Hollander Korps en is met 50 stemme verkies tot luitenant van die 5de peloton. So is die gesin Van Rijsse in 1900 gedeporteer en in Brussel ’n skeidingspakket gegee. Hy en sy gesin het na Nederland teruggekeer en hulle vir goed in hul geboorteland gevestig. Mev. Van Rijsse is in 1921 oorlede, terwyl haar eggenoot eers in die Tweede Wêreldoorlog oorlede is en wel in 1941.

H.M. Rex skryf in die tydskrif "Pretoriana", no. 23, April 1953: "Klaas van (Rijsse) jr. was een van 'n hele aantal Nederlanders wat gedurende die laaste twee dekades van die 19de eeu, as 'n staatsamptenaar en 'n private burger, 'n besonder belangrike rol in die Suid-Afrikaanse Republiek gespeel het. In medewerking met Sytze Wierda, hoof van die departement van publieke werke van die (ZAR), het (Van Rijsse), vanaf 1887 tot en met die Tweede Vryheidsoorlog, sy nuwe vaderland, waarvan hy in 1898 volle burger geword het, in verskillende hoedanighede en op verskillende terreine met liefdevolle toewyding gedien . . . hier in Pretoria en ook op ander plekke in Transvaal, staan daar 'n hele aantal imposante openbare en private geboue wat as monumente van skoonheid en openbare nut sy gedagtenis in herinnering hou, afgesien van sy waardevolle werksaamheid in belang van die Suid-Afrikaanse Republiek in die algemeen en van die stad Pretoria en die (Gereformeerde kerk Pretoria) in die besonder." Rex skryf Van Rijsse was "een van 'n groot aantal Nederlanders wat deur Pretorianers steeds in dankbare herinnering gehou behoort te word. Mag die dag spoedig aanbreek dat (sy) naam aan een of ander belangrike straat, park of openbare gebou gegee sal word."


</doc>
<doc id="115684" url="https://af.wikipedia.org/wiki?curid=115684" title="E. Kotze">
E. Kotze

Elizabeth M. Kotze (gebore Walters op 17 Oktober 1933 in Hopefield) is ’n bekroonde Afrikaanse skrywer wat onder meer die Eugène Maraisprys vir haar skryfwerk verower. Hoewel sy aanvanklik as kortverhaalskrywer debuteer, verwerf sy later gewildheid met haar tydskrifvervolgverhale (wat ook in boekvorm uitgegee word). Later in haar loopbaan publiseer sy meer ernstige romans en skryf sy ook enkele kinderverhle.

Elizabeth M. (Sussie) Walters is op 17 Oktober 1933 op die plaas Langrietvlei in die distrik Hopefield gebore as een van vier kinders, drie dogters en ’n seun. Haar susters is Anita en Freda. Op eenjarige ouderdom trek die gesin na Doornbaai, ’n vissersdorpie aan die Weskus, waar sy groot word. Haar pa, Coenraad Walters, is hier as ingenieur verbonde aan die kreeffabriek van North Bay Canning Company.

In hierdie tyd is Doornbaai (teenswoordig Doringbaai) slegs ’n visserdorpie wat rondom die visfabriek ontstaan het. Dit is ’n afgeslote gemeenskap, met geen telefoonverbinding met die buitewêreld nie, geen dokter op die dorp nie, kerk net met Pinkster en een maal ’n maand bring ’n skip die dorp se proviand. Sy begin haar skoolopleiding by die eenmanskooltjie op die dorp en gaan later na die skool op Hopefield. Wanneer sy hoërskool toe moet gaan, bly sy in Vredendal in die koshuis en matrikuleer aan die Hoërskool Vredendal in 1950. In hierdie tyd verhuis haar ouers na Lambertsbaai.

Na skool voltooi sy ’n sekretariële kursus in Kaapstad en werk dan by Sanlam in Kaapstad totdat sy in 1954 trou met die skipper Willie Kotze van Lambertsbaai. Hulle ontmoet mekaar reeds wanneer sy veertien jaar oud is en hy vier en twintig. Uit die huwelik word vier kinders gebore, ’n dogter, Marlene, en drie seuns, Petrus, Hannes en Oostenwald.

Tot en met 1972 bly die gesin op verskeie dorpe aan die Weskus. Hulle bly aanvanklik in Lambertsbaai, waar hulle eerste kind gebore is, die dogter Marlene. Marlene is sowat ’n jaar oud toe hulle na Walvisbaai trek agter die ryk visbronne aan. Hier bly hulle eers in ’n losieshuiskamer totdat hulle genoeg geld het om ’n huis te laat bou. Kort na hulle by die huis ingetrek het, word hulle oudste seun, Petrus, gebore. Na sowat drie jaar trek hulle na Houtbaai, waar hulle vir twaalf jaar lank bly en Willie ’n reputasie opbou as skipper op ’n vissersboot. Die ander kinders, Hannes en Oostenwald, word gebore terwyl hulle hier bly. Op 47-jarige ouderdom ontdek Willie ’n harde knoppie aan sy lies, maar gee aanvanklik nie aandag daaraan nie. Eindelik laat hy hierdie klier uitsny, maar die toetse wys dat die klier kwaadaardig is, dat hy Hodgkins se siekte het en dat die klierkanker reeds al die limfkliere aangetas het behalwe dié in sy linkerblad. Swak gesondheid maak dan ’n einde aan Willie se loopbaan ter see en die gesin vestig hulle in 1972 op die plasie Sunnybrook in die Piketberge, waar hulle ’n vrugteboerdery bedryf. Met behulp van ’n gesonde dieet en harde werk gaan Willie se kanker vir amper vyftien jaar in remissie. Wanneer hy te swak word om langer alleen die boerdery aan die gang te hou, verkoop hulle in 1988 die plasie en huur ’n huis in Moorreesburg.

Willie is in April 1989 dood aan klierkanker, wat vir Sussie ’n geweldige slag was. Boonop is haar ma nie lank daarna nie dood aan Alzheimer se siekte en word  breinkanker by haar suster gediagnoseer. Hierna verhuis sy ’n paar keer in ’n stryd om weer vastrapplek te kry. Eers is sy in ’n huurhuisie in Moorreesburg, daarna laat bou sy ’n huis op Vredenburg op die erf wat sy saam met haar man gekoop het. Die swak vakmanskap dwing haar om steeds op Vredenburg ’n eenheid in ’n meenthuisontwikkeling te betrek en die lawaai laat haar eindelik verhuis na Velddrif, ’n dorpie aan die Bergrivier. Hierna verhuis sy na ’n aftree-oord in Tafelbaai naby Kaapstad.

Haar skryfloopbaan het sy ontstaan te danke aan die lang tye wat haar man op see is en die stories wat daaruit voortvloei. Hy was ’n onderhoudende en natuurlike verteller en terwyl hy weg is, het sy die tyd gehad om te skryf. Eers skryf sy kortverhale vir tydskrifte soos "Sarie" en "Huisgenoot". Haar kortverhale, veral dié wat gebundel word in "Halfkrone vir die nagmaal", "Silt van die aarde", "Halwe hemel", "Waterwyfie en ander woestynverhale" en "Die wind staan oos", het meestal hulle wortels in die unieke omgewing en mense van die Weskus, wat in die kontreitaal gestalte kry. Dit hanteer die oorlewingstryd van die mens teen die natuur en veral die see, maar ook teen mekaar. Die kleurryke karakters en hulle gewestelike woordgebruik sorg dat hierdie unieke verbygaande wêreld tot die wins van Afrikaans permanent vasgelê word.

"Halfkrone vir die nagmaal" word in 1983 met die Eugène Maraisprys bekroon en is ook haar debuut as belangrike kortverhaalskrywer. Meeste van hierdie verhale het voorheen in tydskrifte verskyn. Dit is veral die lewenskragtige weergawe van die taal van die streek en die lewens en kultuur van die mense van die Weskus wat indruk maak. Gewone mense se lief en leed word ingeklee met universele betekenis. Dis ’n harde wêreld en lewe wat hier beskryf word, met oorlewing wat die leefwyse bepaal. Tog word hierdie wêreld sonder sentiment of nostalgie geskets, sodat die leser meeleef in die verhaal en met die mense.In "Bloedige dag" is die Weskus-vrou Lya Solms die hoofkarakter. Sy bring ongeluk oor die huis omdat sy die vuurgees gevloek het, want daarna het Jakkie se beentjies uitgeteer, hul melkkoei is deur die weerlig doodgeslaan en hulle het verarm. Eindelik brand ook hulle huis af, waarna sy besluit dat haar skuld nou vereffen is. Daarna kry sy vele geskenke en gawes van die bure wat soveel beter is as wat sy voor die brand gehad het en selfs ’n nuwe huis. Hier raak haar nuwe tafeldoek aan die brand en sy gooi die melk wat die buurvrou gebring het oor die tafeldoek en op die slagoffer, klein Jakkie. Hierdie is ’n laaste plengoffer aan die vuurgees en sy kan dit besweer met melk, ’n teken van voorspoed. "By Franken se pan" is ’n hoogtepunt in die bundel en ook die langste verhaal, wat strek oor ’n periode van sewentig jaar. Dit begin met die ou Frankens se werk by die soutpanne en eindig met hulle kinders, Heila en Jiems, reeds baie oud en krom getrek van rumatiek. Deur die jare raak die soutwerkers al minder, verarm die gemeenskap en word hulle al hoe meer afgesluit van die buitewêreld. Na sy ouers se dood trou Jiems met Sielie en na Sielie se dood trou hy teen sy sewentigste jaar met die veel jonger Makkie Dixon, ’n huwelik wat nie Heila se goedkeuring wegdra nie. Sy behandel dan ook vir Makkie as ’n buitestaander en woon nie eens die troue by die kerk by nie. Eindelik is dit net hulle drie wat by die soutpan agterbly en staar hongersnood hulle in die gesig. Makkie bring uitkoms deur brood te bak in ’n vleispot wat toegedraai is in ’n goiingsak. Hierdie subtiele verhaal beeld uit hoe rasse- en karakterverskille onbelangrik raak sodra mense moet saamstaan om te kan oorleef. Die treffende milieu-beskrywings skep deurgaans die regte atmosfeer, terwyl die aftakeling en verval van die gemeenskap doeltreffend op verskeie maniere beskryf word. In "Halfkrone vir die nagmaal" wil die jong Frits dolgraag die basaar op die Saterdag voor nagmaal bywoon, waar hy lekkergoed kan eet en pryse kan wen met skiet. Hy beplan haarfyn en gaan dan saam met Dampies op die visserskuit en vang dan vir ’n week lank eers vis en daarna kreef sonder om te rus. Hulle kom eers op die Saterdagoggend van die basaar tuis. Die geld wat hy huis toe bring, is so baie dat sy pa verbaas is daaroor. Frits vra verlof om die perd te gebruik om basaar toe te gaan en sy pa stem in, maar wanneer hy skoon gewas is en uitgevat in sy beste klere, gee sy pa van al daardie geld vir hom net ’n sjieling. Dit is veels te min om die basaar te geniet en Frits trek sy klere uit en gaan lê teleurgesteld in sy kamer. Benewens die sterk verhaalelement munt hierdie verhaal verder uit in sy beskrywing van die intieme verhouding wat daar tussen die mens en die natuur heers. Noemenswaardig is ook "Die jaar van die groot reëns". Verhale soos "Man van die sensus", "Pouveer" en "Die erfdeel" styg egter nie uit bo die vlak van die populêre tydskrifverhaal nie. Hierdie boek word in Nederlands vertaal.

"Silt van die aarde" bou voort op hierdie stewige grondslag en slaag volgens Abraham H. de Vriesdaarin om die betekenislaag van die verhale selfs nog duideliker na vore te laat kom. Weer is dit die gewone mense, die sout van die aarde van die titel, wat op die voorgrond staan. "Soetloop" is ’n hoogtepunt en die aangrypende beskrywing van ’n jong meisie se eerste liefde.

"Halwe hemel" sluit by bogenoemde bundels aan en skets met sy kleurryke karakters en die spreektaal en idioomgebruik van die streek ’n lewe en kultuur wat aan die verbygaan is. Waar die eerste twee boeke hoofsaaklik oor die lewe aan die see handel, skryf sy hierin hoofsaaklik bergverhale na aanleiding van die gesin se lewe en ervarings op Piketberg. In hierdie bundel is die dood ook ’n terugkerende tema, beide die dood van ’n geliefde en ook die verandering wat na die dood vir die agterblywendes kom. Die titelverhaal beeld ’n leefwyse van die verlede uit wat in die hede deur latere spelers herbeleef word, terwyl "Oesjietjie" ’n verhaal oor twis om ’n kind is, wat opwerk tot ’n aangrypende hoogtepunt. "Omkeer" beeld met woordekonomie die afskeid van die see en die aanvaarding van die binneland uit, maar met die suggestie dat die see nog nie uit die hart gehaal is nie. "Halwe hemel" word in 1993 genomineer vir die Rapportprys.

"Waterwyfie en ander woestynverhale" bevat veral verhale uit haar eie grootwordjare op Doornbaai. Dit is verhale vol aardse humor, waarin die harde lewens en hartstogte van die ongekunstelde maar tog wyse mense van haar kontrei beskryf word. Die verhale self is suiwer, onsentimenteel en subtiel, wat daarin slaag om in die menslike hart se geheime in te delf. Dit is ’n beskrywing van ’n verbygegane wêreld wat vir meeste hedendaagse lesers al onbekend is, maar in sy universele toepassing van die menslike emosies op aangrypende wyse beleef word. In "Die vrou van Jakob Els" staan Sissa haar hardwerkende man by die afgeleë veepos by en verberg haar eie smart oor kinderloosheid. ’n Eie kind is haar grootste begeerte en sy is uitnemend geskik vir moederskap, met ’n hart vol liefde en hande wat vir niks verkeerd staan nie. In hulle eensame leefwyse vind sy nou veral vreugde in die klein wonders van die natuur en die samesyn wat sy saam met haar man kan geniet, maar moet dan aan die einde sy lewelose liggaam vashou. In "Mure" veg ’n man sy hele lewe lank teen sy ingeperktheid en soek die ruimtes op, maar begewe hom dan teen sy hele aard en wese in ’n huwelik met ’n gesin. Die visserslewe is die agtergrond vir "Mantel", waarin die vader van die gesin na ’n beroerte en verniel deur die harde lewe op die see op sy sterfbed lê. Sy seun oorleef in hierdie tyd die stormagtige see in die skuit. Kort na hierdie ontsettende ervaring stap hy met sy vader se baadjie oor sy skouers in die koue lug uit, as simbool dat hy sy vader se mantel op hom geneem het.

"Die wind staan oos" bevat verhale waarin, benewens tipiese verhale oor Weskusvissers en ander inwoners van die kontrei, ’n nuwe milieu (die voorstad) ook verken word en die teenstelling tussen platteland en voorstad in verskeie verhale voorop staan.

Suzette Kotzé-Myburgh stel ’n keur uit al haar kortverhale saam wat as "Diepsee" gepubliseer word.

Van haar kortverhale word in versamelbundels opgeneem, soos in "Van spoke gepraat" onder redaksie van Charles Fryer; "Vrou: Mens" saamgestel deur Corlia Fourie, "Uit die kontreie vandaan" onder redaksie van Abraham H. de Vries, "Lyfspel / Bodyplay" van Rachelle Greeff, "Vertellers" en "Vertellers 2" van Merwe Scholtz, "Op Afrikaanse werf" van A. Schwerdtfeger en N.J. Snyman en "Borde borde boordevol" onder redaksie van Hennie Aucamp.

"Die liefde en die blits" word in die versamelbundel "Om lief te hê" opgeneem, wat ’n keur bevat van die mooiste liefdesverhale wat in "Sarie" verskyn het.

Na die oorspronklike fokus op kortverhale begin sy ook vervolgverhale skryf vir tydskrifte soos "Sarie" en "Huisgenoot", waarna sy van die vervolgverhale in boekvorm laat publiseer. Dit sluit in "Die prys vir Vogelsang", "Oggendblom en bitterkalbas", "Kielwater" en "Die vuurgety". Hierdie vervolgverhale is uiteraard slegs ontspanningsleesstof, maar is so gewild onder lesers dat hulle ook in boekvorm uitgegee word.

"Die prys vir Vogelsang" is ’n plaasroman, waar die ryk Oumie Wagener van Oorlogsvlei haar nasate en werkers met ’n ysterhand regeer en die bure, die Hugo’s, vermy. Daar is lank reeds wedywering en kwade gevoelens tussen hierdie families, veral vanweë die varswaterpan tussen Oorlogsvlei en Vogelsang. Braam Hugo koop dan die plaas Vogelsang van Oumie se seun Albert, wat die konflik op ’n spits dryf.

"Oggendblom en bitterkalbas" vertel die storie van die bekrompe Mart Bosman wat nie haar broer se kunstige vrou (Lynette) kan verdra nie. Sy beskou haar as iemand soos ’n pampoenblom wat mooi is terwyl die dou daarop lê, maar in die son gou verwelk. Lynette maak dan ’n skildery van die pampoenblom en gee dit vir Mart. Hierna wil Mart wegkom en word teatersuster by dr. Laufer in die afgeleë Osipi. Hulle raak romanties betrokke met mekaar. Dr. Laufer bestel ’n skildery van Lynette van ’n bitterkalbas (vrug van die pampoenblom) wat die titel van die roman verduidelik en Mart se metamorfose simboliseer.

"Die prys vir Vogelsang" en "Oggendblom en bitterkalbas" word later saam gepubliseer as "Tweeluik".

"Die vuurgety" vertel van Eveline se vlug na ’n afgeleë dorpie in die Vrystaat, om weg te kom van haar verlede en die misdaadverslaggewer Sas Stofberg, wat eersdaags uit die tronk vrygelaat gaan word. Deur terugflitse word die spanning opgebou.

Al drie hierdie vervolgverhale word later saam in ’n "E. Kotze Omnibus" uitgegee.

Haar ander langer werk is meer ernstig van aard. "Die slag van die breekbrander" verskyn elf jaar na haar man Willie se dood. Dit het haar lank gevat om sy dood te verwerk en eindelik die krag te kry om daaroor te skryf. Sy vertel hierin met deernis die verhaal van haar lewe saam met haar eggenoot, sy dood en die pyn en die stryd om daarna aan te gaan met haar lewe. Dit is ’n waardevolle toevoeging tot die rouliteratuur in Afrikaans, maar word selfs meer as dit. Die boek word ’n besinning oor die lewe en die dood en die broosheid en krag van menslike verhoudings, asook die mens se verbintenis met die grond en aarde waarop hulle woon.

"Toring se baai" is ’n roman wat die verhaal van ’n vissersdorpie aan die Weskus vertel. Die inwoners van alle rasse moet van vooraf begin wanneer die kreeffabriek in 1940 in ’n kwaai storm verwoes word en weldra kom daar ’n mate van welvaart. Dit is veral die tydgees en emosies van die Tweede Wêreldoorlog wat goed vasgevang word, met die impak wat die gebeure en mense se opinies eindelik op hulle lotgevalle het. Die boek begin (en eindig) met die besoek van twee oud-inwoners vroeg in die 21ste eeu, wanneer alles feitlik onherkenbaar verander het. Weg is die vissershuisies, wat gesloop is en vervang is deur moderne glaspaleise, alles is gemoderniseer – maar misdaad voer hoogty. Die bekoring van die boek lê nie in die feitlik afwesige intrige nie, maar in die intieme blik op die lewens en verhoudings van die inwoners van alle rasse, hul taalgebruik en die eenvoud van hulle karige bestaan.

"Hoogty" se hoofkarakter is Helena Burger, ’n vrou in die hoogty van haar lewe. Die verhaal speel af in die vyftigerjare. Helena besluit om die Weskushuis van haar ruwe visserman pa, Jas, te verlaat en wyk uit na Grenspan in die Vrystaat. Haar sagmoedige ma word deur haar pa onderdruk en hy wil van haar skrander broer teen wil en dank ’n seeman maak. Om dit te voorkom en hom te oorreed om Boetie sy hoërskoolopleiding te laat voltooi, keer sy terug na die ouerhuis op Volleminkbaai. Hier besef sy dat dit moeilik is om die see uit jou gestel te kry. Aan die Weskus ontmoet sy dan die heelwat ouer skipper Auret Nagel, maar sy het ook ’n werk en ’n vriend, Chris, wat sy in die Vrystaat agter gelaat het. Die sterkpunte van die boek is die raak beskrywings van die mense en gewoontes binne ’n vissersgemeenskap en die gebruike en veral taalgebruik van die mense van die tyd. Daarby word die werklikheid van liefdesverhoudings lewensgetrou uitgebeeld, met die bagasie wat die individue in ’n verhouding inbring en die impak daarvan wat realisties uitgebeeld word.

Sy skryf ook die kinderboek "Boetie-Jan se skilpadnes".

Haar kinderverhaal "Bamboesie" word opgeneem in die versamelbundel "Goue fluit, my storie is uit" onder redaksie van Linda Rode.

In 2014 word haar werk en lewe op Woordfees op Stellenbosch deur Petra Müller en Nelleke de Jager in ’n profielaanbieding in oënskou geneem.

Werke wat uit haar pen verskyn sluit in:





</doc>
<doc id="115687" url="https://af.wikipedia.org/wiki?curid=115687" title="Bessie Kotzé">
Bessie Kotzé

Bessie Kotzé is ’n Afrikaanse skrywer wat veral bekendheid verwerf vir haar kinderversies en kinderverhale.

Bessie Badenhorst is in die distrik Vredefort gebore, waar haar vader, Henry Badenhorst, skoolhoof was. Sy matrikuleer aan Vredefort Hoërskool en studeer dan verder aan die Universiteit van die Oranje-Vrystaat en die Bloemfontein Onderwyskollege. Hier kwalifiseer sy as onderwyser en gee dan vanaf 1941 vir ’n ruk klas aan die Model Laerskool in Bloemfontein.

Vir "Die Huisvrou" skryf sy vir lank ’n gereelde rubriek onder die titel "Hier gesien en daar gehoor", terwyl sy ook aktief deelneem aan amateur drama vir Die Bloemfontein Teatergroep. Sy is aan die einde van 1943 getroud met Wilhelm de V. Kotzé van Bloemfontein. Hulle het twee kinders, ’n seun en ’n dogter.

Tydens haar jare van onderwys aan klein kinders vind sy dat daar ’n groot tekort aan toepaslike werke vir Afrikaanse kinders is en sy begin self gediggies en stories skryf om die leemte aan te vul. Van haar kinderverse word opgeneem in onder andere "Nuwe Kleinverseboek" en "Nuwe Kleuterverseboek".

Sy skryf ook die kindertoneelstukkie "Die stout klein dwergie", wat een van drie toneelstukkies van haar is wat opgeneem word in "Die kleinspan op die planke".

Vir hoërskoolleerlinge skryf sy die libretto vir die operette "Die blink kristal" .

"Kerneelsie en Mafarie-mier" is in 1992 ’n naaswenner van die ATKV-Kinderboekprys vir ouderdomsgroep 8-9 jaar.

Sy skryf ook dramas vir volwassenes en twee van haar vollengte dramas, "Pienk angeliere" en "Die lot" (laasgenoemde gepubliseer deur Dalro) en ’n eenbedryf ("Twee stoele") word opgevoer deur Die Bloemfontein Teatergroep onder leiding van Maria Bosman en Mariechen Naudé. "Twee stoele" verower ook die eerste prys in ’n dramawedstryd. Springbokradio saai een van haar radiodramas uit en haar sketse word deur "Vrouerubriek" van die Afrikaanse diens van die Suid-Afrikaanse Uitsaaikorporasie (SAUK) uitgesaai.

Werke wat uit haar pen verskyn sluit in:



</doc>
<doc id="115688" url="https://af.wikipedia.org/wiki?curid=115688" title="Louis Kraal">
Louis Kraal

Louis Steenkamp (1896–1978) was ’n politikus, geskiedkundige en dramaturg, wat sy drama onder die naam Louis Kraal laat publiseer.

Louis Stefanus Steenkamp, wat sy drama onder die naam Louis Kraal skryf, was op 21 Mei 1896 in die distrik Burgersdorp gebore as kind van welbekende boere in die distrik. Sy skoolopleiding ontvang hy aan Paarl Boys High School en hy studeer dan verder aan die Universiteit van Stellenbosch, waar sy hoofvak Geskiedenis is. Hier is hy baie bedrywig in die studentelewe en dien op verskeie liggame. So is hy lid van die studenteraad en minister van die studenteparlement. As lid van die debatsvereniging is hy toneeldirekteur en hoof van ’n komitee wat teateropvoerings organiseer en in 1930 is hy lid van die Suid-Afrikaanse Studentespan na Engeland om deel te neem aan ’n debatskompetisie. Hy behaal die B.A.-graad, B.Ed.-graad, M.Ed.-graad en D.Ed.-graad aan die Universiteit van Stellenbosch. Die titel van sy verhandeling is “"Onderwys vir blankes in Natal 1824–1940: ’n populêr-wetenskaplike verhandeling"”, wat in 1941 gepubliseer word. In 1931 trou hy met Blanche Olga Botton van Rhodesië, wie se ouers oorspronklik van Skotland is. Sy is op 2 Mei 1905 gebore en op 14 Desember 1965 oorlede. Na universiteit gee hy lank onderwys op Ladysmith en is baie bedrywig in Natalse sportkringe, waar hy voorsitter is van die Noordelike Distrikte se Rugby-unie. Verder is hy lid van die bestaansveiligheidsraad en beywer hom vir die bevordering van rasse-samewerking in Suid-Afrika. In 1943 word hy as Verenigde Party verteenwoordiger verkies as lid van die Volksraad vir Vryheid en hy verslaan in die proses die Nasionale Party-verteenwoordiger, die latere goewerneur-generaal dr. E.G. Jansen. In die verkiesing van 1948 word hy egter deur die Afrikanerparty-kandidaat verslaan, maar in 1949 word hy onbestrede verkies as Volksraadslid vir Drakensberg. In September 1955 verower hy die Hillbrow-setel in ’n tussenverkiesing. Hy dien op verskeie rade en kommissies, onder andere die Saamwerkunie (waar hy sewe jaar lank sekretaris is), die Burgergrafte-kommissie, die Historiese Monumente-kommissie en is voorsitter van die Historiese Kommissie van die Saamwerk-Unie. Vir ’n tydperk is hy ook ’n senator. Hy is op 18 Julie 1978 oorlede.

Sy drama “"Noodlotsweë"” is ’n tragedie in vier bedrywe. As historikus stel hy saam met A.G. du Toit “"Die Bloedrivierse Eeufeesgedenkboek"” saam en begin saam met H.J. van der Berg en V.C. Adams die Thembani Collection Trust, wat in die Mtonjaneni Museum tussen Melmoth en Ulundi historiese artefakte rondom die geskiedenis van die inheemse volke in Natal bewaar. Saam met G.S. Nienaber is hy verantwoordelik vir publikasie van “"Die dagboek van Anna Steenkamp en fragmentjies oor die Groot Trek"” en sy proefskrif word in 1941 gepubliseer as “"Onderwys vir blankes in Natal 1824–1940: ’n Populêr-wetenskaplike verhandeling"”. Verskeie van sy artikels oor die geskiedenis verskyn in Suid-Afrikaanse tydskrifte.

’n Goue medalje word deur die Historiese Monumentekommissie aan hom toegeken vir sy geskiedkundige navorsing en hy is by die ontvangs daarvan slegs een van vier mense wat op soortgelyke wyse vereer is.






</doc>
<doc id="115690" url="https://af.wikipedia.org/wiki?curid=115690" title="Leonard Koza">
Leonard Koza

Leonard Koza was ’n politieke aktivis en Afrikaanse skrywer, digter en dramaturg.

Leonard Koza was op 20 September 1941 in Elsiesrivier gebore as seun van die bekende fotograaf Sollie Koza, wat een van die eerste inwoners van Matroosfontein was. Sy pa is in Maart 1990 op tagtigjarige ouderdom oorlede. Leonard ontvang sy laerskoolopleiding in Elsiesrivier en matrikuleer dan in 1962 aan die Elsiesrivier Hoërskool. Sy deelname aan die politiek terwyl hy student is verhoed dat hy onderwyser word. Na skool begin hy werk as verpleër by die Conradie-hospitaal en is daarna in die laat sestigerjare en vroeë sewentigerjare klerk by die Parow munisipaliteit. In 1970 voltooi hy ’n Diploma in Sosiale Werk in Londen in Engeland en in November 1983 verwerf hy ook ’n Diploma in skakelwerk. Hy is betrokke by verskeie munisipale vakbonde. In 1990 is hy organiserende sekretaris van die Westelike Provinsie se Plaaslike Owerhede Werkersunie en tot met sy aftrede in 2007 is hy organiseerder en werwer vir die vakbond Imatu in die Paarl. As politieke aktivis speel hy ’n groot rol in die Kaapse townships van Matroosfontein, Bishop Lavis en Ravensmead. In die sewentigerjare raak hy betrokke by teater en saam met Willie Adams stig hy in 1983 Township Life, ’n amateurteatergroep wat later herdoop word tot Township Players. Hy is ook lid van die Elsiesrivier Kultuurvereniging. In 1986 wen hy die International Writers Award en ’n beurs van die Amerikaanse konsulaat en bring daarna drie maande deur by die Iowa Universiteit in die Verenigde State van Amerika, waar hy werkwinkels bywoon en gedagtes uitruil met skrywers van ander lande. Met hierdie toekenning word hy ’n Honorary Fellow in Creative Writing of the University of Iowa. In sy loopbaan neem hy deel aan verskeie radiopraatjies en ten tye van sy dood was hy een van die koördineerders van ’n leesprogram vir hoërskoolleerders by die Elsiesrivier-biblioteek. Sy lewensmaat is Susan Botha en hulle verhuis na sy aftrede na Malmesbury. Saam met Willie Adams en gerugsteun deur Patrick Petersen stig hy Domestica Uitgewers om geleenthede aan opkomende skrywers te bied om te publiseer. Hulle is onder ander verantwoordelik vir die bundel “"Optog"”, waarin ook van Leonard se gedigte opgeneem word. Hy is ook betrokke by die Skrywers- en Uitvoerende Kunstebeweging (SUB) wat jong talent aanmoedig en is stigterlid van die Afrikaanse Skrywersvereniging, waar hy in verskeie poste op die uitvoerende bestuur dien. Hy neem ook deel aan verskeie kunstefeeste, waaronder die heel eerste Klein Karoo Nasionale Kunstefees op Oudtshoorn. By die Woordfees op Stellenbosch in 2005 praat hy saam met Peter Braaf oor die belangrike bydrae wat die struggle-toneel uit die tagtigerjare gelewer het. In Oktober 2005 is hy saam met George Weideman, Elsa Joubert en Abraham H. de Vries een van die opstellers van die beswaarskrif teen dubbelmedium-onderrig op die Universiteit van Stellenbosch, wat later deur meer as tagtig Afrikaanse skrywers onderteken is. Hy is op 20 Februarie 2010 in ’n motorongeluk naby Durbanville in die Kaap oorlede.

Sterk aanmoediging om te skryf kry hy van die Sharpeville skietery van Maart 1960. In die jare sestig begin hy “"Gammatjie en Abdoltjie"” stories skryf vir die destydse "Golden City Post" en later vir die "Cape Herald". In 1973 eindig ’n kortverhaal, “"The Heart of Nomso Khumalo"”, onder die top tien in ’n nasionale kortverhaalwedstryd. Hy skryf Engelse en Afrikaanse gedigte en kortverhale en sy werk word plaaslik gepubliseer in literêre tydskrifte soos "Contrast", "Quarry", "New Coin", "Blac", "Reality", "Izwi", "New Classic" en "Staffrider". Dit word ook oorsee in tydskrifte en bundels gepubliseer in onder meer die Verenigde State van Amerika ("Greenfield Review" van New York en die versamelbundel “"Aftermath"”), Australië, Nieu-Seeland, Frankryk, België (onder andere in die April 1985 uitgawe van "Kruispunt" wat onder die titel “"Skryf asseblief terug"” in sy geheel gewy is aan Afrikaanse versetpoësie), Kanada, Duitsland, Rusland en Kuba. Sy Engelse digbundels “"The heart of apartheid"” en “"In and out of the townships"” word in Nieu-Seeland gepubliseer en sy Engelse digbundel “"From the womb to the tomb"” verskyn in 1990 in Suid-Afrika. In 1977 kry hy erkenning vir sy gedig, “"Salaam Abduraghman"”, oor ’n jong man wat deur onlustepolisie in sy ouers se winkel in Ravensmead doodgeskiet is. Sy gedigte word ook opgeneem in die versamelbundels “"The Return of the Amasi Bird"”, “"I Qabane Labantu"”, “"Optog"”, Gerrit Komrij se “"Die Afrikaanse poësie in ’n duisend en enkele gedigte"”, “"SA in poësie"”, “"Nuwe verset"”, “"Metafore van herlewing"” en “"Reënboogstemme"” (gedigte voorgeskryf vir hoërskoolleerlinge).Ook op prosagebied maak hy ’n bydrae. Sy liefde vir kinders lei tot die publikasie van kinderstories van hom in 1986 in "Die Burger Ekstra". Hierdie stories het ingesluit “"Bolletjies die skilpad loop weg"”, “"Kapat, die flukse ponie"”, “"Meeutjie en Gysie neem die huis op horings"”, “"Olifant buig die knie voor Leeu"” en “"Tuinwerk bied uitkoms vir Boetie"”. Hy publiseer self die kortverhaalbundel “"Die gazoem vannie township"”, wat stories bevat wat hy al sedert 1975 geskryf het. Al die verhale speel in die township af en beeld hierdie mense se lewens en ervarings uit, met die swaarkry, vreugde, probleme, geweld en humor wat eie is aan hierdie leefwyse. Dit lewer verslag oor toestande voor en na apartheid en demonstreer dat die lewe vir die gewone arbeidersgesin nie noodwendig na 1994 verander het nie. “"Rondom die Sixfooter"”, wat in ’n begraafplaas afspeel, is een van die hoogtepunte. Sy kortverhaal “"Juffrou Bester en Boelie, die boikotter"” word opgeneem in die versamelbundels “"Uit die kontreie vandaan"” en “"Die Afrikaanse kortverhaalboek"”. In hierdie verhaal het die politieke onluste tydens apartheid ’n impak op Juffrou Bester se klas, met Boelie wat die ander standerd ses kinders beïnvloed om die klasse te boikot, die karre met klippe te gooi en bande aan die brand te steek. Dit is ’n uitbeelding van wat in die townships aangegaan het tydens die onluste wat deur die kinders aangevuur en beheer is. “"Koos van der Merwe se ma"” word opgeneem in “"Kruis en dwars"” en “"Broe’, wie spoek soe?"” in Charles Fryer se “"Van spoke gepraat"”. Ander kortverhale word ook opgeneem in kortverhaalbundels soos “"Taxi"” en “"Mense is mense"”. Ten tye van sy dood is hy besig om te skryf aan nog kortverhale en ’n jeugroman.Hy skryf verskeie dramas waarin hy die sosiale, politieke en ekonomiese toestande van die apartheidstyd aan die kaak stel. Hierdie dramas sluit in “"Township-kleigoed"”, “"Distrik Ses"”, “"Township-worries"” (wat almal reeds in die tagtigerjare deur die Township Players in Elsiesrivier opgevoer is), “"Thoko en Bonsi"” en “"Thandiwe"”. Die New Nation-toneelgeselskap in Lavender Hill in Kaapstad bring in September 1993 sy drama, “"Die Koeksusters"”, in die NG Sendingkerk op die planke. Die drama is gebaseer op ’n ware verhaal van twee gesinne wat gedwing word om weens die Wet op Groepsgebiede uit Parow te trek. In 2004 word “"Die gazoem vannie township"” vir die toneel verwerk en by die Suidoosterfees in Kaapstad opgevoer. Hy voltooi ook ’n boek oor die lewe van die kunstenaar Rappin’ Donkey (Ameen Levy), wat tot ’n musiekblyspel verwerk word.

In 1986 word hy verkies as ’n Honorary Fellow in Creative Writing of the University of Iowa. Op 28 Maart 2010 word die Kaapstad burgemeestersmedalje postuum aan hom toegeken.





</doc>
<doc id="115692" url="https://af.wikipedia.org/wiki?curid=115692" title="Willem Kotzé">
Willem Kotzé

Willem D. Kotzé (17 Januarie 1931 – 27 Augustus 2013) was ’n Nasionale Party-Volksraadslid en Suid-Afrika se ambassadeur na Bophuthatswana. As skrywer word hy bekend vir sy verhale oor die ou Suidwes-Afrika.

Willem Daniël (Willie) Kotzé is op 17 Januarie 1931 op die plaas Texas naby Pretorius (nou Leonardville) langs die Nossobrivier in die Gobabis-distrik in Suidwes-Afrika gebore. Die dorp is genoem na ds. E.J. Leonard, wat hom ook doop. Willie is die middelste van drie kinders en het ’n ouer broer, Johannes, en ’n jonger suster, Yvonne (Ivy). Sy pa is Arie Willem Daniel Kotzé, oorspronklik van Calvinia in die Kaapprovinsie, wat in 1924 te voet skape vir ’n spekulant na Suidwes-Afrika aanjaag en dan daar aanbly. Nadat sy pa ’n aantal jare skape oppas by ’n boer, bekom hy ’n graslisensie van die Suidwes owerhede vir die plaas Texas. Sy ma is Johanna Susanna Susara Jacoba (Jossie) Janse van Rensburg, oorspronklik van Leeudoringstad, wat in 1929 met sy pa getroud is.

Kort na Willie se geboorte trek die familie na die plaas Kauchas langs die Visrivier naby Kub, wat tussen Mariental en Windhoek geleë is. Sy pa huur hierdie plaas ook. Op 19 Mei 1936 is sy ma op Kauchas aan malaria oorlede toe sy slegs 25 jaar oud was. In hierdie omstandighede gaan bly die kinders na die begrafnis by hulle ma se suster en haar man, tante Nellie en oom Albert Martins, op hulle plaas Schneider naby Pretorius. Teen die middel van 1938 kom haal sy pa die twee seuns weer om skool toe te gaan en hulle bly in ’n eenvertreksinkhuis duskant Pretorius op ’n stukkie grond wat sy pa huur. Later in die jaar is hulle na die koshuis op Pretorius waar juffrou Johanna Georgina Muller, oorspronklik van Bultfontein, die koshuismatrone was. Sy pa koop in hierdie tyd vir hom ’n nuwe motor, ’n Hudson Terraplane. Met hierdie motor is die gesin tydens die skoolvakansie aan die begin van 1939 Kaap toe om vir sy ouma te gaan kuier, waar sy in Tamboerskloof gewoon het. Sy pa trou in die Junievakansie van 1939 met juffrou Muller en in April 1940 is hulle stiefsussie Agnes gebore.

Na sy pa se troue in 1939 gaan Willie en sy broer na die skool op Gobabis, waar hulle ook in die koshuis bly en tot aan die einde van 1941 skoolgaan. Terwyl hulle hier skoolgaan kan hulle slegs twee keer per jaar huis toe gaan, in die wintervakansie en weer aan die einde van die jaar. In 1940 koop sy pa die plaas Wilheben naby Arahoab (nou Aranos) en vanaf 1942 gaan hy en sy broer daagliks per donkie na die skool op Arahoab. Daar was omtrent sewentig kinders in die skool, waarvan slegs nege nie in die koshuis was nie. In 1945 gaan hy weer koshuis toe en hy slaag standerd ses, toe dit nog die laaste standerd op laerskool was. In hierdie jare is standerd ses ’n openbare eksamen wat in die Unie van Suid-Afrika nagesien is. Die volgende jaar gaan hy na die dubbelmedium Hoërskool Swakopmund (voorheen die Deutsche Oberschule en in later jare weer) en matrikuleer hier in 1949. Weer kan hy slegs twee keer per jaar huis toe gaan. Tydens die skoolvakansies werk hy en sy broer hard van vroeg tot laat op die plaas om al die take uit te voer wat sy uitermate streng pa aan hulle uitdeel. As jong kind kom hy ook op die plase in noue aanraking met die San, wie se gewoontes en kultuur hy later in verskeie boeke beskryf.

Nadat hy klaar is met skool, werk hy vanaf April 1950 vir drie jaar by Standard Bank op Mariental. Toe hy mondig word, registreer hy in 1952 op Mariental as lid van die Nasionale Party. Sy pa bel hom later die jaar en vra dat hy moet bedank by die bank en hom moet kom help boer op die plaas, wat hy ook doen. Terug op die plaas stel sy pa (’n ondersteuner van Jan Smuts en sy Verenigde Party) egter ’n ultimatum aan hom dat hy uit die Nasionale Party moet bedank en ’n verklaring daaroor in "Die Suidwes-Afrikaner" moet publiseer. Willie weier om dit te doen, waarop hy twee dae later die plaas verlaat en terugkeer na Mariental. Hierdie voorval verbreek die reeds brose verhouding wat hy met sy pa gehad het en die breuk tussen hulle het tot met sy pa se dood in 1981 nooit weer heeltemal herstel nie. Met die opbrengs van sy erfgeld van sy moeder skryf hy in 1953 by die Universiteit van die Oranje-Vrystaat in en studeer vir twee jaar voltyds. Dan begin hy werk by Standard Bank in Bloemfontein om geld te verdien vir sy studies en studeer deeltyds verder. Só verwerf hy in 1955 die B.A.-graad, in 1956 die B.A. Honneurs-graad en in 1957 die M.A.-graad met lof met ’n verhandeling oor “"Die beheer deur die provinsiale administrasie oor die finansies van plaaslike besture in die Oranje-Vrystaat"”. Eindelik behaal hy in 1962 die D.Phil.-graad in Staatsleer met ’n proefskrif oor “"Owerheidsbeleid en -beheer ten opsigte van die ontwikkeling en administrasie van kleinhoewes in Suid-Afrika"”.

Hy trou op 24 November 1956 in Bloemfontein met Alice Dorothy Bruyns, wat hy in die bank ontmoet terwyl albei daar werk. Uit die huwelik word twee seuns gebore, Arie Willem Daniël en Hendrik Bruyns.In 1956 sluit Willie by die Staatsdiens aan. Hier is hy vanaf 1959 tot 1964 privaatsekretaris van Administrateur Sand du Plessis van die Vrystaat. Hy begin in 1960 saam met ’n vriend met ’n byeboerdery, maar verkoop sy aandeel wanneer dit te veel met sy studies inmeng. Op 28 Februarie 1965 tree hy uit die Staatsdiens en aanvaar ’n werk in die private sektor. Intussen het hy hom in die politiek begeef en vanaf September 1970 tot 1982 is hy Nasionale Party Lid van die Volksraad, eers tot 1974 vir Odendaalsrus in die Vrystaat en daarna vir Parys. As lid van die Volksraad is hy voorsitter van die Nasionale Party-koukus se studiegroep vir Buitelandse sake, asook sekretaris van die Inligtingstudiegroep. Verder dien hy ook as ondervoorsitter van die permanente Kommissie van Samewerking en Ontwikkeling wat onder andere aandag skenk aan die konsolidasie van die swart tuislande. In hierdie tyd bly hy op Bothaville, waar hy ’n plaas besit en met mielies boer. Daarna word hy op 1 Augustus 1982 aangestel as Buitengewone en Gevolmagtigde Suid-Afrikaanse ambassadeur in Bophuthatswana, ’n pos wat hy tot met sy aftrede op 31 Julie 1992 beklee. Na sy aftrede gaan bly hy en sy vrou in Seepunt in Kaapstad, waar hy voltyds skryf. Op ’n Mighty Men-konferensie onder leiding van Angus Buchan word hy gemotiveer om die Woord te versprei en hierna gee hy vir geruime tyd daagliks tien Bybels aan mense wat hy in Seepunt teenkom.  Op 27 Augustus 2013 is Willem D. Kotzé in Kaapstad oorlede.

In standerd ses word een van sy opstelle deur die skoolhoof aan die klas voorgelees en dit gee hom die aansporing om aan te hou met skryf. Terwyl hy na skool by Standard Bank werk, word ’n paar van sy gedigte in "Die Suidwes-Afrikaner" geplaas. In 1952 wen hy met sy gedig “"Geloftedag"” die eerste prys by die Geloftefees wat elke jaar by Hougosgeis gehou is. In die vroeë sestigerjare skryf hy enkele kortverhale vir "Die Huisgenoot" en "Brandwag" onder die skuilnaam Werner Scheepers, waarna hy vir dertig jaar glad niks skryf nie.

Dit is eers na aftrede wat skryf vir hom ’n voltydse tydverdryf word.Sy skryfwerk verhaal grotendeels die onherbergsame wêreld van die Kalahari-woestyn, waar hy groot geword het. Hy debuteer met “"Voetspore in die Kalahari"”, waarin hy van sy jeugervarings in die onherbergsame Kalahari verslag doen en so ’n belangrike bydrae maak tot die kultuur-historiese optekening van ’n leefwyse wat tot die verlede behoort. Hierdie boek is in 1993 op die kortlys vir die toekenning van die ATKV-prys. Hennie Aucamp neem ’n fragment uit hierdie boek op in die versamelbundel “"Wys my waar is Timboektoe"”. “"Kalahari-kind"” en daarna “"Kalaharijoernaal"” bevat beide ook herinneringe uit veral sy jeug in die laat dertigerjare en veertigerjare, maar ook daarna. Hierdie sketse, stories en essays is ’n belangrike bydrae tot die kontreikuns en beskrywing van ’n soms onherbergsame streek wat min aandag in ons letterkunde geniet.

“"Vlam van die vuurklip"” vertel die verhaal van Hoffman Kannemeyer, wat aangespoor word deur sy oumagrootjie se woorde op haar sterfbed om die familieplaas Soetwater aan die Nossobrivier te besoek. Teen alle advies in en probleme met finansiering koop hy die plaas en vestig hom daar. In 2001 word “"Vlam van die vuurklip"” met die ATKV-Pluimpie bekroon.

“"Jonker Afrikaner, kaptein van die Oorlogsmense"”, is ’n geskiedkundige roman. Jonker Afrikaner verlaat die Kaapkolonie nadat sy oupa deur witmense van sy grond beroof is en sy seun so sleg behandel word deur ’n wit boer dat hy die boer vermoor. Hy vestig hom in die Kalahari, waar hy verlos sal wees van witmense en ’n magtige nasie kan opbou in hierdie nuwe land. Van hier af voer hy strooptogte uit om beeste buit te maak, sy vyande uit te roei en van die oorlewendes slawe te maak. In 1840 vestig hy hom op Ai-Gams naby die huidige Windhoek, waar hy ’n skool en kerk laat bou en twee Rynse sendelinge die Woord bedien. Verdere konflik volg wanneer die sendelinge sy volgehoue strooptogte afkeur. Hierdie roman skets op insiggewende wyse die voorgeskiedenis van die Afrikaner-familie en die oorsprong van Jonker Afrikaner se latere haat teenoor die witmense. Jonker is saam met sy vader, Jager, in 1818 na lord Charles Somerset om kwytskelding te kry vir sy oortredings in die verlede. Jager meld dat as die goewerneur soveel mag het, hy die grond van Klaas Afrikaner wat die koloniste van hom af weggevat het, aan die Afrikaner-familie moet teruggee. Die goewerneur verwerp egter hierdie eise en gee hom kwytskelding en ’n splinternuwe wa. Na hierdie gesprek ontwikkel Jonker Afrikaner se sterk gevoel teen die wit koloniste in die suide. Sy ideaal van nou af is om vry en onafhanklik van alle mense in sy eie land te woon, selfs al moet dit dan met geweld en wreedheid gepaardgaan.

“"Kalahari toe"” beskryf vir die eerste keer die geskiedenis van hoe die Nossobrivier en die gebied in die Kalahari vanaf Pretorius (later bekend as Leonardville) tot ongeveer 50 kilometer onderkant Arahoab (nou Aranos) en later tot teen die grens van Betsjoeanaland (Botswana) deur blanke boere vir bewoning oopgestel is. Hierin word die mense se armoede en ontberinge beskryf, insluitende die Swartmodder-moorde. Dit is slegs met uiterste deursettingsvermoë dat hierdie pioniers eindelik oorwin. ’n Belangrike deel van Kotzé se oeuvre bestaan uit die verhale oor die San, veral T’sats en sy seun.

“"T’sats van die Kalahari"” is die eerste van hierdie reeks boeke. ’n Boer vind die klein T’sats nadat hy tydens ’n stamstryd verlore geraak het en maak hom groot op die plaas in die Nossob, waar hy vir vyftien jaar lank skape oppas. T’sats verlaat dan sy grootmaakouers en veewagterlewe en begewe hom in die Kalahari om jagter te word en sy eie potjie te krap. Die boek word ’n lewensreis, waar T’sats op soek is na selfontdekking en waar hy regtig hoort. Sy veldkennis en natuurlike instinkte word tot die uiterste beproef in sy oorlewingstog. Vir ’n ruk bly hy by ’n pan met volop water en wild, maar kry dan klein voetspore van ’n mens in die sand, wat hy volg tot by ’n byna lewelose ou vrou wat deur haar groep agtergelaat is om te sterf. By haar hoor hy wie hy werklik is en sy waarsku hom teen sy verraderlike halfbroer Tla!gai en raai hom aan om die mooi jong N’tsi as vrou te vat.

“"T’sats, grootste van die groot jagters"” sit die verhaal voort en begin waar T’sats reeds drie dogters het, maar ’n hunkering het na ’n seun om hom op te volg. T’sats is leier van sy mense en langs die vure vertel hulle van sy bomenslike vermoëns. Hy weet waar die vroue vir wortels en knolle moet grawe en waar die jagters die wildtroppe sal kry. Manalleen maak hy twee gevaarlike leeus dood. Sy begeerte vir ’n seun laat hom egter die stam verlaat om ’n vrou te gaan soek wat vir hom ’n opvolger sal gee. Sy jaloerse halfbroer Tla!gai, wat sy oë op die leierskap van die stam het, gebruik sy afwesigheid om T’sats se vrou N’tsi en sy ongebore seun dood te maak en beheer van die stam oor te neem. Hierdie daad dwing T’sats tot weerwraak, wat hom terugneem na sy ou blyplek by oom Kolie langs die Nossobrivier om by hom ’n antwoord te kry oor wat hom te doen staan. Die verskil in waardesisteme tussen die San en die blanke, die onbegrip wat ontstaan tussen wat reg en verkeerd is en die onversoenbaarheid van die twee sisteme word mooi uitgebeeld in hierdie boek. In

“"T’sats se wraak"” is T’sats leier van ’n groep wilde San en is hy daarvoor verantwoordelik om hulle te verdedig en te versorg. Wanneer ’n mensvreterleeu een van sy beste jagters vang, agtervolg hy die leeu en neem wraak. Hy kom egter in konflik met die witmense se kultuur van oorheersing en die gebrekkige kommunikasie en konflik tussen hierdie bevolkingsgroepe en hulle kultuur het ’n tragiese afloop. Die wit polisie neem in T’sats se afwesigheid die oorblywende mans en T’sats se eie jong kind, Tkô!llie, in hegtenis, op aanklag dat hulle die witmense se wet oortree het deur elande te skiet. Magistraat Van Ryneveld van Gobabis het begrip vir die San se posisie en besluit om hulle nie te verhoor nie, maar eerder die Kalahari in te gaan en hulle op te lei in nakoming van die wet. T’sats neem wraak vir sy seun se inhegtenisname en maak die wit magistraat dood, maar sterf ook self in die proses aan die hand van die magistraat.

“"T’sats se kind"” is die vierde boek in hierdie reeks en het T’sats se seun, Tkô!llie as hoofkarakter. In opvolging van die vorige boek word Tkô!llie deur die magistraat uit die tronk gehaal en soos sy pa by ’n wit boer, Freek van Staden, geplaas om daar groot te word. Die magistraat was van plan om hom terug te neem na sy eie mense, maar word dan deur T’sats vermoor. Tkô!llie ervaar soos sy pa ook die botsing van kulture en die tragiese misverstande wat as gevolg van stereotipering daaruit vloei. T’sats verwag bedreiging van alle wit mense en skiet daarom die simpatieke magistraat; Freek van Staden verwag dat Tkô!llie vyandiggesind is en sal weghardloop van sy plaas, daarom maak hy hom met ’n riem vas. T’sats word dan wel deur die magistraat doodgeskiet en Tkô!llie loop uiteindelik wel weg van die Van Stadens, waardeur die stereotipering net verder versterk word.

In “"Agter die elande aan"” moet Tkô!llie wys dat hy ’n man is voordat hy die mooi Ta!mi as vrou kan kry. Dit kan hy doen deur manalleen ’n eland te soek, hom met sy gifpyl te skiet en dan te volg totdat die eland neerval en hy die bok vir Ta!mi kan wys. Daar is egter ’n groot droogte in die Kalahari en die elande trek agter groener weivelde aan en die groep San moet uitmekaar spat om sodoende aan die lewe te probeer bly. So word Tkô!llie en Ta!mi geskei.

Ook as digter maak hy ’n bydrae en sy debuut is die bundel “"Stemme uit die Kalahari"”, wat hy self publiseer. Soos die titel aandui, behandel die verse die stemme van die woestyn, insluitende die stemme van die vroegste bewoners, die diereryk en ook die latere mense wat hulle daar vestig. Die digbundel “"Goud, wierook en mirre"” publiseer hy ook self.

In Bophuthatswana ontvang hy die hoogste toekenning van die Bophuthatswana Regering, naamlik die Orde van die Luiperd, Klas A, Goud, terwyl die Bophuthatswana Weermag hom met die Marumo medalje vereer.





</doc>
<doc id="115693" url="https://af.wikipedia.org/wiki?curid=115693" title="Daleen Kruger">
Daleen Kruger

Daleen Kruger is ’n Afrikaanse dramaturg en kunstenaar.

Daleen Kruger matrikuleer aan die Hoërskool Tuine in Pretoria-Tuine Sy studeer verder aan die Potchefstroomse Universiteit vir Christelike Hoër Onderwys, waar sy ’n B.A.-graad in sosiale wetenskappe verwerf. Op universiteit raak sy betrokke by die studente se skrywerskring en skryf gedigte. In 1990 vestig sy haar op die dorpie Churchhaven, waar sy vir twee jaar in die vissersgemeenskap woon. Die dorpie is sonder elektrisiteit en lopende water, wat haar tot skilderkuns en fotografie inspireer. Daarna vestig sy haar op Darling as die dorp se toeristebeampte en word terselfdertyd "Die Burger" se plattelandse korrespondent aan die Weskus. Sy raak betrokke by toerisme aan die Weskus, Swartland en Wes-Kaap en ook by Darling se jaarlikse opelug-passiespel, wat sy skryf. In 2000 trek sy na Yzerfontein. Hoewel sy geen formele opleiding in hierdie rigting ontvang het nie, is sy hier ’n beeldhouer met haar eie keramiekateljee, Whale Tale Studio. Sy maak beelde in die warmer maande, wanneer toerisme toeneem en die klei nie so koud is nie. In die wintermaande skryf sy dramas, wat sy as beeldhou van die woord beskry

In haar kreatiewe skryfwerk spits sy haar op drama toe. "Die maket" is in 2007 ’n finalis vir die Sanlam-prys vir Afrikaanse teater. Dit speel af in ’n plattelandse sendingkerkie. Die bruin gemeente moes weens apartheidswetgewing verskuif na ’n ander gebou in die onderdorp en die NG Kerk verkoop die kerkie aan private eienaars. Dit beland in die hande van vier eksentrieke ou vroue. Hulle is onderskeidelik ’n kunstenaar, joernalis, politieke aktivis en dokter. Die joernalis het veelvuldige sklerose en vir haar toestand is die kerkie ’n onpraktiese plek om te bly. Sy benodig stilte en ’n versorgingsoord. Die ander inwoners, behalwe die dokter, is ontsteld by die vooruitsig dat hulle samesyn miskien verbreek kan word. Dan kom vra die predikant of die kerkie nie vir ’n versoeningsnagmaal gebruik kan word nie. Die politieke partye werk saam op raadsvlak, maar nog nie op kerklike vlak nie. Die politieke aktivis beveel aan dat hulle eerder die dorp se museum gebruik, want die kerkie is nou net nog ’n kultuurhistoriese gebou. God is nie meer daar nie. Hy is weg toe apartheid op die preekstoel toegelaat is. Die drama behandel die lewens en lotgevalle van die vroue en die kerkie, maar dit is eintlik indringende kommentaar op die rol van godsdiens en die politiek in die breë samelewing.

"Jonas" het Churchhaven se ou walvisfabriek as agtergrond en is in 2008 op die kortlys vir die Nagtegaal-prys. Hierdie drama word ook as radiodrama verwerk en in 2012 oor Radio Sonder Grense uitgesaai. Jonas is ’n mens-dier wat by ’n ou walvisstasie verskyn en onder ’n klein vissersgemeenskap aan die Kaapse Weskus kom woon om hulle te waarsku dat hulle besig is om die visbronne uit te put. Boeta is verteenwoordiger van die totale vissersgemeenskap. Hy glo dat die kwotastelsel teen hulle diskrimineer en hulle dwing om onwettig op te tree, deur byvoorbeeld in verbode broeigebiede te gaan visvang. Uiteindelik word die konflik tussen Bewaring (Jonas) en Benutting (Boeta) op die spits gedryf wanneer Boeta sy woede en frustrasie nie meer kan beteuel nie. Die drama gee ook interessante parallelle met die Christusverhaal.

In 2009 wen "Draadwerk" die Nagtegaal-prys. Hierdie drama handel oor die verhouding tussen die kunstenaars Helen Martins en Koos Malgas van die bekende Uilhuis in Nieu-Bethesda, waar hulle as kunstenaars ’n eie mitiese wêreld skep met beelde en ligweerkaatsing. Die begrip draadwerk kom op verskillende vlakke in die teks voor, met Koos wat ’n simboliese skeppingsverhaal vertel. Toe God die mens maak, het hy begin met die draadwerk en Hy het ogiesdraad gevat en gebuig om die liggaam te maak. Ogiesdraad is egter te sag om die liggaam regop te hou en die stampe en stote van die lewe te verduur, daarvoor is bloudraad nodig. Die konflik tussen donker en lig is ook ’n deurlopende motief in die drama. Wat donkerte betref, het Helen fisies blind geraak teen die einde van haar lewe, maar donkerte simboliseer ook haar depressiewe gemoedstoestand. Die problematiese verhouding met haar pa, wat haar gemolesteer het, vorm deel van die donker agtergrond, waar sy die buitekamer waarin hy gebly het ná sy dood swart laat verf. Hierteenoor staan die deurlopende soeke na lig. Helen se lewensdoel was om die Uilhuis vol lig te maak, deur fyngemaalde glas teen die mure te vernis en orals spieëls te hang om lig te weerkaats, met die glas wat ironies haar oë beskadig en haar laat blind word. Hier word die Skepping ook bygetrek, met lig wat eerste geskep was. Die beoordelaarspaneel vir die Nagtegaalprys was dit eens dat die teks op briljante wyse die leser uit ’n vars hoek laat kyk na die kwessie van kuns en kunstenaarskapHierdie drama word ook vir die radio verwerk en op 17 Oktober 2013 oor Radio Sonder Grense uitgesaai.

In "Labirint" is Albert Olivier ’n suksesvolle sakeman op ’n klein Weskus dorpie. Hy is gelukkig getroud, die pa van twee kinders en woonagtig in sy eie klein stukkie paradys. Dan word hy afgelê en is hy werkloos en boonop het hy sy pakket in ’n skema belê wat ten gronde gegaan het. Hierdie drama fokus op die realistiese, alledaagse verhaal van mans wat van hulle trots ontneem word en die radikale impak wat dit op hulle psiges het.

"Boksballade" is gedeeltelik ontwikkel uit ’n persoonlike ervaring en debuteer in 2013 by die Klein Karoo Nasionale Kunstefees. Mirte en Bea is besig om op te pak en te trek, maar besef dan dat daar baie goed is wat nie in die bokse inpas nie – veral die krake in hulle verhouding van meer as nege jaar. Om te trek is reeds baie traumaties, maar dit word vererger met die verbrokkeling van ’n intieme verhouding kort voor een van die partye se verjaarsdag. Dit is sover bekend die eerste keer dat ’n lesbiese verhouding in Afrikaans op die verhoog uitgebeeld word.

Sy skryf ook die teks van die drama “"Bye Ma, Jaypee"”, wat gebaseer is op die Kaapse haarkapper Jaypee Malherbe se jaarlikse briewe aan sy oorlede ma in die koerant. Die drama bring hulde aan ’n ma wat onvoorwaardelik liefhet en die kind wat so anders as ander is, volkome aanvaar.

"Wilde roosmaryn" word op 10 Desember 2015 oor Radio Sonder Grense uitgesaai. Die agtergrond van die verhaal is vier mense wie se drome nooit realiseer nie. Ivor du Randt is ’n internasionaal suksesvolle violis. Hy keer terug na Suid-Afrika en besoek die dorpie waar hy lank gewerk het. Sy goeie vriendin, Rosy, is onlangs dood nadat haar motor (wat Ivor voor sy vertrek aan haar geskenk het) by ’n krans afgestort het. Dit is nie seker of dit ’n ongeluk of selfdood was nie. Kort voor haar dood maak Rosy na ’n baie lang tyd kontak met Ivor omdat sy iets met hom wil bespreek. Rosy se restaurant op die dorp, Roosmaryn, is na haar dood om vir Ivor onverstaanbare redes herdoop na Wilde Roosmaryn. Rosy se dogter Donna behartig nou die restaurant en sy word gehelp deur Angie, Rosy se vriendin. Angie is onbeskof teenoor Ivor en hy kan dit ook nie verstaan nie. Donna kom dan op ’n boks briewe van Rosy af waar sy uitvind dat sy Ivor se kind is en dat Ivor belowe het om met haar te trou voordat hy weg is.




</doc>
<doc id="115694" url="https://af.wikipedia.org/wiki?curid=115694" title="Kilnerton">
Kilnerton

Kilnerton was die naam van 'n opleidingssentrum vir Bantoeonderwysers en -predikante van die Metodistekerk naby Pretoria.

In 1886 het die Metodistekerk 'n plaas naby Pretoria gekoop om hul opleidingsentrum te huisves. Die Instituut is vernoem na eerwaarde John Kilner, 'n sekretaris van die Wesleyaanse Sendinggenootskap wat Suid-Afrika in 1879 en 1880 besoek het.



</doc>
<doc id="115695" url="https://af.wikipedia.org/wiki?curid=115695" title="M.S.B. Kritzinger">
M.S.B. Kritzinger

Matthys Stefanus Benjamin Kritzinger (distrik Carolina, Transvaal, 16 Oktober 1896 – Pretoria (vermoedelik), 12 Januarie 1977) was ’n letterkundige en professor in Afrikaans en Nederlands aan die Universiteit van Pretoria. As leksikograaf is hy verantwoordelik vir die samestelling van verskeie woordeboeke.

Matthys Stefanus Benjamin Kritzinger se ouers was Louis Jacobus Rudolph Kritzinger en Sara Sophia Maria Grobler. In die Anglo-Boereoorlog word hy saam met sy moeder in ’n konsentrasiekamp aangehou. Sy eerste opleiding kry hy privaat by sy moeder, waarna hy die CNO-skool op Carolina bywoon en daarna skoolgaan aan die Laerskool Carolina. Sy hoërskoolopleiding kry hy aan die Hoërskool Ermelo. Vanaf 1915 studeer hy verder aan die Grey-universiteitskollege in Bloemfontein, waar hy in 1917 die B.A. Honneurs in Nederlands verwerf. Die daaropvolgende jaar behaal hy die Hoër Onderwysdiploma aan die Transvaalse Universiteitskollege in Pretoria en in 1919 verwerf hy sy M.A.-graad. Hierna word hy onderwyser in Geskiedenis aan die Hogere Oosteind-School in Pretoria, waar hy later ook klasse gee in Afrikaans. Vanaf Oktober 1920 is hy dosent in Nederlands aan die Transvaalse Universiteitskollege, later die Universiteit van Pretoria. Hy promoveer in 1930 aan die Universiteit van Pretoria met ’n proefskrif oor “"Die opstandsmotief by Vondel"”. Tussen 1933 en 1937 is hy redakteur van "Ons Tydskrif vir Letterkunde, Opvoedkunde en Kuns", ’n blad wat deur die Van Schaik Uitgewers geborg is. In 1934 is hy gasdosent in Amsterdam. Hy word in 1936 bevorder tot professor aan die Universiteit van Pretoria, ’n posisie wat hy tot met sy aftrede in 1961 beklee. Sy intreerede lewer hy op 29 April 1936 oor “"Die Afrikaanse en Nederlandse letterkunde as studievak aan die Universiteit van Pretoria"”. Vir etlike jare resenseer hy nuwe letterkundige werke, vir baie jare in "Die Volkstem" en in "Die Huisgenoot", terwyl hy ook gereelde boekbesprekings oor die radio lewer. Hy is op 4 Julie 1929 getroud met Esther Margaretha van der Spuy en uit die huwelik is drie dogters gebore. Na sy vrou se dood in Junie 1961 trou hy met mevrou Martha E. Erasmus, gebore Scheepers. Hy sou aanvanklik nes sy pa ’n boer word en het nooit sy belangstelling hierin verloor nie. Vir baie jare lank het hy ’n beesboerdery in die Transvaalse Bosveld. Hy woon op ’n plasie naby Pretoria. In 1977 is hy oorlede.

Hy bundel sy boekbesprekings en ander letterkundige artikels in die bundels “"Oor skrywers en boeke"” (wat benewens ’n aantal opstelle resensies bevat oor werke van C. Louis Leipoldt, D.F. Malherbe, Jochem van Bruggen, G.C. en S.B. Hobson, C.M. van den Heever en P de V. Pienaar) en “"Studies en kritieke"”. “"Letterkundige kragte"” bevat opstelle oor die werk van C. Louis Leipoldt, A.G. Visser, C.J. Langenhoven en Toon van den Heever. Saam met H.A. Steyn, P.C. Schoonees en U.J. Cronjé is hy verantwoordelik vir die bekende “"Groot Woordeboek"”, terwyl hy ook outeur is van ’n groot aantal ander woordeboeke. As samesteller bring hy die versamelbundels “"Letterkundige leesboek"”, “"Ons jongste letterkunde"”, “"Die jongste Afrikaanse kortverhale"” en “"Tien uitgesoekte kortverhale"” byeen, terwyl hy ook verantwoordelik is vir ’n “"Plateatlas by die Afrikaanse letterkunde"”, wat die Afrikaanse letterkunde in beeld weergee. “"Die Kritzingers van St. Louis"” bevat familieherinneringe. As Gesangberymer is hy medeverantwoordelik vir die publikasie van die eerste Gesangebundel in Afrikaans in 1944.

In 1962 bekroon die Suid-Afrikaanse Akademie vir Wetenskap en Kuns hom met ’n Erepenning vir Afrikaanse taal en letterkunde.





</doc>
<doc id="115696" url="https://af.wikipedia.org/wiki?curid=115696" title="Sandra Kriel">
Sandra Kriel

Sandra Kriel is ’n Suid-Afrikaanse kunstenaar wat spesialiseer in polities-geïnspireerde weefkuns. Sy skryf ook die belangrike boek “"Vir ’n stukkie brood"”, waarin die lot van Bolandse plaasarbeiders onder apartheid belig word.

Sandra Kriel is in 1952 in Kaapstad gebore. Sy gaan skool aan die Hoërskool Bloemhof in Stellenbosch en studeer na skool verder aan die Universiteit van Stellenbosch, waar sy ’n B.A.-graad verwerf. Nagraads studeer sy dan aan die Nationale Hoger Instituut voor Schone Kunsten in Antwerpen in België en keer in 1980 terug na Stellenbosch. Tussen 1980 en 1992 is sy as lektor betrokke by die doseer van kuns op Stellenbosch en by die Bellville Onderwyskollege. In hierdie tyd behaal sy in 1984 die M.A.-graad in Kunsonderwys aan die Universiteit van Stellenbosch en in 1993 die M.Phil.-graad aan die Universiteit van die Wes-Kaapland. Deeltyds studeer sy ook Sielkunde aan die Universiteit van Suid-Afrika. In 1994 trou sy met ’n Nederlander en vestig haar in hierdie land waar sy ook moeder word. Later keer sy egter terug na Suid-Afrika en vestig haar eers op Barrydale en later op Grahamstad.

Hoewel sy in tradisionele kunsvorms soos skilder studeer, kies sy borduurwerk as haar gunsteling medium, waardeur sy ook outomaties onmiddellik groter aansluiting kry by die Afrika milieu. In haar kuns spits sy haar hoofsaaklik daarop toe om politiese werke te skep waarin sy protes aanteken teen sosiale en maatskaplike onregverdigheid, soos byvoorbeeld die onmenslikheid van die apartheidsbestel. Na haar troue beeld sy ook uit hoe hierdie gebeure haar persoonlike lewe beïnvloed. Sedert 1991 word haar kunswerke ten toon gestel in groepsuitstallings in Suid-Afrika, Europa en die Verenigde State van Amerika. Sy ontvang ’n meriete-toekenning by die 1991 Kaapstad Triënnaal vir haar kunswerk "Why are you afraid?" op drie panele waarin die vrou se rol in die struggle uitgebeeld word. Hierdie werk neem agtien maande om te voltooi weens die arbeids-intensiewe aard van haar gekose medium. In 1992 is sy ’n gas van die Thami Mnyele Stigting in Nederland, wat ten doel het om die uitruil van kuns en kultuur tussen Suid-Afrika en Nederland te bevorder. Wanneer Suid-Afrika in 1993 na twintig jaar se afwesigheid weer ’n uitnodiging ontvang om uit te stal by die Venice Biënnale, word sy saam met Jackson Hlungwane gekies as die primêre kunstenaars wat Suid-Afrika verteenwoordig terwyl sy in dieselfde jaar ook uitstal by die Southern Cross tentoonstelling in die Stedelijk Museum in Amsterdam in Nederland. Daarna is haar werk ook teenwoordig by die Johannesburg Biënnale in 1995, onder kuratorskap van Emma Bedford. Haar kunswerk "It won’t hurt" (uitbeelding van genitale verminking van ’n vrou waarin sy skerp kommentaar lewer op spesifiek die gebruik van vroulike besnyding wat steeds in sekere kulture toegepas word en op die wreedhede wat vrouens steeds moet verduur) word gekies om in die Verenigde Koninkryk vertoon te word by die Siyawela: Love, Loss and Liberation in Art from South Africa tentoonstelling by die Birmingham Museums and Art Gallery wat vanaf Oktober 1995 tot Januarie 1996 geduur het. In 1996 neem sy ook deel aan die The Art of African Textiles tentoonstelling in Washington DC in die Verenigde State van Amerika. In 1999 hou sy die eerste solo-uitstalling van haar onkonvensionele kunswerke op tekstiel by die Universiteit van Stellenbosch se Kunsgalery. Die tekstiel word gekomplementeer met naaldwerkpatrone, krale, knopies, fotostate en foto’s met die doel om effektiewe visuele en visioenêre kommunikasie te bewerkstellig. Sy dokumenteer in "Vir ’n stukkie brood" die lewens van Bolandse plaasarbeiders. Met ’n bandmasjien en kamera word hierdie mense self aan die woord gestel en word daarmee skreiende kommentaar gelewer op die uitsigloosheid van hulle bestaan en die manier waarop hulle uitgebuit word. Die leser word dan sonder buite-kommentaar gekonfronteer met hierdie mense se menswees, in hulle armoede, plesier, probleme, vreugdes en smart.





</doc>
<doc id="115697" url="https://af.wikipedia.org/wiki?curid=115697" title="G.J. Krüger">
G.J. Krüger

Gert Jacobus Krüger (1 Oktober 1938 – 3 Augustus 2005) was ’n Afrikaanse digter.

Gert Jacobus Krüger was op 1 Oktober 1938 op Nylstroom gebore. Hy word op Warmbad groot en voltooi dan sy hoërskoolopleiding in 1955 aan die Hoërskool Nylstroom. Hierna studeer hy verder aan die Potchefstroomse Universiteit vir Christelike Hoër Onderwys waar hy hom in die aptekerswese bekwaam deur in 1960 die B.Sc. Farm.-graad te behaal. Vanweë sy belangstelling in die Afrikaanse taal en letterkunde skryf hy in vir die B.A.-graad by die Universiteit van Suid-Afrika, terwyl hy terselfdertyd apteker in die H.F. Verwoerd-hospitaal in Pretoria is. In 1962 ontvang hy ’n beurs vir verdere studie in farmakologie en aan die einde van daardie jaar behaal hy sy B.Sc. Honneurs Farm.-graad. Hierna word hy aangestel as ontleed-apteker in die Transvaalse Departement van Hospitaaldienste. In 1965 behaal hy sy B.A.-graad aan die Universiteit van Suid-Afrika. Hy aanvaar in 1969 ’n pos by Ethnor Laboratorium (Edms.) Bpk. as bestuurder van kwaliteitbeheer. Op 9 Mei 1964 trou hy met June Elaine Boardman en die egpaar het vier kinders, twee seuns (Johannes – gebore 28 Junie 1965 en Leon – gebore 22 April 1969) en twee dogters (Maria Magdalena – gebore 1 Desember 1966 en Miana – gebore 14 Mei 1977). Hy is op 3 Augustus 2005 op Potchefstroom oorlede.

Hy publiseer die bundels “"Spektrum"” en “"Draaispieël"”, wat in toonaard nie veel van mekaar verskil nie. Die bundels bevat ’n groot aantal kwatryne en sonnette, wat sy voorliefde vir tradisionele gedigvorme uitbeeld, terwyl hy ook talle woorde en beelde uit die natuurwetenskaplike en mediese wêreld gebruik. Van sy gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"” en in vroeë uitgawes van D.J. Opperman se “"Groot verseboek"”.





</doc>
<doc id="115699" url="https://af.wikipedia.org/wiki?curid=115699" title="Karen Kuhn">
Karen Kuhn

Karen Kuhn (gebore 1955 -) is ’n Afrikaanse digter.

Karen Kuhn verwerf ’n M.A.-graad in Kreatiewe Skryfwerk aan die Universiteit van Kaapstad, hoofsaaklik met gedigte wat later in haar debuutbundel “"Ingeboek"” opgeneem word. Die akademiese besinning vir hierdie graad handel oor die alchemistiese transformasie wat in enkele gedigte van Sheila Cussons plaasvind, gekoppel aan C.G. Jung se filosofiese teorieë. Sy werk vanaf Maart 2009 by die Afda filmskool in Kaapstad waar sy onder andere klasse in die skryf van ’n draaiboek aanbied. In Maart 2012 vertrek sy na Poznań in Pole waar sy Afrikaans en Afrika Studies by die Adam Mickiewicz Universiteit doseer en terselfdertyd inskryf vir haar Ph.D.-graad studies in Afrikaans met ’n studie oor die skrywer, siener en baasspioen Johanna Brandt. In die periode 2013 tot Oktober 2015 gee sy ook lesings by die Berlitz Corporation in Poznań. In April 2015 is sy ’n aanbieder by die 2015 Peterson Akademiese Simposium in Den Haag in Nederland

Meeste van die verse in haar debuutbundel “Ingeboek” word tydens haar M.A.-graad studies geskryf. Die titel (versterk deur die omslag) verwys na ’n tydperk waarin sy in ’n mediese inrigting “ingeboek” is en die gedigte belig dan hierdie geestestoestand, tesame met die weg daaruit. Sy volg ’n interessante struktuur, waarin ’n vierreël vers telkens sonder titel aan die linkerkantse bladsy afgedruk word, wat die gedigte wat daarop volg tot een geheel of afsonderlike afdeling saambind tot by die volgende vierreël vers. In elkeen van hierdie verse kom die reël “Kom boek hier in” voor, maar dit word telkens gerig aan iemand met ’n bepaalde probleem of gekweldheid. Die uitnodigings is onder andere gerig aan diegene “wat nie op die voorblad van ’n glanstydskrif pryk nie”, “wie se verwagting altyd op ’n miskraam van illusie uitloop”, “wat skaamkry voor God”, “wat al die een oproep gekry/ het om dood aan te kondig” tot by die slotvers: “Kom boek/ Self in/ sonder slot…”. Die gedigte in elke afdeling gebruik dan taal en woorde eie aan die onderwerp onder bespreking. Die gedigte ontgin die probleem sowel as die bevryding daarvan, wat telkens in woorde opgesluit lê, sodat die gedigte en die skryf daarvan as bevrydend ervaar word. So word die pole van siekte teenoor gesond wees, gevangeskap en bevryding telkens teenoor mekaar gestel. Tussenin is die proses van behandeling. Ná die pogings om te ontvlug kom die eindelike opneem van eie verantwoordelikheid, waar die skryfhandeling, woorde en gedigte deel is van die diagnose en die terapie. Die bundel gaan oor ontnugtering, oor die kind wat haar ma se aftakeling gadeslaan, die jong vrou wat haar ouma aan die dood afstaan en wat in die liefde ontnugter word. Al hierdie dinge is vir die digter soos beperkinge en grense wat opgehef kan word in woorde en gedigte. Dit is ’n bundel met ’n treffende aanbiedingswyse en sonderlinge en interessante tema, waar tesame met knap verse daar ongelukkig ook insinkings voorkom, veral as gevolg van ongemotiveerde menings of gebruik van woorde as stoplappe in stede van effek. Van haar gedigte word opgeneem in “Versindaba 2010” en “Pomp II”.



</doc>
<doc id="115700" url="https://af.wikipedia.org/wiki?curid=115700" title="Gedrag">
Gedrag

Gedrag is die verskeidenheid aksies en maniere wat individue, organismes, stelsels of kunsmatige entiteite in verhouding tot hulleself of hulle omgewing uitvoer, insluitend die ander stelsels of organismes in die omgewing sowel as die (lewelose) fisiese omgewing. Dit is die stelsel of organisme se reaksie op verskeie stimuli of insette, hetsy intern of ekstern, bewustelik, of onbewustelik, openlik of heimlik, en willekeurig of onwillekeurig.

Gesondheidsgedrag verwys na 'n persoon se oortuigings en optrede ten opsigte van sy gesondheid en welsyn. Gesondheidsgedrag is direkte faktore in die handhawing van 'n gesonde leefstyl. Dit word beïnvloed deur die maatskaplike, kulturele en fisiese omgewings waarin ons lewe en werk, en word deur individuele keuses en eksterne beperkings gevorm. Positiewe gedrag bevorder gesondheid en voorkom siektes terwyl die teenoorgestelde vir riskante gedrag geld. Gesonde gedrag is vroeë aanwysers van bevolkingsgesondheid. As gevolg van die tydsverloop wat tussen sekere gedrag en die ontwikkeling van 'n siekte bestaan, kan hierdie aanwysers 'n aanduiding van die toekomstige probleme en voordele van gesondheidsriskante en gesondheidsbevorderende gedrag wees. Gesondheidsgedrag kom nie in isolasie voor nie —dit word deur maatskaplike en kulturele norme beïnvloed en beperk.

'n Verskeidenheid studies het die verhouding tussen gesondheidsgedrag en gesondheidsuitkomste ondersoek (bv., Blaxter 1990) en hulle rol in morbiditeit sowel as mortaliteit geïllustreer.

Hiedie studies het sewe gewoontes geïdentifiseer wat met laer morbiditeit en gevolglik hoër langtermynoorlewing geassosieer word. (Belloc en Breslow 1972). Gesonde mense...
Gesondheidsgedrag het 'n impak op individue se lewensgehalte deur die aanvang van chroniese siektes te voorkom en 'n langer aktiewe lewensduur te bevorder. Rook, alkoholverbruik, eetgewoontes, 'n gebrek aan primêre versorgingsdienste en toetsing" "is belangrike determinante van swak gesondheid. Die verbetering van hierdie gedrag behoort tot verbeterde gesondheid te lei. Die Amerikaanse Departement van Gesondheid en menslike dienste (USDHHS) verhoogde liggaamlike aktiwiteit, veranderde eetgewoontes en 'n afname in tabak-, alkohol- dwelmgebruik as belangrike aspekte vir gesondheidsbevordering en siektevoorkoming.

Enige intervensies wat uitgevoer word, word op 'n etiese en gerespekteerde manier by die behoeftes van individue aangepas. Volgens die HBM (Health belief model) moet individue se waargenome gevoeligheid vir negatiewe gesondheidsuitkomste verhoog word, en moet hulle bewus gemaak word van die erns van sulke negatiewe gesondheidsgedragsuitkomste deur bv. boodskappe oor gesondheidsbevordering. Verder beklemtoon die HBM ook die behoefte om op die voordele van gesondheidsgedrag, en die feit dat hindernisse maklik oorkom kan word, te fokus. TPB (Theory of planned behaviour) stel voor dat oorredingsboodskappe gebruik word om gedragsoortuigings aan te spreek ten einde meer reaksie ten opsigte van die kwessie uit te lok ("intensies"). In pogings om gedrag te verander, beweer die TPB, moet normatiewe oortuigings uitgedaag word en oortuigings beheer word. Die uitdaag van normatiewe oortuigings is egter nie genoeg nie; die self-effektiewe deurvoer van die "intensie" vanuit die individu se bemeestering van probleemoplossing en taakvoltooiing is belangrik in die verkryging van 'n positiewe verandering. Self-effektiwiteit word dikwels deur standaard oorredingstegnieke vasgemessel.

Daar heers nie eenstemmigheid oor die definiëring van gedrag in 'n biologiese konteks nie, maar volgens een algemene interpretasie, gebaseer op 'n meta-analisie van wetenskaplike literatuur, is "gedrag die intern gekoördineerde response (aksies of gebrek aan aksies) van lewende organismes (individue of groepe) op interne en/of eksterne stimuli".

'n Breër definisie van gedrag wat op plante en ander organismes van toepassing is, is soortgelyk aan die konsep van fenotipiese plastisiteit. Dit beskryf gedrag as 'n respons op 'n gebeurtenis of omgewingsverandering gedurende die loop van 'n individu se leeftyd, in teenstelling met ander fisiologiese of biochemiese veranderinge wat heelwat vinniger plaasvind, en met uitsondering van veranderinge wat as gevolg van ontwikkeling plaasvind (ontogenie).

Gedrag kan óf ingebore óf aangeleer wees.

Gedrag kan as enige aksie van 'n organisme beskou word wat sy verhouding tot sy omgewing verander. Gedrag is 'n organisme se uitset op die omgewing.

Menslike gedrag word vermoedelik deur die endokriene stelsel en die senuweestelsel beïnvloed. Daar word geglo dat die kompleksiteit in 'n organisme se gedrag met die kompleksiteit van sy senuweestelsel korreleer. Organismes met 'n meer komplekse senuweestelsel het oor die algemeen 'n groter kapasiteit om nuwe response aan te leer en hulle gedrag dus aan te pas.

Verbruikersgedrag

Verbruikersgedrag verwys na die prosesse wat verbruikers ondergaan en hulle reaksies op produkte of dienste (Dowhan, 2013). Dit handel oor verbruik en die prosesse wat verbruikers ten opsigte van die koop en verbruik van goedere en dienste ondergaan (Szwacka-Mokrzycka, 2015). Verbruikers identifiseer behoeftes of begeertes en ondergaan 'n proses om hierdie behoeftes te vervul. Verbruikersgedrag is die proses wat hulle as kliënte ondergaan, en behels die soorte produkte wat gekoop word, die bedrag wat bestee word, gereeldheid van aankope en faktore wat hulle besluit beïnvloed om die koop of nie. Daar is verskeie faktore, intern sowel as ekstern, wat verbruikersgedrag beïnvloed (Szwacka-Mokrzycka, 2015). Interne faktore sluit in gesindhede, behoeftes, motiewe, voorkeure en perseptuele prosesse, terwyl eksterne faktore bemarkingsaktiwiteite, maatskaplike en ekonomiese faktore en kulturele aspekte behels (Szwacka-Mokrzycka, 2015). Doktor Lars Perner van die Universiteit van Suid-Kalifornië beweer dat verbruikersgedrag ook deur liggaamlike faktore beïnvloed word. Indien 'n verbruiker byvoorbeeld honger is, sal sy liggaamlike behoefte veroorsaak dat hy 'n toebroodjie gaan koop om die honger te stil (Perner, 2008).

Verbruikersbesluitneming

Lars Perner beskryf 'n model wat die besluitnemingsproses rondom verbruikersgedrag illustreer. Dit begin met die identifisering van 'n probleem ('n behoefte of begeerte) wat nie bevredig is nie. Dit lei daartoe dat die verbruiker na inligting soek; indien dit 'n laebetrokkenheid-produk is, sal die soektog intern wees; opsies word suiwer op geheue gebaseer. Indien dit 'n hoëbetrokkenheid-produk is, sal die soektog deegliker wees en behels dat resensies of verslae gelees word of vriende uitgevra word. Die verbruiker sal dan sy of haar opsies evalueer deur prys en gehalte te vergelyk, produkte teen mekaar op te weeg en die keuse te beperk deur minder aantreklike produkte uit te skakel totdat net een oorbly. Nadat dit geïdentifiseer is, sal die verbruiker die produk koop. Laastens sal die verbruiker die koopbesluit en die gekoopte produk evalueer deur faktore soos waarde vir geld, gehalte van produk en koopervaring in berekening te bring (Perner se model, 2008).

Die 4 P’s se invloed op verbruikersgedrag

Die 4 P’s is 'n bemarkingsinstrument en staan vir Prys, Promosie, Produk en Plek of Produkplasing (Clemons, 2008). Bemarking het 'n groot invloed op verbruikersgedrag. As prominente bemarkingsmiddel sal verbruikersgedrag dus deur die 4 P's geaffekteer word. Die prys van 'n goeie diens word grotendeels deur die mark bepaal aangesien mededingende ondernemings soortgelyke pryse vasstel ten einde kompeterend te bly én wins te maak (Clemons, 2008). Wanneer markpryse hoog is, sal verbruikers minder koop en gekoopte produkte langer gebruik, en omgekeerd. Die manier waarop bemarking verbruikersgedrag beïnvloed, het geleidelik verander. In die verlede sou groot bemarkingsveldtogte en heelwat advertensies tot verkope lei, maar as gevolg van die internet en veral sosiale media is hierdie grootskaalse bemarking nie meer noodsaaklik nie (Clemons, 2008). Verbruikers vertel van produkte en aangesien produkte aanlyn verkoop word, styg verkope aangesien produkte hulleself bemark (Clemons, 2008). Die wyse waarop verbruikersgedrag deur produk beïnvloed word, is deur die verbruiker se bereidheid om te betaal en verbruikersvoorkeure (Clemons, 2008). Al sou 'n maatskappy dus 'n lang geskiedenis van produkte in die mark hê, sal verbruikers by 'n goedkoper produk bly as dit beteken dat hulle minder vir 'n baie soortgelyke produk hoef te betaal (Clemons, 2008). Verbruikersgedrag word ook deur verbruikersvoorkeure geaffekteer. 'n Pepsi-drinker sal byvoorbeeld minder geneig wees om Coca-cola te koop, al is dit goedkoper en geriefliker. Die beskikbaarheid van produkte aanlyn het tot gevolg dat produkplasing nie meer 'n groot invloed op verbruikersgedrag nie (Clemons, 2008).

Gedrag buite die sielkunde sluit in:

In 'n bestuurskonteks word gedrag met gewenste of ongewenste fokusse geassosieer. Bestuurders kan gewoonlik sien wat die gewenste uitkoms is, maar gedragspatrone kan probleme skep. Voordat 'n sekere gedrag voorkom, is daar voorafgaande aanduidings van stimuli wat die gedrag beïnvloed wat gaan plaasvind. Nadat die gedrag plaasgevind het, is daar gevolge, gewoonlik in die vorm van beloning of straf.

Gedragsinformatika  ondersoek gedragsintelligensie en gedrag-insig vanuit informatika- en berekeningsperspektiewe.




</doc>
<doc id="115702" url="https://af.wikipedia.org/wiki?curid=115702" title="Mac-Mac">
Mac-Mac

Mac-Mac is 'n historiese gebied in die Mpumalangaprovinsie van Suid-Afrika, en die plek van die land se vroegste goudstormloop. Dit is geleë naby die dorp van Sabie, 5 km van Pelgrimsrus.

Terwyl 'n aantal klein goudneerslae ontdek is in die noordelike dele van Suid-Afrika tussen 1840 en 1870, was Mac-Mac die eerste plek waar lonende hoeveelhede goud gevind is. In 1873 is goud ontdek op die plaas Geelhoutboom. President Burgers het dit amptelik geproklameer as die gebied "New Caledonian Gold Fields", maar dit het later bekend gestaan as "Mac-Mac" weens die bydrae van die Skotse delwers by die kamp. Binne een jaar het 1,500 delwers meer as 4 000 kleims afgesteek.



</doc>
<doc id="115703" url="https://af.wikipedia.org/wiki?curid=115703" title="I.D. Lamprecht">
I.D. Lamprecht

I.D. Lamprecht (1933–2017) was 'n Afrikaanse skrywer van jeug- en spanningsverhale. Hy het ook onder die skuilname Jan Lategan en Koot Kampher geskryf.

Izak David Lamprecht is gedurende die Groot Droogte op 18 Augustus 1933 as die derde van ses kinders op Philippolis in die Vrystaat gebore. In 1951 matrikuleer hy aan die Hoërskool M.T. Steyn op sy geboortedorp.

Na skool gaan werk hy by die groot Afrikaanse handelsbank Volkskas Beperk en word onder andere rekenmeester by die bank se takke op Aliwal-Noord, Excelsior, Oos-Londen, Mafeking, Kuruman, Bellville en Springs voordat hy na hul hoofkantoor in Pretoria verplaas word.

Na verskeie groot operasies waartydens sy hele maag verwyder is, gaan hy met vervroegde aftrede en vestig hom op Mosselbaai. Later verhuis hy na Christiana (Noordwes) waar hy baie jare woon, voordat hy in 2011 na 'n aftreeoord in Pretoria verhuis.

Hy is teen die einde van 1955 getroud met Louise J. Smith, oorspronklik van Aliwal-Noord, en die egpaar het 'n dogter, Juanita Louise, en 'n seun, Heinrich Siegfriedt. Hulle het ook 'n kleindogter, (Juanita) en 'n agterkleinseun (Damian).

Lamprecht is op 9 Augustus 2017 in Pretoria oorlede.

Sy eerste ernstige poging tot skryfwerk is op skool met die beskrywing van 'n ware gebeurtenis. Hy en sy broer moes as jong seuns op 'n onweersnag sukkel om 'n koei met haar pasgebore kalfie by die huis te kry. Hierdie opstel word aan die klas voorgelees, maar smalend afgemaak as handelende oor “koeitjies en kalfies”. Na sy vrou 'n ernstige hartkwaal ontwikkel en hulle buite-aktiwiteite as gevolg daarvan tot 'n einde kom, wend hy sy aandag aan skryfwerk om die tyd te verwyl. Hy begin met spanningsverhale, waarvan die eerste een in 1972 gepubliseer is, maar skryf later ook liefdesverhale en selfs jeugverhale. Verskeie vervolgverhale en kortverhale word in tydskrifte gepubliseer.

Sy jeugverhale sluit in "Ghoen keer terug", "Die koperperd", "Die blinde horlosie" en "Oom Johnny".

In "Oom Johnny" moet Barney van der Spuy gou geld in die hande kry. Nie sy nuuskierigheid oor die vreemde gedoentes by die spookhuis langsaan, of muisneste, of die gedurige veglustigheid van Spiere en sy makkers durf sy planne in die wiele durf ry nie. Oom Johnny hou die sleutel tot ’n oplossing.

"Sending Kosmos" is ’n ruimtefantasieverhaal wat ook op die jeugmark gerig is.

Hy is egter veral bekend vir sy aksieverhale, veral die "Dokter Skip Wessels" en "Hugo Storm" boekreekse.

Hugo Storm is ’n private speurder. In "Die vierkantige driehoek" (1973) moet Hugo ’n misdaadbende binnesypel en dan die hele bende van kant maak – teen betaling natuurlik. Dis natuurlik nie so maklik om dit te doen nie en nadat hulle bewus word van sy motiewe is hy sy lewe nie meer seker nie. "Daar’s ’n gat in die grond" (1986) sê die ou tannie vir Hugo. Sy bedoel prospekteergate, maar hy besef gou dat iemand hom in ’n ander gat in die grond wil hê, want daar is verskeie onverklaarbare aanslae op sy lewe. Dit het iets te doen met die groot gat wat Bill Raymond op tant Em se plaas grawe, maar dit is al wat hy weet. In "Kat aan die stert" probeer Hugo uitvind watter verband die skatryk magnaat Jan du Preez, wat betrokke is by sake van staatbelang, met die berugte Smoothy Johnson en John Edwell het. In "Die Judaskus" vra twee mooi nooiens vir Hugo om ’n saak te ondersoek. Een wil hê hy moet haar broer se onskuld aan dwelmhandel bewys, die ander versoek hom om haar broer se skuld te bewys. Albei die meisies het boonop dieselfde naam en Hugo is smoorverlief op albei. Hugo aanvaar die uitdaging wat die saak bied en bevind hom byna onmiddellik in die pekel. Hy word deur vreemde mans as slaansak gebruik, die polisie wantrou hom en albei meisies gee voor dat hulle op hom verlief is. Een van hulle se soen is egter ’n Judaskus.

Sy boeke "Ook terwyl ek lag", "Die kleiskyf", "Die derde kant van die sirkel", "Vlug van die feniks", "Die bangoed van Agan", "Die Judaskus", "Operasie skaakmat", "Dank jou die duiwel" en "Blindemol" is almal deel van die Klub 707-reeks.

"In die geur van narsings" en "Sing weer jou lied vir my" (1984) is liefdesverhale. In "Sing weer jou lied vir my"  sterf Vienna Krogh se ouers in ’n ongeluk en sy erf skatryk, maar hoor die ontnugterende nuus dat sy ’n aangenome kind was. Sy besluit om na haar eie ma te gaan soek en versoek vir Karel Schoeman om haar te help. Karel het haar lief, maar sy behandel hom soos ’n ouer broer. Deur Karel ontmoet sy die losbol Mike Byleveldt, wat besluit om haar te verower. Om dit te doen, moet hy hom soos ’n heer gedra en sy ouers, met al hulle geraamtes in die kas, in bedwang hou. Die verlore ma word opgespoor en dit lei na ’n spannende einde.

Hy skryf ook onder die skuilname Jan Lategan en Koot Kampher. "Die swart engel" en "’n Knak in die kring" is boeke in die "Skip Wessels" reeks wat hy onder die skuilnaam Jan Lategan skryf. "Die rus is elders" verskyn ook onder die naam Jan Lategan. Hierin verlaat die ambisieuse Anna Bornman die dorpie Stofdraai om in Johannesburg haar fortuin as model te gaan soek, maar sy loop sommer dadelik in die moeilikheid in. Sy kry losies in ’n jeugherberg, maar vind gou uit dat dit meer van ’n bordeel is. Wanneer die polisie ’n klopjag uitvoer, probeer sy wegsluip, maar die polisie sien haar. Die onbekende George Bosman verklaar egter aan die polisie dat hulle met mekaar uitgaan en hy neem haar na tant Bets se huis vir herberg, help haar om werk te kry as model, tree op as haar bestuurder en sorg dat sy ’n baie goeie salaris kry. Dan vind sy uit dat iemand sonder haar medewete naakfoto’s van haar geneem het en sy word afgepers.

Werke uit sy pen sluit in:



</doc>
<doc id="115704" url="https://af.wikipedia.org/wiki?curid=115704" title="Lys van banke in Suid-Afrika">
Lys van banke in Suid-Afrika

Hier volg 'n lys van kommersiële banke in Suid-Afrika









</doc>
<doc id="115705" url="https://af.wikipedia.org/wiki?curid=115705" title="Retseh la Grange">
Retseh la Grange

Retseh la Grange is ’n Afrikaanse haikoe-digter.

Retseh la Grange is op 21 Februarie 1929 gebore as die dogter van oud-hoofregter L.C. Steyn. Op skool word ’n opstel wat sy oor Liszt se Tweede Hongaarse Rapsodie skryf, oor die radio voorgelees. Van haar sketse verskyn ook in tydskrifte. Hoewel haar belangstelling in kuns lê, voltooi sy ’n onderwysgraad. Sy voltooi die lisensiaateksamen in sang en doen voor haar troue etlike radio-sangopnames. Tussen die kinders grootmaak studeer sy dan verder in die Sielkunde en sy stel veral belang in die metafisika. Aan die Universiteit van Pretoria behaal sy in 1973 die B.A. Honneurs-graad in Sielkunde en in 1976 die M.Litt. et Phil.-graad in Kliniese Sielkunde met ’n verhandeling oor “"’n Psigogeniese ondersoek na Enkoprese"”. Sy bly in Lynnwood Glen in Pretoria.

Sy dig in die tradisionele Japannese haikoe-vorm, wat uit drie reëls en sewentien lettergrepe bestaan. Die reëls is ook streng sillabies, naamlik vyf, sewe en weer vyf. Hierdie digvorm het in die dertiende eeu in ’n Japanse klooster ontstaan, waar monnike van die Zen-Boeddhisme dit as ’n speletjie beoefen het om te kyk of hulle so veel as moontlik in so min woorde as moontlik kan sê. As haikoe-skrywer word sy internasionaal erken en van haar haikoes word in 1990 onder duisende inskrywings van oor die hele wêreld heen tydens twee afsonderlike kompetisies, een in Japan en een in Nederland, in feesbundels opgeneem. Van haar haikoes verskyn ook in die Nederlandse haikoe-tydskrif "Vuursteen" en in "Tydskrif vir Letterkunde". Haar debuut is die bundel “"Vlinderstiltes"”, waarin sy ook ’n interessante inleiding oor die haikoe-digvorm insluit. Die titel is gekies omdat vlinders en haikoes iets gemeen het in hulle fynheid en prag en beweging in stilte. Sy volg dit op met die soortgelyke “"En winter die boom"”. Saam met Gerhard Dreyer en Gerhard Mynhardt gee sy dan die bundel “"Haikoe-verse"” uit, wat ingedeel word volgens die gang van die seisoene.





</doc>
<doc id="115709" url="https://af.wikipedia.org/wiki?curid=115709" title="Anzil Kulsen">
Anzil Kulsen

Anzil Kulsen is ’n Afrikaanse skrywer van jeugverhale.

Anzil Kulsen is op Upington gebore en word dan in ’n enkelouer-gesin op Keimoes groot. Sy het ’n broer, Clinton. Haar laerskoolopleiding kry sy op De Aar, waarna sy by Oranjezicht Hoërskool op Keimoes matrikuleer. Na skool studeer sy vir twee jaar aan ’n B.Com.-graad op Noordwes-Universiteit, maar voltooi nie hierdie studies nie. Vir ’n jaar studeer sy dan Taalpraktyk by die Technikon van die Oranje-Vrystaat, waarna sy as kliëntediensbeampte en opleier by Perm Bank op Upington gaan werk. Sy verwerf ’n B.A.-graad aan die Universiteit van Suid-Afrika en skryf dan in vir ’n honneurs-graad in letterkunde. Sy sluit later by die ATKV aan as projekbestuurder, waar sy veral in die Noord-Kaap aktief is met die vestiging van leeskringe en om gemeenskappe aan te moedig om self te skryf. As deel van haar werk besoek sy afgeleë gemeenskappe om daar met mense oor boeke te gesels, terwyl sy ook kreatiewe skryfkursusse aanbied en spel- en narratiewe terapie doen. Sy is getroud met Heine, en hulle het twee kinders, ’n seun en ’n dogter. Hulle woon op Upington.

Aanvanklik lê sy sonder veel sukses voortdurend gedigte, kortverhale en artikels aan tydskrifte en uitgewers voor. In 2000 skryf sy in vir ’n kursus in kreatiewe skryfwerk deur The Writer’s Bureau of London in Engeland, waar sy in 2003 ’n sertifikaat verwerf. Haar eerste artikel word in 2001 in "De Kat" gepubliseer. ’n Paar gedigte word deur middel van Poetry Institute of Africa gepubliseer en vir sowat drie jaar werk sy mee aan dagstukkie-boeke vir Carpe Diem Media. Hierna publiseer sy gereeld kortverhale, artikels en rubrieke in tydskrifte. ’n Kortverhaal van haar word opgeneem in die versamelbundel “"Verlief"”, wat liefdesverhale vir die jeug bevat. Haar groot deurbraak kom met die publikasie van haar jeugroman “"Zita"”. Dit handel oor ’n bruin meisie wat in ’n plakkerskamp grootword. Haar pa is ’n Indiër en sy lyk dus anders as die ander kinders. Die vervreemding en probleme met aanpassing word vergroot wanneer sy as gevolg van haar buitengewone akademiese prestasies in ’n skool met hoofsaaklik wit kinders beland. “"’n Hart vol sand"” beskryf die werklikhede van die lewens van jong mense op ’n klein, plattelandse gemeenskap. Terselfdertyd is dit ook ’n vermaaklike verslag van ’n jong, bedorwe stadsmeisie se ervaring van eerste liefde en haar ontdekking van haar kulturele erfenis. Jenna se pa stuur haar na Kepeke, ’n klein dorpie in die Kalahari, waar daar baie sand is en nie veel van enigiets anders nie.  Die eerste voorkoms is egter bedrieglik. “"Sorrie maak nie gesond nie"” vertel van die matriekmeisie Rose se stryd nadat sy besef sy is swanger. Sy wil nie seksueel aktief wees nie, maar Rodriek dring aan en na hulle besoek aan die klub Las Vegas is sy verwagtend. Sy het te veel gedrink en kan niks van die gebeure onthou nie. Sy glo dat Rodriek haar verkrag het. Rose se ma drink te veel en treur nog oor die dood van haar boetie, terwyl haar afwesige pa probeer om betrokke te wees by sy familie, maar nie werklik slaag nie. Die “"Karatekas"”-reeks is vir jong kinders tot nege jaar, met die hoofkarakters wat karate beoefen. Die eerste boek in die reeks is “"Vriende en verraad"”, waar Warren tydens die kampioenskappe die beste vaar in die dojo. Sy beste vriend is Divan, wat reeds ’n rooi gordel het, maar nou bedreig voel deur Warren se sukses. Boonop bring Warren se meisie, Kyla, al hoe meer tyd saam met Divan deur en het Warren se ma nie genoeg geld om vir die inskrywing vir die groot kampioenskap in Durban te betaal nie.  In “"Konkels en skelmstreke"” is Kyla in Durban, maar haar pa daag nie op soos hy belowe het nie en sy beseer haar enkel in die bus. Dan hoor sy ’n gesprek wat haar laat dink dat daar ’n groot bedrogspul aan die gang is. Sy weet nie of sy moet veg as sy weet van die oneerlikheid nie en boonop is haar enkel seer. Sy stel die versamelbundel “"’n Bordjie vergifnis"” saam uit inskrywings wat aan die tydskrif "Kuier" se kortverhaalkompetisie gestuur is.




</doc>
<doc id="115712" url="https://af.wikipedia.org/wiki?curid=115712" title="YouTube-speelknoppie">
YouTube-speelknoppie

YouTube Creator Rewards (Engels vir  "skeppertoekennings"), meer algemeen bekend as YouTube Play Buttons (speelknoppies), is 'n erkenning deur YouTube vir die mees populêre kanale op die platform. Dit is apart van die "YouTube-toekennings" wat bedoel is om die beste gehalte-video's te erken; die YouTube Skepperbelonings is uitsluitlik gebaseer op 'n kanaal se intekenaartal.

Daar is drie vlakke van belonings —

By VidCon 2012 se bedryfsdag, het YouTube se uitvoerende hoof, Tim Shey, die "Goue-speelknoppie" bekendgestel. Dit word toegeken aan die skeppers met meer as een miljoen intekenaars. Tydens die aankondiging het 78 kanale gekwalifiseer vir die toekenning. Daarbenewens het Shey aangekondig dat kanale met meer as 100,000 mense 'n $500 geskenkkaart sal ontvang en 'n DSLR-kamera. Kanale met meer as 100,000 mense sou later in aanmerking kom om 'n Silwerspeelknoppie te ontvang.

Drie jaar later, tydens die VidCon 2015, het YouTube se vise-president vir produkbestuur, Matthew Glotzbach aangekondig dat die Diamand-speelknoppie bekendgestel is, en dat dit toegeken sal word aan kanale met meer as tienmiljoen intekenaars. 


</doc>
<doc id="115713" url="https://af.wikipedia.org/wiki?curid=115713" title="Sieglinde">
Sieglinde

Sieglinde is 'n Duitse vroulike voornaam.

Die naam Sieglinde is afgelei van twee Germaanse woorde, "sigi" "oorwinning" en "linde" "sag, sagkuns".

In die Nibelungen Sage en Richard Wagner se opera "Die Valkyrie" is Sieglinde die moeder van Siegfried.







</doc>
<doc id="115714" url="https://af.wikipedia.org/wiki?curid=115714" title="W.O. Kühne">
W.O. Kühne

Wilhelm Otto Kühne (1924 - 1988) was ’n Afrikaanse skrywer van kinder- en jeugboeke, wat veral bekendheid verwerf met sy boeke oor Huppel en sy maats.

Wilhelm Otto Kühne is op 7 Junie 1924 in die distrik Graaff-Reinet gebore, waar hy op sy vader se plaas grootword en sy skooljare op die dorp deurbring. Sy pa was Wilhelm Otto Gustav Adolf Kühne, die seun van ’n Duitse handelaar en oorspronklik van Zeekoegat in die distrik Ladismith. As kind doen hy polio op, maar dissiplineer homself so dat hy later sportonderwyser word. Vanaf 1934 woon die gesin op ’n plaas in die Graaff-Reinet distrik. Hy matrikuleer in 1941 aan die Hoër Volkskool, Graaff-Reinet. Van 1942 tot 1943 studeer hy aan die Graaff-Reinet Opleidingskollege en verwerf die Primêre Onderwyssertifikaat, waarna hy in 1944 aan die Paarl Opleidingskollege die kursus in liggaamlike opvoeding voltooi en die Hoër Primêre Onderwyssertifikaat behaal. Van 1945 gee hy vir vier jaar skool by Cape Town High School en daarna aan die Laerskool Vredehoek in Kaapstad. In Maart 1949 tree hy toe tot die joernalistiek by "Die Burger", en vanaf 1954 dien hy agtereenvolgens op die redaksies van "Die Huisgenoot", "Sarie Marais" en in 1960, ná afloop van ’n uitgebreide oorsese reis, vir ’n jaar as redakteur van "Die Jongspan".

Hierna keer hy terug na "Die Burger", waar hy onder andere die drama van die Sishen-Saldanha ertsprojek meemaak en vir meer as tien jaar voltyds die rubriek “"Van alle kante"” behartig. Hy is onder meer "Die Burger" se eerste seiljagverslaggewer en in hierdie kapasiteit maak hy die eerste twee Kaap-na-Rio wedvaarte mee. Hy is ook omgewingsverslaggewer en bylaeredakteur en neem dikwels waar as nuusredakteur. Teen die einde van 1979 tree hy af, maar aangesien die Laingsburg-vloedramp plaasvind op die naweek van sy aftrede, kry hy opdrag om die beriggewing daaroor te koördineer en ’n boek daaroor te skryf In 1980 onderneem hy as waarnemer ’n reis na Antarktika op die SA Agulhas. Hy is in 1951 met Dorothy Margaret Hill getroud, voorheen redaksie-kunstenares van die Nasionale Pers, wat meeste van sy boeke illustreer. Hulle het twee seuns, Conrad en Klaus. Die “"Huppel"”-karakter is gebaseer op hulle seun Klaus, wat deur Dorothy geteken is toe hy so vier, vyf jaar oud was. Die gesin woon in Tamboerskloof in Kaapstad. Hy is op 21 September 1988 in sy huis in Tamboerskloof oorlede na ’n ernstige siekte van langer as ’n jaar.

Terwyl hy nog onderwyser is, verskyn sy eerste verhale in "Die Klein Burger" en later ook in "Die Jongspan". Hy verwerf veral bekendheid met die “"Huppel"”-reeks, wat van die weinige fantasieë is wat in ’n reeks boeke verwerk word. Die boeke in die reeks is “"Huppelkind"”, “"Huppel maak ’n plan"”, “"Wip-Huppel-Wip"”, “"Vrolike Huppelkind"”, “"Huppel by die water"” en “"Huppel verjaar"”. Huppel se leefwêreld is realisties geanker in die alledaagse werklikheid van Oupa en hulle huisie in Lelievlei, maar hy “reis” telkens na die fantasiewêreld van Lekkerland. In “"Huppelkind"” gaan woon Huppel by sy oupa. Hy het nie maats nie en sy oupa sê hy moet by die kuil op ’n stomp gaan sit en wag vir maats. In “"Huppel maak ’n plan"” word Vlakvloors (wie se waterwa deur Wielie en Walie getrek word) en Huppel deur die groot lummel Vleivloors gejaag. In “"Wip-Huppel-Wip"” gaan kuier Huppel vir die stokou storieman wat vir elke dag wat hy gelewe het ’n storie het om te vertel. “"Vrolike Huppelkind"” vertel van Fiefman wat by Huppel aankom met ’n sak vol goed wat sy broer Diefman gesteel het. Huppel en Fiefman wil die goed gaan teruggee. In “"Huppel by die water"” skrik Horingsman vir die weerkaatsing van die voëls in die water en hy kan nie kos huis toe neem nie. Sy vrou is baie kwaad en Horingsman wil die voëls straf. In “"Huppel verjaar"” hou Lekkerland se mense partytjie om sy verjaardag te vier. Hulle gee vir hom die stokou storieman se koekoekhorlosie as ’n geskenk, wat hulle reggemaak het. Hulle het ook vir die koekoek ’n nuwe wysie geleer. Die C.P. Hoogenhout-prys word in 1960 aan “"Huppel verjaar"” toegeken. Hierdie verhale word telkens herdruk en ook in versamelbundels opgeneem, waaronder “"Vrolike Huppelkind"” in 1976 en “"Huppel en sy maats"” in 1982.

Vir die jonger leser skryf hy etlike ander boeke. In “"Hoera vir Klaas Jas!"” gaan ’n gesin en hulle troeteldiere see toe waar Pa ’n strandhuis gaan bou. Op pad trek ’n huisie in Vaalvlei in die Klein Karoo die reisigers se aandag. Hulle vernuwe dit onherkenbaar, met die hulp van die hele gemeenskap, wit en bruin ingesluit. Klaas Jas is die vrolike bruin baasbouer, wat daarna aan die spits staan om die hele verwaarloosde omgewing op te kikker. “"Piet en Jan"” vertel van die tweeling Piet en Jan wat met konyne teel wat vinniger aanteel as wat hulle dit kan hanteer. Hulle besef dat hulle ’n groot probleem het wanneer die konyne al die kropslaai verorber en daar niks oor is nie. Towie, die towenaar van die besoekende sirkus, bring uitkoms wanneer hy al die konyne vir sy toorkunsies aankoop. “"Die wonderbaarlike motor van Barnabas Bombas"” verskyn eers as vervolgverhaal in "Die Jongspan". Die Bombas-gesin bou uit rommel en afvalmateriaal meubels, ’n motor en ’n huis. Met die motor vertrek hulle vanaf Waenhuiskrans en deurreis die hele Suid-Afrika. In die fantasie “"Pot, graaf en houtvurk"” raak ’n bose bende messe en ander los goed soos ’n slypsteen, ’n koperpot, ’n bossaag, ’n graaf en ’n houtvurk in ’n stryd gewikkel oor ’n skat wat die graaf uitgespit het. “"Pip in Otterland"” het ten doel om die kind se belangstelling en liefde vir hulle natuurlike omgewing aan te wakker. Pip verander in ’n otter en kom eindelik weer as troeteldier by sy eie gesin aan. “"Eendag was daar ’n witborskraai"” is ’n storie binne ’n storie. Monique droom sy is ’n witborskraai en ondergaan vele avonture waarby haar eie familie ook betrokke is. Wanneer sy wakker word, het sy steeds die oorkrabbetjie wat sy as kraai by haar ma afgepik het by haar.

Verskeie gewilde verhale verwerk hy of vertel dit oor in Afrikaans. In die reeks “"Bybelstories vir die kleinspan"” skryf hy onder andere oor “"Dawid en Goliat"”, “"Die geboorte van Jesus"”, “"Die kindertyd van Jesus"” en “"Moses in die mandjie"”. Hy vertolk ook volksverhale van oor die hele wêreld in Afrikaans in die bundel “"Die wêreld se mooiste volksverhale"”, wat deur James Riordan byeengebring is. Ander kleuterboeke wat hy oorvertel of vertaal sluit in “"Die flukse kabouters van Keulen"”, “"My prentepoetseboek"” en vier stories in die reeks “"Bybelstories vir die kleinspan"”, naamlik “"Die geboorte van Jesus"”, “"Moses in die mandjie"”, “"Dawid en Goliat"” en “"Die kindertyd van Jesus"”. Van sy kinderverse word opgeneem in die versamelbundels “"Nuwe Kleinverseboek"” en “"Nuwe Kleuterverseboek"”. Sy verhaal “"Die jong man wat te hoog wou vlieg"” (’n verwerking van die Icarus-verhaal) word deur Linda Rode in die versamelbundel “"Goue fluit, my storie is uit"” opgeneem en sy verhale “"Die gekraakte kalbas"” en “"Karoo-kikkers"” word opgeneem in “"Goue lint, my storie begint"” onder redaksie van Alida Rode.

Hy skryf ook etlike verhale vir ouer kinders. Sy eerste jeugboek is “"Kassie Krog in die knyp"”. Hierdie boek bevat twee novelles wat beide in die droë en plattelandse Noordwes-Kaap afspeel. In beide raak Kassie betrokke by boewe, word self vir ’n tyd ’n verdagte en trek dan die skelms vas. “"Die kring van Keerom"” vertel van Dirk van Druten, ’n bedorwe stadsjapie, wat aanland by die plattelandse kosskool van Keerom. Weens groepdruk en die aanhitsing van Abram word hy nie aanvaar nie, maar hy verhang die bordjies wanneer hy die een is wat vir Abram red. In 1961 is “"Die kring van Keerom"” medewenner van die eerste prys in die wedstryd vir jeugverhale wat die Nasionale Boekhandel uitskryf. In “"Die waterskeiding"” is Dirk van Druten weer die held, maar dit is slegs ’n naamooreenkoms en nie ’n vervolg op die vorige boek nie. Dirk en sy hond voer die vreemde opdragte wat sy eksentrieke peetoom in sy testament gegee het, uit. Daar is egter ’n vroulike reisiger wat dieselfde opdragte as hy het en ’n aantreklike matriekmeisie raak op hom verlief. Die titel van die boek dui op sy uiteindelike keuse. Hy skryf verder die avontuurreeks van drie titels (“"Die nagvlieërs"”, “"Die indringers"” en “"Die mededingers"”), waarin seuns spannende avonture beleef. In “"Die nagvlieërs"” kuier Dirk Bodenstein in die Desembervakansie by sy vriend Raaf in die Karoo. Om sakgeld te verdien herstel hulle die buurman se grensdrade en kom dan op ’n bende af wat opium smokkel. “"Vloedramp"” vertel die verhaal van die vloed by Laingsburg in 1981. Sy kortverhaal “"Hoe’t ons ou Koos Crous se hawerland sommer in ’n japtrap omgeploeë het"” word in “"Vertellers"” opgeneem, saamgestel deur Merwe Scholtz, en saam met C.H. Winckler vertaal hy “"Die wonderbaarlike avonture van Baron von Münchhausen"” van Gottfried August Bürger.

Van die Suid-Afrikaanse Natuurlewevereniging ontvang hy in 1983 ’n goue medalje vir sy bydrae tot bewaring.






</doc>
<doc id="115715" url="https://af.wikipedia.org/wiki?curid=115715" title="Canon EOS 1300D">
Canon EOS 1300D

Die Canon EOS 1300D is 'n 18.0-megapieksel digitale enkellensreflekskamera wat deur Canon in 2016 bekendgestel is. Dit staan bekend as die Rebel T6 in die Amerikas of die Kiss X80 in Japan. Dit op 10 Maart 2016 vrygestel teen 'n voorgestelde kleinhandelprys van $549.00.

Die 1300D is 'n intreevlak DSLR wat die EOS 1200D vervang het. Sleutelfunksies wat bygevoeg is, is Wi-Fi en nabyveldkonneksie (NFC) vir die oordrag van data na toestelle soos rekenaars en slimfone.


Verskille in vergelyking met die 1200D:


</doc>
<doc id="115716" url="https://af.wikipedia.org/wiki?curid=115716" title="Canon EOS 1200D">
Canon EOS 1200D

Canon EOS 1200D is 'n 18,1-megapieksel digitale enkellensreflekskamera wat deur Canon bekendgestel is op 11  Februarie 2014. Dit staan as die EOS Kiss X70 in Japan en die EOS Rebel T5 in Amerika bekend. Die 1200D is 'n intreevlak DSLR wat 'n 18 MP sensor invoer vanaf die 700D en 1080p HD video aan Canon se intreevlak-DSLRs. Dit vervang die 1100D.

Canon het in Maart 2016 aangekondig dat die 1200D vervang word deur die 1300D/Rebel T6.



</doc>
<doc id="115718" url="https://af.wikipedia.org/wiki?curid=115718" title="Lys van tegniese begrippe vir die herlaai van ammunisie">
Lys van tegniese begrippe vir die herlaai van ammunisie

Hierdie lys beoog om die tegniese begrippe rondom ballistiek en die proses van herlaai van ammunisie saam te vat:





















</doc>
<doc id="115719" url="https://af.wikipedia.org/wiki?curid=115719" title="Daan Langeveldt">
Daan Langeveldt

Daan Langeveldt is ’n joernalis en vir ’n ruk redakteur van die tydskrif "Keur". Hy skryf ontspanningslektuur, veral spanningsverhale en liefdesverhale.

“Dossier Q-013 streng vertroulik” (1969) is ’n spanningsverhaal in die Klub 707-reeks. “Spore in die ruigtes” (1976) is ’n spioenasie-verhaal. Braam Retief is aantreklik, ryk, besit ’n wildplaas en ’n spoghuis en tree as akteur in rolprente op, maar is ook ’n meedoënlose en gewetenlose spioen vir sy land. René Steenkamp is ’n jong filmster wat nog droom oor haar eie huis en man en kinders en sy is baie lief vir Braam. Sy onstandvastige lewe veroorsaak egter dat sy troos soek by die standvastige Frans le Roux, ’n film-regisseur. Braam ontmoet vir Olga Schmidt, een van Oos-Duitsland se gewildste verhoogsterre, vrou van ’n knap Duitse wetenskaplike en ma van ’n lieflike blondekopdogtertjie. Hulle raak bevriend en kry albei hoofrolle in dieselfde film wat in die donker oerwoude van Afrika afspeel. Wat Braam nie weet nie, is dat sy met ’n doel na Suid-Afrika gestuur is en dat die veiligheid van haar man en kind afhang van die sukses van haar sending en of sy die inligting wat hulle verlang, uit Braam kan kry. In “Dorp van skande” (1978) verlaat Frans Myburgh die dorp Steynskloof onverwags en keer dan jare later net so onverwags terug. Sy terugkeer verander die inwoners se lewens ingrypend, want hy weet nou waarom Rina Verhoef te vroeg dood is.

Verskeie liefdesverhale van hom word gepubliseer. Toe Erika Basson in “Gister se skadu's” (1975) gekroon is as Mejuffrou Suid-Afrika en boonop die liefde wen van Gerrit de Vos, het sy aanvaar dat die toekoms mooi sal wees. ’n Vreemdeling maak egter sy verskyning en dreig om al haar toekomsdrome te vernietig.  “Twee paaie na geluk” (1975) is Herman Scheepers se verhaal. As jong seun moes hy magteloos toekyk hoe sy skimmelperd Sieraad van eienaar verander en die meisie waarop hy verlief was, Ilse, hom duidelik laat verstaan dat Sieraad nou aan haar behoort. Baie dinge en mense verander in die jare voordat hy hom as plaaslike geneesheer in die praktyk van ou dokter Chris van Rooyen vestig. Nou is hy die man na wie die omgewing se mense hulle wend in ’n oomblik van siekte of pyn. Almal kom na hom toe. Ook Petro Vermaak, die speelmaat van destyds wat so skielik ’n vrou geword het; Dries Lategan, wie se baie plase en baie geld hom voorheen baie mag gegee het; en selfs Ilse.

“Altaar van geluk” (1979) verskyn aanvanklik as ’n tydskrifvervolgverhaal. Tertius word as senior mediese student gedwing om sy kursus te staak weens finansiële probleme. Elma is in haar liefde vir hom bereid om baie op te offer om dit te verhoed, selfs haar eie mediese studie, die sekuriteit van die verlede en die goeie verhouding met haar ouers. Sy trou met Tertius en gaan werk sodat sy vir haar man se studie kan betaal. Tertius worstel met sy trots en dit lei tot ’n verwydering tussen hom en Elma. Hy moet besluit oor ’n aantreklike aanbod van die skatryk sakeman Magnus le Roux, wie se dogter Marié nie haar gevoelens teenoor hom verberg nie. Die koerantman Martyn Verhoef sien in “Sonja” (1980) sy vakansie-meisie se foto in die koerant, die dag nadat sy sonder waarskuwing vertrek het. Die artikel is van ’n suikerboer se vrou wat verdwyn het. Sy joernalistieke intuïsie sê vir hom dat iets nie pluis is nie en hy wil nie glo dat Sonja hom doelbewus bedrieg het nie. Hy verbind hom dus daaraan om haar te help opspoor en die gebeure rondom haar verdwyning te ontrafel.

In “Ons, die skuldiges” (1981) sien nuuskieriges hoe dokter Chris Fouché laataand uit die huis van sy verpleegster, Adele Rousseau, kom. Die skindertonge is los oor hy nie tuis is by sy vrou, Elma, nie en ook oor Adele se verlede. Sy is geskei en het ’n kind. Dinge is egter meer ingewikkeld as wat dit op die oppervlak lyk. Chris en Elma se huweliksbootjie het gestrand die dag toe hulle daarin geklim het, Chris en Adele ken mekaar al van sy hospitaaljaar en dit was Chris wat vir Adele oorreed het om op hierdie klein Vrystaatse dorpie vir hom te kom werk. Dit word ook gou duidelik dat Adele se verlede haar gaan inhaal en dat sy nie altyd op die vlug sal kan bly nie. Eendag gaan dit opdaag, met verreikende gevolge. “Tussen liefde en haat” (1981) speel af op die plaas Berg-en-Dal, wat aan die kluisenaarskrywer Paul Barnard behoort. Sandra Petzer aanvaar Paul se aanbod om privaat klasse vir sy seuntjie te gee. Sy kom egter gou agter dat daar duistere geheime op Berg-en-Dal is. Paul se vrou, Janie, het op die berg op die plaas verongeluk, maar die buurman insinueer dat dit meer as ’n ongeluk was. Sandra begin vrae stel en kom dan op ’n aantal ongerymdhede af, sodat sy later nie meer weet wie om te vertrou nie. Dit is egter seker dat haar lewe ook in gevaar kan wees.

In “Blare in die wind” (1982) staan Tanya le Roux se moeder op troue met die veel ouer en baie ryk Ben Cronjé. Sy kinders Henri, Louise en Helen, is heftig gekant teen die troue. Veral Henri en Louise doen alles in hulle vermoë om die huwelik te laat skipbreuk ly en gebruik Tanya se blitshuwelik drie jaar gelede in Parys as wapen om druk op haar uit te oefen. Tanya swig eindelik en besluit om haar moeder te versoek om nie met Ben te trou nie. Dan neem die lewe sy eie loop en Tanya, Louise en Henri besef mense is maar nes blare wat deur die lewenswind rondgewaai word. In “Einde van ’n droom” (2010) swig Emil Laubscher voor druk van sy vrou Julie en hulle het ’n pragtige seuntjie, Mark. Tog bly die vrees by Emil huiwer dat die ongeneeslike siekte waaraan sy broer op jong ouderdom dood is, ook in sy gene skuil. Dié vrees het ook ’n invloed op sy huwelikslewe, en hy en Julie begin uitmekaardryf.



</doc>
<doc id="115722" url="https://af.wikipedia.org/wiki?curid=115722" title="Lulu Latsky">
Lulu Latsky

Lulu Latsky (*22 Oktober 1901, Carnarvon – † 8 November 1980, Tamboerskloof) was die eerste vrou in Suid-Afrika wat ’n doktorsgraad in Wetenskap verwerf en ook die eerste vrou wat ’n doktorsgraad verwerf aan die Universiteit van Stellenbosch. Sy raak veral bekend vir die talle dierverhale wat sy vir kinders skryf.Sy is ook 'n medewerker aan die "Kennis vir almal"-reeks. Verder publiseer sy verskeie geestelike boeke en onder die skuilnaam Dr. X., publiseer sy 'n deels- outobiografiese boek "Die martelgang", wat daarop gemik is om kinders meer oor die siekte tuberkulose te leer.

Louise Latsky was op 22 Oktober 1901 op Carnarvon gebore as die tweede kind en oudste dogter van sewe kinders van eerwaarde Christoffel Hermanus Engelbertus Latsky en Johanna Maria Sterrenberg. Sy het vier broers (Stefanus Johannes, Peter Sterrenberg, Christoffel Hermanus en Michael Theodore) en twee susters (Johanna Christina en Charlotta Rosa)

Vyf jaar na haar geboorte verhuis die familie na Stellenbosch, waar haar vader pastoor word van die Nederduits Gereformeerde Sendingkerk in Birdstraat. Vir die eerste paar jaar woon sy die kerk se sendingskool by, wat deur haar tante (Lulu Sterrenberg) beheer word. In standerd vier skuif sy na die Bloemhof Meisieskool, waar sy ook matrikuleer. Op hoërskool versoek sy die skoolhoof, mej. Lucie Joubert, om Grieks te kan neem saam met die seuns van Paul Roos Gimnasium, maar hierdie versoek is begroet met ’n “naughty little girl Op 10 Junie 1923 word sy aangeneem as lidmaat van die NG Kerk

Daarna studeer sy vanaf 1925 verder in Plant- en Dierkunde aan die Universiteit van Stellenbosch, waar sy in 1927 die B.Sc.-graad (met onderskeiding) en in 1928 die M.Sc.-graad in Dierkunde verwerf. In haar studentejare dien sy op die Studenteraad, een van die eerste vroue wat hierdie eer te beurt val. Op grond van haar akademiese prestasies word die Webb-stipendium aan haar toegeken, wat haar in staat stel om haar doktorale studies te onderneem. Wanneer sy in 1931 die D.Sc.-graad in Dierkunde verwerf met ’n proefskrif oor "Die geldigheid van die Brevicipitidae as outonome familie van die Anura", is sy die eerste vrou in Suid-Afrika wat ’n doktorsgraad in Wetenskap verwerf en die eerste vrou wat ’n doktorsgraad verwerf aan die Universiteit van Stellenbosch.

In 1932 doseer sy Dierkunde en Biologie aan die Potchefstroomse Universiteitskollege, maar ’n verswakking in haar gesondheid dwing haar om terug te keer na Stellenbosch. Hier versorg sy haar ouers en tante (mejuffrou Lulu Sterrenberg) tot met hulle dood. Sy hou haarself verder besig deur lesings op te stel vir ’n korrespondensiekollege en lê haar ook toe op navorsing in Dierkunde, Bakteriologie en mediese werk.

Van 1943 tot ongeveer 1951 is sy wetenskapredakteur vir Nasionale Pers en versorg onder andere vele boeke in die "Kennis vir almal"-reeks

In die vyftigerjare trek sy saam met haar moeder en ouer broer, die invalide S.J. Latsky, na Seepunt. Wanneer hulle twee ook te sterwe kom, trek sy na Tamboerskloof. Hier versorg haar jonger broer, Peter Latsky, en sy vrou haar tot met haar dood. Sedert haar negentiende jaar word sy deur swak gesondheid gepla en word vir lang tye in die bed vasgekluister, terwyl sy in die laaste jare van haar lewe heeltemal blind word.

Op 8 November 1980 is sy in Tamboerskloof oorlede, waarna sy in die Woltemade-begraafplaas in Maitland in Kaapstad begrawe word

Teen die einde van 1934 begin sy om artikels in verskillende tydskrifte onder ’n paar skuilname te skryf en haar werk word dikwels gepubliseer in "Die Jongspan", "Die Huisgenoot", "Die Huisvrou" en "Die Brandwag".

Sy werk mee aan die publikasie van die "Kennis vir almal"-reeks, waar sy die redaktrise is van die Natuurstudie-afdeling. Sy skryf self nege titels in hierdie reeks oor onderwerpe soos dierekommunikasie ("Dieretaal"), die voedselketting en eetgewoontes ("Die wêreld is honger"), kamoeflering ("Oëverblindery") en die spinnekop ("Spinnekopstreke").

Sy maak egter veral naam vir haarself met dierverhale vir kinders, die eerste waarvan in "Die Jongspan" verskyn. In haar verhale dra sy meestal natuurkundige en dierkundige feite aan kinders oor in die vorm van stories. Sy behandel baie van die plaaslike diere in boeke soos "Diertjies en hul giertjies", "Verhaaltjies uit die dierelewe" en "Soveel diere soveel dinge". Ook uitheemse diere wat nie in Suid-Afrika voorkom nie, vorm soms die tema van haar verhale. Dit sluit in boeke soos "Oupa Bewer", "Bere gaan tekere" en "Tannie Tydsaam", waarin sy die luidier beskryf.

Onder die skuilnaam Dr. X skryf sy die roman "Die martelgang", waarin sy poog om inligting oor tuberkulose so oor te dra dat kinders dit ook sal verstaan. Hierdie boek is gedeeltelik outobiografies van aard.

Sy skryf ook ’n paar geestelike boeke, insluitende "Die man van Nasaret", "Vrede en vreugde op aarde", "Sterker as die dood", "Swerwelinge" en "Die held van God".

Werke wat uit haar pen verskyn sluit in:




</doc>
<doc id="115732" url="https://af.wikipedia.org/wiki?curid=115732" title="Blougroenchromis">
Blougroenchromis

Die blougroenchromis ("Chromis viridis") is 'n vis wat voorkom in die Stille Oseaan, die Indiese Oseaan; meer spesifiek die Rooisee en aan die ooskus van Afrika suidwaarts tot by die suide van Mosambiek. In Engels staan die vis bekend as die "Blue-green chromis".

Die vis word tot 9 cm lank en die lyf is meer slank as rond. Die lyf is groengeel en die skubbe is lig blougroen. Daar is 'n blou lyn vanaf die oë tot die snoet terwyl die stert gevurk is. Die visse leef in vlak koraalriwwe en tropiese strandmere in water wat 1 tot 20 m diep is. Hulle vorm soms groot groepe wat bo die korale swem. Die onvolwasse visse hou digby die koraalkoppe en wanneer hulle bedreig word skuil hulle binne in die koraaltakke. Die visse vreet soöplankton.





</doc>
<doc id="115736" url="https://af.wikipedia.org/wiki?curid=115736" title="Breedekloof">
Breedekloof

Die Breedekloof is een van drie wyndistrikte in die Breëriviervallei-wynstreek. Dit spog met 'n totaal van 28 wynkelders (11 produsentekelders en 17 privaat kelders). Die Breedekloof verteenwoordig 14,24% (13 029 hektaar) van Suid-Afrika se aanplantings van wyndruiwe-wingerde. Die meerderheid tradisionele kultivars kan in die Breedekloof gevind word, waarvan Chenin Blanc die algemeenste is.
Die Breedekloof wyndistrik is geleë tussen Worcester en Paarl en vorm deel van die Breedevallei Plaaslike Munisipaliteit. Dit sluit die Rawsonville, Slanghoek, Goudini en Breërivier gebiede in. Die weste en suidweste van Breedekloof grens aan die Slanghoek- en Du Toitskloofberge en in die noordooste aan die Hexrivierberge.

Die Breedekloof word gekenmerk deur 'n wye verskeidenheid van terroirs. Die streek grens aan twee bergreekse en lê tussen die Atlantiese Oseaan en die Klein Karoo. Die grond in die Breedekloof wissel van diep, swaar, swart grond tot sanderige skalie-grond in ou rivierbeddings. Hierdie unieke kombinasie van grond en klimaat maak dit 'n gunstige terroir vir wynproduksie.
Die vallei ontvang 'n jaarlikse winterreënval van +/- 700 mm wat dit as 'n hoë-reënvalgebied in Suid-Afrika klassifiseer.
Die belangrikste ekonomiese aktiwiteit in die Breedekloof is landbou. Die streek is tradisioneel 'n wyn-produserende gebied, maar perskes, pruime, pere en ander gewasse word ook verbou. Toerisme is 'n ontluikende bedryf in die gebied met gastehuise en onthaalfasiliteite wat nuwe geleenthede bied.

Die Breedekloof-wynroete is die jongste wynroete in Suid-Afrika en is in 2002 gestig. Die roete bestaan uit 22 kelders en strek wes tot oos vanaf Gouda tot Montagu en noord tot suid vanaf Tankwa Karoo Nasionale Park tot McGregor.
Dit vorm deel van Roete 62, die langste wynroete ter wêreld.
Soetes & Sop is 'n jaarlikse wynfees wat georganiseer word deur Breedekloof Wyn en Toerisme Kantoor in Rawsonville. Die fees vind tipies in Julie plaas en alle deelnemende kelders (14 in 2016) is oop vir die geleentheid. Dit is 'n gedesentraliseerde fees: besoekers koop 'n kaartjie met 'n wynglas en sopbeker wat hulle kan gebruik op die wyne en sop by elke kelder te proe.
Besoekers het die geleentheid om 'n wye verskeidenheid multi-bekroonde Soetes (ook bekend as soetwyn) te geniet. Dit sluit in Hanepoot, Muskadel, Edellaatoes, Rooi Jerepigo en Port. Verskeie kelders bedien ook sop om die wyn te komplimenteer.


</doc>
<doc id="115740" url="https://af.wikipedia.org/wiki?curid=115740" title="(528219) 2008 KV42">
(528219) 2008 KV42

Die ontdekking is op 16 Julie 2008 aangekondig deur die span van die Canada France Ecliptic Plane Survey onder Brett Gladman. ’n Amptelike naam is nie daaraan gegee nie; die bynaam "Drac" is na aanleiding van Dracula se vermoë om teen mure te loop. 

 is die eerste TNV met ’n retrograde wentelbaan wat ontdek is – terwyl dit 32 AE van die Son af was. Dit het ’n perihelion van rofweg Uranus se afstand. Met sy helling van 103º is die wentelbaan amper loodreg op die sonnebaan; dit was in Julie 2014 net een van vyf voorwerpe bekend wat ’n helling van > 60° en ’n perihelion > 15 AE gehad het.

Sy ongewone wentelbaan beteken het dalk van moontlik die Hills-wolk af nader aan die Son beweeg nadat dit deur ’n onbekende swaartekraginvloed versteur is. Sy ontdekking dui dalk die bronstreek aan vir Halley-tipe komete, wat ook ’n retrograde wentelbaan het, maar hul oorsprong is steeds onbekend. Daar word geglo is self in ’n oorgangstadium na ’n komeet, en dit werp lig op die vorming en evolusie van die buitenste Sonnestelsel.

Die voorwerp kan ook nog ’n bewys wees van die bestaan van Planeet Nege. Wanneer sentoure te na aan reuseplanete kom, kan ’n wentelbaan soos dié van veroorsaak word.



</doc>
<doc id="115744" url="https://af.wikipedia.org/wiki?curid=115744" title="(471325) 2011 KT19">
(471325) 2011 KT19

Die voorwerp is in 2015 ontdek en die ontdekking is in Augustus 2016 aangekondig deur ’n span sterrekundiges wat die Pan-STARRS-teleskoop gebruik het. Dit is gou verbind met ’n veronderstelde prograde sentour, , wat verlore gegaan het. is deel van ’n groep voorwerpe wat in ’n hoogs ongewone wentelbaan om die Son beweeg. Die rede vir hierdie ongewone wentelbane was in Augustus 2016 nog onbekend.

Die wentelbaaneienskappe van is vergelyk met dié van (ook bekend as Drac). Dit lyk of hul wentelbane en dié van vier ander voorwerpe op dieselfde vlak voorkom, met drie in prograde en drie in retrograde bane. Die moontlikheid dat hierdie ooreenkoms toevallig is, is 0,016%. Hierdie wentelbane behoort oor ’n paar miljoen jaar uit dié gedeelde vlak te beweeg, aangesien die presessie van prograde en retrograde wentelbane in teenoorgestelde rigtings geskied. Geen simulasies, ook dié wat die hipotetiese Planeet Nege insluit, kon hierdie oplyning oplewer nie.



</doc>
<doc id="115747" url="https://af.wikipedia.org/wiki?curid=115747" title="Lithops hookeri">
Lithops hookeri

Lithops hookeri (syn. "Mesembryanthemum hookeri") is 'n dwergplantjie uit die vygies-familie. Dit is op die SANBI-rooilys as "veilig" (LC) gelys. Die plant is endemies in Suid-Afrika en kom net in die provinsie Noord-Kaap naby Groblershoop aan die Oranje se oewers voor. "Lithops" is afgelei van Gr. "lithos", wat steen of klip beteken. Hierdie plant is een van die "lewende steentjies" of "toontjies" van die Karoo en 'n gunsteling onder versamelaars van vetplantjies.

Die blare van die plant sien uit soos twee niervormige klippies met 'n spleet van 3-6 mm daartussen. Die plant kan tot 6 paar blare besit wat tot 34x25mm groot word. Die bloeme is geel en kan 35 mm in deursnee word. Uit die spleet kom in die groeityd 'n nuwe paar blare tevoorskyn.


</doc>
<doc id="115750" url="https://af.wikipedia.org/wiki?curid=115750" title="Conophytum auriflorum">
Conophytum auriflorum

Conophytum auriflorum is 'n dwergplantjie, 'n knopie uit die vygies-familie. Op die SANBI-rooilys word twee in Suid-Afrika endemiese ondersoorte gegee wat altwee as "seldsaam" gelys is, omrede hulle net in beperkte gebiede in die sukkulente Karoo van die Noord-Kaap voorkom, maar daar nie bedreig word nie.


Dit is dwergplante wat uitsien as klein suiltjies en hulle is baie goed aangepas aan die Karoo se droë klimaat. Die blomme is goudgeel soos die wetenskaplike naam "auriflorum" sê. Hulle is gunstelinge onder mense wat vetplante kultiveer, maar hulle is nie maklik te hou nie. In die winter groei hulle veral deur die mis wat hulle vog bring. Te veel vog doen hul velletjie bars en dit veroorsaak littekens. In die somer rus hulle en moet hulle baie min water kry.


</doc>
<doc id="115757" url="https://af.wikipedia.org/wiki?curid=115757" title="Chris Lombard">
Chris Lombard

Chris Lombard (1929–2012) was hoof van die Departement Spraakleer en Drama van die Windhoekse Onderwyskollege in Namibië en ook ’n Afrikaanse digter en skrywer.

Chris Johannes Lombard was op 21 Januarie 1929 op Heidelberg in die Kaap gebore. Sy skoolopleiding ontvang hy hier aan die Hoërskool Heidelberg, waar die bekende akteur Jannie Gildenhuys een van sy skoolmaats is. Hy studeer verder aan die Universiteit van Stellenbosch en behaal ’n B.A.-graad met Afrikaans-Nederlands en Duits as hoofvakke, voltooi ’n driejarige kursus in Spraakleer en Drama en verwerf die Sekondêre Onderwysdiploma. Deur deeltydse studie verwerf hy later aan dieselfde universiteit die B.A. Honneurs-graad in Afrikaans-Nederlands en in 1974 die M.A.-graad in Drama, laasgenoemde met ’n verhandeling oor “"’n Ondersoek na die jeugtoneel met betrekking tot die eietydse adolessent"”. Hy begin in 1952 onderwys gee by die St. Martini-skool in Kaapstad en doen dan vir ’n rukkie joernalistieke werk by "Die Transvaler" in Johannesburg. Gedurende hierdie tyd en ook later in Bloemfontein is hy aktief betrokke by die amateurtoneel, waar hy self toneelspeel en verskeie opvoerings regisseer. Hierna raak hy betrokke by tersiêre onderwys en is vanaf 1955 tot 1958 dosent in Spraakleer en Drama aan die Bloemfonteinse Onderwyskollege. In 1959 en 1960 onderneem hy ’n informele studiereis deur die hele Europa. In hierdie tyd gee hy ondermeer onderwys in Engeland en bied programme oor Afrikaanse poësie in voordragvorm in België en vir die Nederlandse radio aan. Hy werk ook as radio-omroeper vir Wêreldomroep in Hilversum in Nederland en stuur gereelde bydraes vir die kunsbladsy van "Die Burger" oor die teaterlewe in Europa. In Londen is hy bevriend met die akteurs Jannie Gildenhuys en Cobus Rossouw wat in hierdie tyd ook daar is en hulle woon verskeie toneelopvoerings saam by. Hy woon ook ’n tyd lank in Spanje. Met sy terugkeer na Suid-Afrika word hy in 1961 lektor en later senior lektor in die Fakulteit Opvoedkunde aan die Universiteit van Kaapstad, ’n betrekking wat hy tot 1980 beklee. Terwyl hy by die Universiteit van Kaapstad is, onderneem hy weer verskeie studiereise na Europa en ondersoek onder andere taal en drama-onderwys in Engeland, Duitsland, Denemarke en Frankryk. Hy studeer ook etlike maande Italiaans en die onderrig van vreemde tale aan die Universiteit van Perugia. As akteur is hy een keer betrokke by ’n professionele opvoering van die Kaapse Raad vir Uitvoerende Kunste (KRUIK) en tree ook in een televisie-vervolgreeks op. Verder bied hy heelwat opvoedkundige teater vir skole met die studente aan en lei ook opknappingskursusse in taal en drama vir diensdoende onderwysers. Hy word in 1983 hoof van die Departement Spraakleer en Drama van die Windhoekse Onderwyskollege in Namibië en beklee hierdie pos tot met sy aftrede in 1991. Die hele oorgang na onafhanklikheid in Namibië geskied in hierdie tydperk en hy is bevoorreg om dit eerstehands mee te maak en so ’n voorsmaak te kry van wat op Suid-Afrika wag. Ná sy aftrede vestig hy hom weer op Heidelberg en woon in dieselfde huis waarin hy groot geword het. Hy is op Vrydag 10 Augustus 2012 ná ’n kort siekte in die hospitaal op George oorlede.

Hy skryf reeds vroeg in sy lewe verse en dagboekaantekeninge vir homself en terwyl hy student is verskyn sommige van sy gedigte in die studenteblad. Hy begin egter eers ernstig skryf in die laaste maande van sy verblyf in Windhoek. Dit is veral die oorgang na ’n demokratiese bestel in hierdie land en die daarmee gepaardgaande politieke opwinding wat hom stimuleer. Sy verse ondersoek veral die lot van die enkeling en alleenreisiger, veral uit die gay-perspektief, met besondere verwysing na die dinge wat verbygaan. Verwysings na skeepvaart en die see kom meermale voor, asook die behandeling van sosio-politieke vraagstukke. Hy toon ook ’n sterk sin en aanvoeling vir die dramatiese. In sy betreklik laat debuutbundel “"Tussen die malgasse op die kaai"” skryf hy fyn afgewerkte, strak verse wat beïndruk met die vernuftige afsluiting daarvan. Verskeie gedigte behandel die oorgang tussen die ou en nuwe tydvak in die geskiedenis van Namibië, gekenmerk deur nostalgie oor die verlede en onsekerheid oor wat voorlê. Die Europese kultuur word as afgedaan beskou en daarmee saam word die blanke ’n vreemdeling en ontheemde. Verskeie gedigte het reis as tema. Hierdie bundel word in 1991 genomineer vir die Rapportprys en is in 1992 op die kortlys vir die toekenning van die CNA-Debuutprys. Sy fyn vakmanskap is ook teenwoordig in die opvolgbundels “"Millennium"” en “"Driemaster"”. “"Millennium"” (verwysend na die duisendjarige vrederyk of ’n tydperk van duisend jaar) bepaal hom weer grootliks op die politieke verandering in Suid-Afrika, met gepaardgaande bekommernis oor die wêreld, waardes en vertroulike wat verlore mag gaan. Daar is ook verskeie verse met heimwee oor jeugdige skoonheid wat verlore is en verse wat terugkyk oor ’n verbygegane jeug. Die toekoms word enersyds pessimisties en negatief beoordeel (vergelyk die gedigte “"1993"” en “"Die hoop van bouers"”), maar hierdie toonaard word gebalanseer met die “"Intermezzo"”-gedeelte van die bundel. Hierdie gedeelte speel meestal af in die Mediterreense gebied van Frankryk, Spanje en Italië en het ’n ligter aanslag. In ’n gedig soos “"Griekse reis"” vind hy hom meer verwant aan die Europese mense as dié in Afrika. Die inherente alleenheid van die mens word in die slotafdeling beklemtoon en sluit aan by die onderliggende melancholie van die bundel. “"Klein strandnokturne vir die nostalgie"” is nostalgiese jeugherinneringe, terwyl in “"Alexander en Hephaestion"” die Griekse heerser na ’n mislukte huwelik en veelvuldige veldslae rus vind by die minnaar. “"Driemaster"” se titel verwys na die drie afdelings van die bundel. Die eerste afdeling bevat gedigte waarin worsteling teen die aanvalle van die lewe uitgebeeld word. Die tweede afdeling beeld die verlange en liefde van mense uit, terwyl die derde afdeling meer persoonlik van aard is met verdriet oor die verlede en die verlies van geliefdes. Die titel kan egter ook verwys na die verlede en hede en die verband wat daartussen gelê word. Van sy gedigte word opgeneem in die versamelbundels “"Groot verseboek"”, “"Die Afrikaanse poësie in ’n duisend en enkele gedigte"”, “"Die dye trek die dye aan"” en “"Nuwe verset"”. Hy publiseer ook ’n kortverhaalbundel, “"Vanuit ’n ou dorpshuis"”, waarin hy in ’n twaalftal verhale op filosofiese wyse herinneringe dokumenteer, telkens met die aanbied van ’n feesmaal of kos as bindingsmiddel. Die verhale kan ook as reisverhale getipeer word, aangesien dit sentreer rondom besoeke aan of van die verteller, waaruit daar ook talle amusante stories van familielede en dorpsbewoners vloei. Hierdie boek word geïnspireer deur sy terugkeer na sy huis op Heidelberg. Van sy korter werk word in versamelbundels opgeneem, insluitende “"Borde borde boordevol"” onder redaksie van Hennie Auca






</doc>
<doc id="115759" url="https://af.wikipedia.org/wiki?curid=115759" title="Ina le Roux">
Ina le Roux

Ina le Roux is ’n Afrikaanse skrywer van Vendavolksverhale. Met die Tambani-projek moedig sy Vendavroue aan om hulle volksverhale te weef, met die kunswerke wat dan internasionaal bemark word.

Ina le Roux studeer aan die Universiteit van Pretoria en is vir baie jare dosent in Afrikaanse letterkunde. Vanaf 1989 tot 1995 is sy in hierdie kapasiteit verbonde aan die Universiteit van Venda in Thohoyandou. Haar navorsingbelangstelling is in Indiese filosofie, vroeë Boeddhistiese Palitekste, en ook die mondelinge oorleweringstradisie van die Venda Sy behaal ’n meestersgraad oor verlossing in die Boeddhisme (waarvoor sy Sanskrit aanleer). Daarna pak sy ’n D.Litt. et Phil.-graad in godsdienswetenskap aan met onderwerp die Vendavolksverhale as artikulasie van religieuse uitinge, wat sy in 1996 verwerf. Die titel van haar proefskrif is “"Net die woorde het oorgebly: ’n godsdienswetenskaplike interpretasie van Venda-volksverhale (Ngano)"”. Sedert 1995 bly sy in Midrand en is sy mede-eienaar van ’n private onderneming in Johannesburg, terwyl sy na-ure die tradisionele weefprodukte van die Venda vrouens wêreldwyd bemark (die Tambani-projek. Sy moedig die Vendas aan om hulle volksverhale te weef en sodoende hulle finansieel onafhanklik te maak en terselfdertyd die tradisie van hulle mondelinge oorlewering nie te laat uitsterf nie. Sy teken self die karakters uit die stories met syskermtegniek, waarop die Vendavroue dan hierdie tekeninge op lappies borduur. In 2008 verkoop sy haar onderneming om haar voltyds aan die Tambani-projek te wy. Hierdie produkte is al uitgevoer na lande soos die Verenigde State van Amerika, Nederland en Brittanje.

In haar boek “"So lief as wat daardie hoender vir ’n skoot is"” neem sy stof wat sy in haar navorsing onder die Vendas versamel as boublokke,spesifiek haar wisselwerking met Piet Mavhetha, ’n pastoor van Folovhodwe in die droë Niani-gebied.Die verhale in die bundel vertel die storie van pastoor Piet se lewe en dié van sy mense en gemeente. Piet Mavhetha word nie as Christen groot nie en sy agtergrond is dus die tradisionele kultuur van sy mense, wat inisiasie, toordery en die vrou se ondergeskikte rol insluit. Sy kerstening laat hom toe om dinge ook uit ’n meer Westerse perspektief te sien, sodat die gebruike en kultuur van die Vendas met empatie maar ook objektiwiteit verhaal word. Die vertellings volg geen vaste patroon nie en behandel ’n aantal anekdotes uit Piet se pastorale lewe en agtergrond oor sy lewensgeskiedenis, asook agtergrond oor ander mense van die streek. Al die verhale word weergegee in die eiesoortige spreektaal van die Venda, met kleurryke beskrywings van hulle kultuur en gewoontes. Agterin die boek is ’n lys verklarings van Venda name en -woorde. “"Die reën kom nie maklik nie"” is ’n heruitgawe van “"So lief as wat daardie hoender vir ’n skoot is"”, met twee nuwe verhale (“"Die dikwielfiets"” en “"Die kerk van die holiness"”) wat bygevoeg word. Van haar verhale word in versamelbundels opgeneem, insluitende “"Uit die kontreie vandaan"” en “"Bladsak"”. Saam met Jaco Kruger skryf sy ook die boek oor Vendaliedere, “"The flamboyant rooster and other Tshivenda song stories”".





</doc>
<doc id="115761" url="https://af.wikipedia.org/wiki?curid=115761" title="Wilhelm Liebenberg">
Wilhelm Liebenberg

Wilhelm Louis Liebenberg is ’n anti-apartheidsaktivis en ’n Afrikaanse skrywer. Hy was 'n lektor in Afrikaans aan Rhodes-universiteit in Grahamstad en later die Universiteit van die Witwatersrand in Johannesburg.

Wilhelm Liebenberg is oorspronklik van die Kaap en studeer aanvanklik ingenieurswese. Hy het grade van die Universiteit Stellenbosch en die Universiteit van Kaapstad, voordat hy die Drs.Litt.-graad in Utrecht in Nederland behaal en daarna in 1991 sy Ph.D.-graad in Literatuurteorie aan die Universiteit van die Witwatersrand. Die titel van sy proefskrif is “"Die begrip ‘teken’ in ‘Tristia’ van N.P. van Wyk Louw"”. As senior lektor in Afrikaans is hy in die tagtigerjare verbonde aan Rhodes-universiteit en daarna aan die Universiteit van die Witwatersrand. Hy is ’n spesialis in die studievelde van Literêre Teorie en Vergelykende Letterkunde en dien ook op die bestuur van die Suid-Afrikaanse Vereniging vir Algemene Literatuurwetenskap. Tydens die tagtigerjare neem hy deel aan die politieke struggle in die Oos-Kaap en aan die Rand en is hy besonder aktief in die bedrywighede van die veelrassige United Democratic Front en die Mass Democratic Movement en is ’n ampsdraer van die Johannesburg Democratic Action Committee. Hy tree ook op as woordvoerder van die End Conscription Campaign wat op grond van gewetensbesware teen die regeringsbeleid weier om militêre diensplig te verrig. In 1989 woon hy die geskiedkundige ontmoeting tussen skrywers en die toe nog verbode ANC by die Victoria-valle by. Hy word in September 1989 by sy huis in Johannesburg in hegtenis geneem en vir ’n lang ruk op De Aar sonder verhoor aangehou in terme van die destydse noodmaatreëls. Ingevolge artikel 3 van die noodregulasies van daardie tyd is voorsiening gemaak vir onbeperkte aanhouding sonder verhoor. Hy is ’n lid van die Congress of South African Writers. Later verlaat hy die akademie om verder te studeer in die Oosterse spiritualisme, wat hy gebruik om geestelike heling in veral verhoudinge te bewerkstellig. Hy bly in Kaapstad.

Malan, en die blonde nagraadse student Lisa teen die agtergrond van die politieke toestand in Suid-Afrika in die tagtigerjare. Jacques is getroud met Hanlief, maar na sy toenadering tot Lisa skeefloop, raak hy betrokke by die jong student Mari-Lou. Lisa raak op haar beurt betrokke by die swart aktivis Elvis. Dit is ’n parodie op André P. Brink se “"States of emergency"”, maar verwek by die verskyning daarvan meer opspraak weens die eksplisiete seksbeskrywings as weens die politieke aard daarvan.

Wilhelm se publikasies in akademiese tydskrifte dek die velde van taalwetenskap, dekonstruksie, postmodernisme, poësie, poststrukturalisme, narratologie en ideologie, terwyl hy ook ’n gereelde medewerker was van "Vrye Weekblad" en bydraes lewer tot "De Kat" en "Spil Plus". Hy maak ook ’n bydrae tot die boek “"Literêre terme en teorieë"” onder redaksie van T.T. Cloete.





</doc>
<doc id="115762" url="https://af.wikipedia.org/wiki?curid=115762" title="Christine Barkhuizen le Roux">
Christine Barkhuizen le Roux

Christine Barkhuizen le Roux (gebore Vryburg, Kaapland, 18 November 1959) is ’n Afrikaanse digter en skrywer van kortverhale en romans.

Cornelia Christina Barkhuizen is gebore as een van drie kinders, twee dogters en ’n seun. Haar pa was ’n dieselwerktuigkunde wat aan masjinerie soos padskrapers, stootgrawers en laaigrawe werk, terwyl haar ma ’n huisvrou was. Tussen die jare 1954 en 1980 trek hulle rond tussen verskeie dorpe in die ou Kaapprovinsie om te wees waar die staat hoofpaaie tussen die dorpe bou. Sy word groot in die opslaanhuise van die padkampe en hulle woon onder meer op Kakamas, Queenstown, Steynsburg, in Kraaifontein en op Barrydale. 

Op Steynsburg in die Oos-Kaap wakker haar sub B-juffrou ’n leesgierigheid in haar aan. Die drie kinders woon gesamentlik eindelik sewe verskillende skole by. Sy behaal in 1980 haar B.A.-graad aan die Universiteit van Stellenbosch met hoofvakke Bybelkunde, sielkunde en Engels, waarna sy ook ’n Hoër Onderwysdiploma verwerf. 

Tot 1983 hou sy skool op Vredendal en Robertson, waarna sy met die boer Bertus le Roux trou. Hulle het drie kinders, Joané, Albert en Carli, en woon op die plaas Kleindoornrivier naby Barrydale in die Klein-Karoo. Hier boer hulle met wyndruiwe en vrugte. Sedert 2001 studeer sy verder aan die Universiteit van Wes-Kaapland en behaal in 2002 ’n B.A. Honneurs-graad met lof en in 2005 ’n M.A.-graad met lof in Nederlandse poësie. Haar verhandeling is getiteld “‘"Met de realiteit op een persoonlijke voet’ -- poëtika, tematiek en tegniek in die poësie van Judith Herzberg"” en fokus spesifiek op die werk van die Joods-Nederlandse digteres Judith Herzberg. Haar studieleier was Wium van Zyl. 

Sy is die ontvanger van die beurs vir Skeppende Skryfwerk wat deur NB Uitgewers en die departement van Neerlandistiek aan die Universiteit van Kaapstad toegeken word. Hiermee is sy vanaf die begin van 2006 aan die UK onder leiding van prof. Etienne van Heerden besig met ’n roman vir haar meestersgraad in skeppende skryfwerk, wat sy ook met lof slaag. Die roman “"Padmaker"” wat sy ingevolge hierdie studie voltooi, word in 2010 gepubliseer. 

In 2007 is sy een van die aanbieders van die ATKV-skryfskool, terwyl sy ook gereeld van haar verse voorlees by Versindaba en Woordfees op Stellenbosch en deel is van paneelbesprekings by die Cape Town Book Fair. In 2009 tree sy by ’n Poëziefestival in België op, waar die Nederlandse vertaling van haar digbundel “"roset"” by die Boekenbeurs bekend gestel word. Sy besoek Spanje en Turkye ook by hierdie geleentheid. Sy is ook ’n skilder en doen veral studies met ’n simboliese inslag.

Vir haar skryfwerk voeg sy haar nooiensvan by haar werklike naam by, sodat sy nie verwar kan word met Christine le Roux, die skrywersnaam wat Eleanor Baker vir haar populêre werk gebruik het nie. In 1994 woon sy ’n ATKV-skryfskool by, waarna heelwat van haar gedigte in die tydskrif "Literator" opgeneem word. Sy woon weer die 1999 ATKV-skryfskool by, waar die poësiekursus deur Breyten Breytenbach aangebied word. In Maart 2000 lees sy ’n gedig van haar voor in die Dorpstraat Teater in Stellenbosch, waar sy ’n paar gedigte in rekenaar gedrukte boekies vir aanwesiges gee, onder wie Ronnie Belcher, die bekende digter. Hy kontak haar ’n paar weke later met die oog op publikasie van haar gedigte by sy Suider Kollege Uitgewers.

In haar debuutdigbundel, “"dimensie"”, toon die woordgebruik, beelding en klankgevoeligheid reeds belofte. In die titel word die suggestie vasgevang van ’n verskeidenheid los stukke wat saamgevoeg word om ’n geheelbeeld of dimensie te vorm. Die gedigte betrek dan ook ’n wye verskeidenheid temas, waar die natuur op verskeie vlakke betrek word om die menslike bestaan te verken. “"Agter die fluitspeler"” is ’n teruggryp na die wonderwêreld van die kind wat die son se ligstrale probeer gryp en betower agter die fluitspeler van Hameln aanloop. “"Hemel"” is ’n gelukkige jeugherinnering aan ’n vakansie en die vader en “"Opslaanhuis"” ’n hunkering na verbygegane tye saam in die ouerhuis. “"Behoud"” beeld die omgang met kleindorpse mense in rekenaarterme uit, met toegang tot die innerlike wat geweier word tensy die regte kodewoord gebruik word. Daar is ook ’n groot aantal liefdesgedigte en geloofsgedigte. “"Die lewende gedig"” is opgedra aan haar man en beeld die man uit wat nie maklik sy gevoelens tot woorde kan omskep nie, maar tog die vrou kan bekoor deur sy streling en liefde te wys, wat dan die liggaamlike ekwivalent van ’n gedig word. “"Naasteby"” beskryf die geliefde as die naaste aan God wat sy op aarde kan kry. Bernard Odendaal beskou die bundel as ’n belangrike bydrae tot die plaasliteratuur in die digkuns, waarvan daar maar enkele voorbeelde in Afrikaans is.

’n Vooruitgang is haar tweede bundel, “"roset"”, wat gedig word rondom die Griekse Phaistos-tablet waarvan die 45 simbole nog deur niemand bevredigend verklaar kon word nie. Hierdie onverklaarbare tablet en spesifiek die Griekse roset in die middel daarvan, is dan die toonsleutel vir die belangrikste motiewe in die bundel: die kringloop van geboorte, dood en herrysenis; die skryfproses; en die verlange na die afwesige geliefde. Die verse het ’n besondere musikale toonaard en sluit ook ’n aantal haikoes in.

“"Skynskadu"” word vergesel van ’n CD waarop getoonsette gedigte uit die bundel gesing word en sy self van die gedigte voorlees. Die paradoksale titel suggereer donker kolle wat deur lig verdryf word en dus figuurlik vreugde wat smart verdryf, asook dat die skadu’s slegs illusies is. Herinneringsverse is ’n belangrike komponent van die bundel, met verse oor ouers en grootouers en die oënskynlik idilliese bestaan in die verlede. Hierdie verlede was in werklikheid vol ellendes soos swanger skoolmeisies en droogtes wat finansiële swaarkry bring, soos in “"Plaas"”. Die bundel bevat onder andere reisgedigte, kommentaar oor aktuele kwessies, jeugherinneringe, beeldverse, liefdesverse, plekgedigte, gedigte oor die digkuns (met digters soos Rilke, Boutens en Judith Herzberg wat betrek word) en gedigte oor ouderdom en weerloosheid. “"Operasie"” beskryf die digter se weerloosheid teenoor kritici deur dit te vergelyk met ’n pasiënt wat ’n operasie ondergaan. Daar is ook lykdigte oor bekende figure soos J.C. Kannemeyer, Lucas Malan, Chris Lombard en George Weideman, met die gedig “"Refrein"” wat intertekstueel in gesprek tree met Malan se werk. Die agtste en laaste afdeling bevat reisgedigte. Hier word die land van herkoms telkens mooi gekontrasteer met die land van besoek. Vernuftig is “"Onthouwerk"”, wat soomloos oorloop in die volgende vers “"Ma"”.

Van haar gedigte word in verskeie bloemlesings opgeneem, waaronder “"As die son kom oogknip"”, “"Honderd jaar later"”, “"Versreise"”, “"Metafore van herlewing"” en “"Groot verseboek"”. Verskeie van haar gedigte word ook in Nederlandse publikasies opgeneem, soos “"Schoon Schip"”, “"Altijd Dichtbij"”, “"Kostbare Momenten"”, “"Vrede sluiten is wegen openen"” en “"Honderd Dichters 3"”. Verder publiseer sy gedigte in letterkundige tydskrifte soos "Tydskrif vir Letterkunde".

Die kortverhale in “"Waar koek en wyn ontbreek"” vertel op aangrypende wyse van die gewone mens se tragiek in afskeid, verlies en vervreemding. Die ruimte waarbinne ’n groot aantal van die verhale afspeel, is weer die plaas en hierdie ruimtelike faset beklemtoon ook die afgesonderheid en verwydering van die karakters met mekaar. “"Altyd mooiweer"” is die verhaal van ’n moeder se smart oor die dood van haar agtjarige seun, toe hy nie, soos verwag, wakker geword het na ’n hartoperasie nie. Sy vind dan tog vertroosting in die empatie van die onbekende persoon in die restaurant. As afwisseling is daar egter ’n paar stories wat wegstaan van die plaas, soos die titelverhaal, waarin die karakters afskeid moet neem van die lewe en kultuur in Amsterdam. In “"As sy weer kom"” voel ’n maatskaplike werker haar uit haar diepte wanneer sy in die gevangenis met ’n moordenares te doen kry. In ’n kinderlose uitsiglose huwelik het sy haar dronk man vermoor nadat hy haar blomme stukkend getrap het, wat die enigste kleur was wat sy in haar lewe gehad het, ’n simbool van ’n onbereikbare droom. “"Bouklip"” handel oor ’n man en ’n vrou wat hulself op ’n verwaarloosde plot bevind. Die vrou het verleer om te praat en verlaat nie dikwels die huis nie. Hulle dogter Fransie het hulle ’n paar maande tevore geskok deur te sê dat sy en haar lewensmaat, Gwennie, die land gaan verlaat om te trou waar huwelike tussen dieselfde geslag wettig is. Op ’n dag begin die vrou om met die leiklip in die agterplaas te werskaf. Aanvanklik weet sy nie wat sy wil doen nie, maar wanneer die bouwerk klaar is, het dit ’n kerkie geword waarin sy sielsrus kan kry. Sy en die werker Tielman verkry hierdeur ook hulle selfrespek terug. Hierdie bundel is op die kortlys vir die toekenning van die Jan Rabie-prys vir vernuwende skryfwerk.

“"Wat die oog gesien het"” is haar tweede kortverhaalbundel. Die titel weerklink subtiel in die verhale wanneer die verteller beskryf wat sy sien, hoe die mens hom blind staar teen wat hy sien en nie by die ooglopende verbykom nie, terwyl die geestesoog ook sien. Verskeie van die verhale het ’n reistema, beide fisiese buitelandse reise en innerlike reise, gekombineer met ’n vroulike perspektief op verhoudings binne ’n patriargale bestel. Meeste van die verhale eindig met ’n verrassende en betekenisvolle maar terselfdertyd goed gemotiveerde slot. In “"Om te bêre"” voel tant Emma, oom Karel se tweede vrou, eers dat hy werklik hare is wanneer hy skielik in die bed sterf. Sy gaan lê styf teen hom om sy laaste bietjie warmte in haar te bêre. In “"Shattered day"” kom tannie Engela by die skool aan as die nuwe musiekonderwyseres. Die personeel sukkel om aan haar oordadigheid gewoond te raak en is geïrriteer met haar gewoontes. Boonop kan sy nie dissipline handhaaf nie. Wanneer sy “"Never on a Sunday"” sing, stel die kinders vir haar ’n strik en hou op sing voordat sy “Saturday” sing, wat sy as “Shattered day” uitspreek, waarna hulle uitbundig lag. Die verteller besef egter mettertyd dat tannie Engela niemand op aarde het nie, heeltemal alleen is op Kersfees en steeds op haar gevorderde ouderdom smag na goedkeuring, aanvaarding en liefde. “"Lanset"” se tema is die persepsies wat mense rondom gebeure ontwikkel. Dit is die verhaal van die hartomleiding wat op Hendrik, die ek-verteller se man, uitgevoer is. Die hartchirurg gee haar hoop dat Hendrik ’n meer aktiewe lewe sou kon lei ná die operasie, maar daar is vele komplikasies. Hierna bou daar ’n wrewel in die ek-verteller teen die snydokter op, veral wanneer Hendrik tekens begin toon van breinskade en die chirurg een aand nie op haar versoek dat hy haar moet bel, reageer nie. Die chirurg stel haar egter gerus dat haar man sal herstel, ten spyte van die komplikasies, en maak verskoning dat hy nie gebel het nie – sy vrou het in daardie tyd probeer selfmoord pleeg. “"Verby"” se verteller is die huisvrou op ’n plaas. Die plaashulp Jackie word siek van ’n kopseer na die jaarlikse Kerspartytjie vir die plaaswerkers en is dan oorlede na breinbloeding, veroorsaak deur ’n geveg die aand van die partytjie. Die verteller se man Frans kry jare later ’n beroerte-aanval en kan daarna nie weer loop of praat nie. Hierna herleef die verteller Jackie se vrou, Anna, se emosielose reaksie, asof sy wegskram van die pyn – en verstaan die eerste keer.

Van haar artikels en kortverhale verskyn in "Tydskrif vir Letterkunde", "Insig" en "Rooi Rose". Haar kortverhaal “"Stripper"” word opgeneem in die versamelbundel “"Mense is mense"”, saamgestel deur die Afrikaanse Skrywersvereniging. In 2004 behaal haar kortverhaal “"’n Persiese sprokie"” ’n tweede prys in ’n landwye kortverhaalkompetisie en in Januarie 2006 word sy benoem as een van die vyf finaliste in LitNet se Beste Prosastukke van 2005 vir hierdie verhaal.

Haar eerste prosawerk van groter omvang is die roman “"Padmaker"”. Dit is ’n sensitiewe roman oor die komplekse verhouding tussen ouer en kind en die impak wat een geslag op die volgende laat. Die hoofkarakter is Katrien, wat saam met haar ouer broer, Oubie, en jonger suster, Lenie, in die padkampe groot word. Haar ma, Kinnie, manipuleer die hele gesin met haar “siektes”. Sy is as kind deur haar pa met bloudraad aangerand en deur ’n gesagsfiguur gemolesteer. Katrien voel nou deurentyd dat sy verwerp word en nie aan haar ma se verwagtinge voldoen nie. Die teenwig is haar pa, wat met sy wysheid en begrip vir haar rigting gee. As volwassene gaan sy op ’n soektog na haar bejaarde ma wat verdwyn het en reis op ’n pad wat haar pa help bou het, waar sy by elke padkamp waar hulle gebly het aandoen om die spore van die verlede te vind. Met hierdie soektog poog sy om vrede te maak met haar ma en met haar eie lewe.“"Padmaker"” is in 2011 op die kortlys vir die toekenning van die ATKV-Prosaprys en word oor Radiosondergrense voorgelees.

“"Getuie"” is ’n ondersoek na die impak wat kultus-godsdiens op die psige maak. Maggie McKairn se vriendin Mignon van Mechelen is selfdood en vra in ’n nota vir Maggie om kontak te maak met Bea Mostert, wat dertig jaar tronkstraf uitdien weens moord. Mignon en Bea is beide voormalige Jehovasgetuies. As skoolvriende was Maggie se onderwyserpa sterk gekant teen die Jehovasgetuies en Maggie se vriendskap met Mignon. Die roman ondersoek verskeie morele en etiese kwessies, waaronder genadedood, pedofilie, moord, die tronklewe en hantering van gevangenes, maar veral die patriargale houvas en die verwoestende uitwerking wat wettiese godsdiens op die psige het. Dit word ’n stryd om vryheid en uitbreek uit ’n versmorende groep.

Sy lewer ook as vertaler ’n bydrae. In 2009 vertaal sy Ingrid vander Veken se boek “"Papavers"”, wat in Afrikaans as “"Papawers"” gepubliseer word, waarna Diane Broeckhoven se roman “"Die buitekant van Meneer Jules"” volg.





</doc>
<doc id="115763" url="https://af.wikipedia.org/wiki?curid=115763" title="Johnita le Roux">
Johnita le Roux

Johnita le Roux is ’n Afrikaanse skrywer van romans, wat die ATKV-prys vir goeie gewilde prosa verower.

Johnita Louw is op 5 Februarie 1952 op Stellenbosch gebore as middelste kind en enigste dogter in ’n gesin van drie kinders. Haar vader, Frederick Louw, is tydens haar geboorte die stasiemeester op Vlottenburg naby Stellenbosch en is reeds ’n 38-jarige oujongkêrel ten tyde van sy troue in 1946. Haar moeder is vyftien jaar jonger as haar man en ’n laatlam uit ’n boerfamilie uit die Overberg. Op driejarige ouderdom trek die gesin na Bonnievale, waar sy groot word en skoolgaan tot met standerd agt. Hierna word haar vader verplaas na Athlone en Hazendal op die Kaapse Skiereiland en hulle woon in die suidelike voorstede van Kaapstad. Sy matrikuleer in 1969 aan die Hoërskool Zwaanswyk in Retreat. Vanaf 1970 studeer sy verder aan die Universiteit van Stellenbosch met behulp van ’n onderwysbeurs van die staat en behaal haar B.A.-graad in 1972. Met behulp van ’n nagraadse beurs van die universiteit behaal sy ’n B.A. Honneurs-graad in Afrikaans-Nederlandse Letterkunde in 1973. Vanaf 1974 tot 1977 is sy joernalis by "Die Burger" terwyl sy maandeliks haar studiebeurs aan die staat terug betaal. Per geleentheid neem sy by die koerant waar as vroueredaktrise. In 1976 trou sy met Koos le Roux, navorser en later ’n bestuurder van aandelebeleggings by Sanlam en later Southern Life, waarna hy in 2003 sy eie beleggingsaak, Bastion Welvaartbestuur, open. Na die geboorte van hulle eerste kind in 1977 is sy tuisteskepper. Die egpaar het twee dogters, Aliza (gebore 1977) en Janci Anien (gebore in 1980), en ’n seun, Stephan Jakobus (gebore in 1982). Hulle woon in Stellenberg in Bellville. In haar vrye tyd skilder sy graag en sy neem deel aan uitstallings, waar sy etlike skilderye verkoop. Van die omslae van haar boeke is haar eie handewerk. In die tagtigerjare is sy vir vyf jaar op ’n deeltydse basis redakteur, fotograaf en verslaggewer van "Die Stellenberger", ’n maandblad van die NG gemeente Stellenberg. Sy skakel ook in by Koinonia, ’n beweging wat gelowiges van verskillende kerkverbande en rasse in gereelde kontak met mekaar bring. In Junie 1990 is sy lid van ’n afvaardiging van agt vroue uit die Boland wat ’n kerklike besoek bring aan Soweto en Mamelodi om so blootstelling te kry aan die werklikhede van ’n land wat op die drumpel van groot verandering staan. Die besoek is gereël deur die Sentrum vir Kontekstuele Hermeneutiek van die Departement Bybelkunde van die Universiteit Stellenbosch. Die vroue slaap by inwoners van Soweto en ontmoet verteenwoordigers van die ANC soos Walter Sisulu en Mathews Phosa, die PAC, die Suid-Afrikaanse Raad van Kerke en die Black Sash, asook vir Beyers Naudé. Hierdie ondervinding en die kontak met haar gekleurde medeburgers maak ’n diep indruk en vind uiting in haar werk. Sy gee vanaf 1999 tot 2003 geletterdheidsklasse vir twee volwasse huiswerkers wat voorheen geen skoolopleiding gehad het nie.

Haar eerste tydskrifverhale verskyn in 1972 in "Ster", waarna sy vir ’n ruk nie skryf nie. Daarna publiseer sy periodiek kortverhale in "Huisgenoot" (insluitende “"Dis Marie, jy weet mos"”), "Sarie" (“"Een aand in ’n ander tyd"”) en "De Kat". Sy vertaal twee jeugromans vir Tafelberg-Uitgewers (Anke de Vries se “"Belledonne kamer 16"” uit Nederlands en R.A. Montgomery se “"Avonture onder die see"” uit Engels), asook twee boeke vir NG Kerk-Uitgewers (uit Nederlands “"Nogeens vrou"” van Gien Karssen en uit Engels “"Brood vir die lewe"” van Peter Lee, Greg Scharf en Robert Wilcox), terwyl sy ook die nuwe Afrikaanse vertaling van die Bybel in 1979 proeflees. In 1991 skryf sy ’n Kersspel en voer dit op met kinders van die Telkomwerkers en kinders van plaaswerkers uit die omgewing van Radiostasie in Klipheuwel in die Durbanville omgewing. Haar kortverhaal “"Hy is nie ons broer nie"” word opgeneem in die versamelbundel “"Vuur!"”, met verhale oor die Anglo-Boereoorlog, terwyl “"Maansteen en ametis"” opgeneem word in “"Die boek van spoke"” en “"Die liefde is dood, lank lewe die liefde"” deur Charles Fryer opgeneem is in “"Van spoke gepraat"”. Radiosketse van haar oor moederskap word in 1979 op "Vrouerubriek" en in 2000 op "Ons baba" oor die Afrikaanse sender van die SAUK uitgesaai.

Haar eerste roman “"Die dagstêrwals"” behandel die lewe en ontberings van Miriam Windvogel, ’n ontheemde bruin kind van die plaas Eeden naby Vanrhynsdorp in die Hantam. Die verhaal strek vanaf 1940 tot met die vrylating van Mandela, wat die totale apartheidsera dek. Miriam het ’n wit pa en bruin ma en is ligter van kleur as haar familie. Hoewel sy as klein kind in die kombuis van die groot huis groot word, is sy steeds nie aanvaarbaar vir die wit mense nie. Haar liefde vir die jong Braam Verburg, wat die volgende baas van Eeden sal wees, laat haar besef dat sy nooit daar sal inpas nie. Sy gaan vestig haar in die Kaap, waar sy as bruin mens onder die politieke bestel aan baie swaarkry onderwerp word. Hier trou sy en word haar kind gebore, terwyl sy ’n armoedige bestaan voer. Sy verlang terug plaas toe, maar selfs ’n terugkeer na haar hartland in die Hantam kan slegs geskied as bediende. Sy keer dan terug na die Kaap en swaarkry, met die toespraak van Mandela op die Parade as ’n flikkering van hoop vir die toekoms. As agtergrond figureer verskeie verhale van die onreg wat teen bruin mense gepleeg is, soos ook die verhaal van Abraham Esau, ’n bruin man wat tydens die Anglo-Boereoorlog deur Kaapse rebelle in Calvinia doodgeskiet is weens sy simpatie met die Engelse. Die titel verwys na die ou gebruik van Eeden se kontrei se mense, wat met die uitkoms van die eerste môrester van die nuwe jaar gedans het – die dagstêrwals gedans het. “"Die dagstêrwals"” verower in 1995 die ATKV-prys en is ook op die kortlys vir die CNA-prys vir debuutromans en die M-Net-prys“

"Die kus van die winterskerpioen"” se titel verwys na die Suid-Kaapse kuslyn waar die sterreteken die skerpioen slegs in die wintermaande sigbaar is. Die verhaal speel af in 1938, die jaar van die hoeksteenlegging van die Voortrekkermonument en die simboliese ossewatrek, waartydens ’n groot opbloei van Afrikanernasionalisme plaasgevind het. ’n Afgetrede Skot kom in hierdie jaar in Suid-Afrika aan, op soek na ’n verlore familiedolk wat sy broer by hom gehad het toe hy tydens die Anglo-Boereoorlog gesneuwel het en die vrou (Johanna Elizabeth Steyn of Hansje) in wie se besit dit is. Hy het haar bykans veertig jaar tevore tydens die oorlog leer ken. Haar spoor loop egter telkens dood, net om weer op onverwagte plekke in sig te kom. In sy soektog word die verlede van die Afrikaner en veral die opwelling van eng Nasionalisme onder leiding van die Broederbond in die dertigerjare uitgebeeld.

“"Een vir die wolfskof"” se titel verwys na die wagskof tussen middernag en dagbreek, wanneer skaapwagters veral op hulle hoede moet wees vir wolwe wat onder die kudde vang. ’n Moord lank gelede in Berta Jordaan se familie het impak deur vele generasies daarna. ’n Antieke kruis wat van ’n veroordeelde moordenaar gebuit is en as erfstuk in die familie beland het, moet weer by hom in die graf begrawe word sodat die vloek op die familie uitgewis kan word. Berta besluit om hierdie tog aan te pak saam met haar berader Larey. Hy is op sy beurt as kind gemolesteer en Berta se beroepsoldaatman is getraumatiseerd deur sy oorlogservaringe tydens die apartheidstyd. Almal word meegesleur deur die maatskaplike en politieke Suid-Afrikaanse opset. Die impak wat geweld van alle soorte, man teen vrou, wit teen swart, volwassenes teen kinders en mense teen diere op die psige het, word oopgeskryf. Berta se vertellings oor die familiegeskiedenis ontbloot die komplekse saambestaan tussen rasse en hoe die verlede telkens die hede beïnvloed en eindelik bepalend is vir die karakters se soektog na betekenis. Belangrike temas wat in die proses aangespreek word is vergelding en vergifnis, genesing en genade. In 2003 is “"Een vir die wolfskof"” in manuskripvorm naaswenner van Sanlam, Insig, Kwêla en RSG se romanwedstryd.

“"Die engel en die bont bees"” se verhaal begin met die hofsaak waarin Magrieta Malgas (kleindogter van ’n reënmaker), Frederik Wentzel en Nanumatse Karse in die sewentigerjare van die twintigste eeu aangekla word van saakbeskadiging en onwettige delwery. Hulle beweer hulle het die rivierwal bloot oopgeskiet om Frederik se ma se as te begrawe omdat dit haar wens was om met die vloedwaters see toe te spoel. Dat hulle ’n ou delwery gevind het, was bloot toevallig. Na die vermaaklike hofsaak word al drie skuldig bevind aan beskadiging van eiendom en Magrieta tot ses maande gevangenisstraf gevonnis vir die onwettige besit van ’n diamant. Die diamant wat die Matabele-krygsvrou Ntatisi op haar voorkop gedra het, speel ’n groot rol in die hofsaak. Dit is deur Klein-Lit, Magrieta se ouma, aan haar toevertrou en vir Magrieta is dit die skakel met haar “voormense”. Die verhaal word vertel deur Susara Vermeulen, die onervare verslaggewer wat oor die hofsaak berig en daarna deur die nuusredakteur na die Oranjerivier gestuur word vir ’n opvolgstorie om die menslike kant van hierdie saak na te vors. Magrieta gee dan haar verhaal, getik in die Afrikaans van daardie streek wat ook ’n Boesman-raaisel na ’n versteekte skat bevat, aan Susara. Hierdie verhaal is in skerp teenstelling met die saaklike getuienis wat Magrieta in die hofsaak toegelaat is en gee benewens die gebeure ook insig in die politieke geskiedenis en kultuurgoedere van die inheemse stamme soos die Namas en die Korannas. Susara kom onder die besef van die onderlinge bande wat haar en die ander karakters in die roman verbind en sy begin verstaan watter uiteenlopende gedaantes beskermengele en “afkoopbeeste” kan inneem. Uiteindelik moet sy vir Magrieta gelyk gee dat die waarheid nes ’n geslypte diamant baie kante het. Veral treffend is die kontreitaal van hierdie verhaal, waarin die geografiese verspreiding en verstommende lewenskragtigheid van Afrikaans in hierdie tyd duidelik blyk.






</doc>
<doc id="115765" url="https://af.wikipedia.org/wiki?curid=115765" title="Nefilim">
Nefilim

Die Reuse (hebreeus נְפִילִים "nephilim" "reuse", die meervoud van "naphíl") was in die oud-Israeliese mitologie groot hibriede wesens, die kinders van goddelike wesens en menslike vrouens. Die reuse was groter en sterker as mense en volgens die Apokriewe was hulle vol van boosheid.



</doc>
<doc id="115775" url="https://af.wikipedia.org/wiki?curid=115775" title="Susanna Lingua">
Susanna Lingua

Susanna M. Lingua (1921-1997) was ’n gewilde Afrikaanse skrywer wat vele liefdesverhale hoofsaaklik vir boekklubs skryf.

Susanna Myburgh Lingua was op 10 November 1921 in Oos-Londen gebore. Sy gaan skool op Aliwal-Noord en matrikuleer dan in Oos-Londen. Sy studeer verder aan die Universiteit van Stellenbosch waar sy haar as maatskaplike werkster bekwaam deur ’n B.A.-graad in Sosiale Wetenskappe te behaal. Hierna woon sy in Johannesburg en later in Pretoria. Sy is in 1938 met Hendrik Lambert Raaths getroud en hulle woon in Pretoria. Vier kinders, drie seuns en ’n dogter, is uit die huwelik gebore. Aanvanklik bedryf hulle ’n winkel en melkery, maar sy kan haar later toelê op haar gesin en skryfwerk. Hendrik en Susanna is in 1946 uitmekaar. In 1948 trou sy met die Italianer Guiseppe Lingua en drie kinders word uit die huwelik gebore. Susanna M. Lingua is in 1997 oorlede

Op sestienjarige ouderdom begin sy skryf, maar haar loopbaan as skrywer begin eers in 1952 in alle erns wanneer haar eerste manuskrip vir publikasie aanvaar word. Sy spits haar veral toe op romantiese liefdesverhale wat dikwels op eksotiese afgeleë plekke afspeel. Anita Hamman maak in “"Nimf van die berge"” (1959) planne om op die erfplaas Hammanskloof te gaan boer. Gustav Erlank is die kwaai jong eienaar van die buurplaas, Rietvlei. Kort voor lank begin Anita jaloers raak op die beeldskone Wanda, wat geen geheim daarvan maak nie dat sy trouplanne met Gustav het. “"Immer lente"” (1961) is die verhaal van ’n jong vrou wat die onskuldige slagoffer word van geestelike wreedheid. Jeanette en haar moeder het gelukkig saam gewoon, ten spyte van hul armoede. Dan verskyn Kobus in haar lewe, en kort daarna Theo, die seun van hul werkgewer. “"Karlien"” (1966) word deur haar ouma en oupa groot gemaak en besluit om na haar een-en-twintigste verjaarsdag ’n betrekking in Pretoria te aanvaar en op haar eie bene te staan. Uit die staanspoor kom sy baie goed oor die weg met haar bejaarde, skatryk werkgewer, meneer Visser. Sy seun, Ryno Visser, is egter humeurig en buierig en die personeel verwelkom sy afwesigheid. Ou meneer Visser kry ’n hartaanval en Karlien, as sy sekretaresse, moet hom gereeld aan huis besoek. Sy dokter belet hom egter om langer aktief in die besigheid op te tree en die jong Ryno Visser moet nou sy vader se pos as hoofbestuurder inneem. Karlien word die skyf vir sy bitsigheid. Karin du Rand verloor in “"Volmaan oor die Tiber"” (1968) albei haar ouers in ’n vliegramp en sy word ernstig in ’n motorongeluk beseer. Die dag toe sy uit die hospitaal ontslaan word, hoor sy dat sy nog net drie maande oor het om te leef en daar is geen chirurg wat haar kan help nie. Dit laat haar besluit om die einde in Rome, waar sy studeer en van die gelukkigste dae van haar kort lewe deurgebring het, te gaan inwag.

In “"Die graaf van Santa Maria"” (1970) word Tessa Besselaar, jong verpleegsuster, deur haar vader uit Pretoria na Rome ontbied om hom in sy siekte by te staan. Hy word na die sprokiesagtige Santa Maria-eiland gestuur vir ’n operasie en behandeling. Hier kruis haar pad met dié van die skatryk graaf van Santa Maria. In “"Soos ’n silwer droom"” (1970) het Rina Verhoef pas haar onderwysstudie voltooi en vertrek op ’n reis na Lissabon. Rina het ’n wil van haar eie, maar dan ontmoet sy die markies Conzalo de Valcada, wat gewoond is aan absolute gehoorsaamheid en onderdanigheid. In “"’n Liefde soos Maryka s’n"” (1971) het Maryka nie vir Nico de Vries lief nie, maar Nico se gevoel vir Maryka was baie sterker as net blote vriendskap. Nico is betrokke in ’n motorongeluk en Nico se broer, dokter Len de Vries, hou Maryka verantwoordelik vir sy broer se verminking. ’n Liefde soos Maryka s’n kan egter nie vertrap word nie en toe sy uit Len se lewe verdwyn, bly hy agter met ’n gevoel van geestelike leegheid. Die weeskind en onderwyseres Elise Eybers kry in “"’n Lang vreemde pad"” (1972) onverwags die geleentheid om na Portugal te gaan. Die mense daar lewe anders. ’n Jong meisie word nie toegelaat om alleen uit te gaan nie want ’n ouer vrou of duenna moet haar vergesel en die meeste gesinne het ook nog die gewoonte om self vir hulle kinders lewensmaats te kies. Opwindende dinge gebeur hier met Elise, maar dan gebeur daar ook dinge wat die sonskyn uit haar lewe wegneem. In “"’n Nuwe daeraad"” (1972) is Adri Basson, wat haar ouers twee jaar gelede in ’n motorongeluk verloor het, ’n ambisieuse meisie wat niks in haar pad laat staan om die hoogste sport op die leer van haar beroep te bereik nie. Sy aanvaar die aanbod van Jacques le Monte, beroemde Franse modebaas, om in Parys vir hom in sy salon te kom werk. ’n Verblyfspermit word haar geweier en sy gaan ’n tydelike geriefshuwelik aan met die trotse hertog Luciano del Rusconi. In “"Op silwer vleuels"” (1972) word Renate Landsberg by Internasionale Wêreldlugdiens aangestel. Die aantreklike nuwe eienaar van die lugdiens toon sterk romantiese belangstelling in haar, maar sy snobistiese ma beskou nie ’n arm lugwaardin as geskikte troumateriaal nie. “"Die groot legkaart"” (1974) is die liefdesverhaal van Tina Eksteen en Renier Dreyer. Gerhardus Eksteen, Tina se ryk makelaarvader, begeer slegs die beste vir sy enigste dogter, en dit is Thys Joubert, rykdom en sosiale aansien. Drie weke lank is Tina en Renier dolgelukkig, want hulle lewe is ’n voltooide legkaart waarvan die geheel ’n mooi prentjie vorm. Gerhardus tree egter tussenbeide en maak die stukke van die legkaart so deurmekaar dat Tina dit nie maklik sal kan inmekaarpas nie. In “"Ver bo korale"” (1976) verneem dokter Elaine Enslin die ontstellende nuus dat haar pa verplig word om die familieplaas aan Niel Durandt te verkoop. Sy kon die Durandts nog nooit verdra nie. Dan begin Niel boonop by haar aanlê. In “"’n Vredesoffer vir Charon"” (1978) ontmoet die susters Charon en Elise Meiring die Italiaanse egpaar Alberto en Maria Caselli en hul babadogtertjie, Juana, kort voor hulle vertrek vir ’n vakansie in Italië. ’n Ramp tref die Caselli’s en Charon en Elise, vergesel van ’n familielid van die Caselli’s, Fernando Roscuro, neem Juana terug na haar familie in Italië. Daar ontmoet hulle Fernando se vername neef, die graaf Remo Fillipe Alfredo Lazzero del Macheroni. Hulle leer die familie intiem ken en Charon, met haar onortodokse modes en leefwyse, bots baie gou met Remo, ’n man wat geen nonsens in sy huishouding duld nie.

Lizelia Heyns is in “"Die blinde baron"” (1980) heeltemal alleen en platsak in ’n vreemde land en verantwoordelik vir ’n moeder wat dringend ’n baie duur operasie moet ondergaan. ’n Toevallige ontmoeting met die blinde baron Eldoardo de Mashatini bied skielik ’n uitkoms, wat Lizelia onmiddellik aangryp. Sy gewese verloofde Francesca is egter vasbeslote om sy huwelik te laat verbrokkel en hom en sy skatte weer in te palm. “"Blink soos die morester"” (1981) is die verhaal van Jalani van Coller. Haar wewenaar vader trou met Hester Brummer, ’n jong weduwee met ’n agtienjarige dogter. Hierna verander haar lewe. Haar verloofde laat haar in die steek, sy beland in die hospitaal en haar paadjie kruis met dié van ’n man wat daarop uit is om haar vals te beskuldig en haar lewe op allerlei wyses te versuur. Boonop is haar stiefmoeder vyandig en haar stiefsuster se ligsinnige optrede bemoeilik alles. In “"Winde van herinnering"” (1982) raak Thea Strassheim gestrand op die landgoed Hamilton Estate. Dit behoort aan die graaf Duarte Malandrinos, maar hy is verbitterd weens vorige liefdesteleurstellings. Elmarie Keyser se lewe verander in “"Die vurige swartkop"” (1983) drasties na die dood van haar suster, Luzaan, omdat sy nou die pleegmoeder word van Luzaan se buite-egtelike seuntjie. Sy wil haar belofte aan haar suster nakom, maar vind dit moeilik om steeds ’n normale lewe te lei. In “"Die storm is verby"” (1984) (opvolgverhaal op “"Winde van herinnering"”), ontdek die pragtige blondekop Ronel Zeiler dat die man wat sy liefhet van plan is om vir geld met ’n ander meisie te trou. Die begaafde pianiste Yvonne Duval besef in “"’n Vreemde strik"” (1985) dat haar stiefvader in ernstige moeilikheid is. Skielik is sy verplig om haar eie besluite te neem en haar bekende wêreld opsy te skuif. Ter wille van haar vader, willig sy in om met die onbekende Ryan Bergman te trou. Dan ontmoet sy die aantreklike Ron Bergman, ’n familielid van haar vader se skuldeiser, en sy verloor haar hart. Rhoda Kramer word in “"Reënboog op die horison"” (1986) in die steek gelaat deur haar edelman-minnaar en sy moet ’n nuwe lewe vir haar en haar ongebore kind bewerkstellig. Lynne Steenberg se ouers kom in “"Skemeruur"” (1987) in ’n motorongeluk om en sy ontdek dat hulle slegs haar pleegouers was en sy weet nie wie haar werklike ouers is nie. Haar verloofde, Carl Human, se ouers eis van hom om nou die verlowing te verbreek, aangesien Lynne blykbaar van twyfelagtige herkoms is. In “"Blom van Venesië"” (1988) het Terri Massyn se droom om eendag haar eie klein plasie te besit, haar aangespoor om ’n graad in landbou te verwerf. Pas nadat sy klaar studeer het, sterf haar ousus in Italië se Italiaanse man, en Terri vertrek dadelik daarheen om ’n ruk lank by Lana en die twee kinders te kan wees. Ná haar swaer se begrafnis kuier Terri by Lana op die eiland naby Venesië waar haar plaas geleë is. Terri begin dadelik betrokke raak by die boerdery. Die graaf Marco de Castellano, aan wie die res van die eiland behoort, is egter nie gediend daarmee dat ’n pragtige meisie soos sy in ’n blou oorpak geklee tussen die arbeiders doenig is nie. “"Jy is my droommeisie"” (1988) is Liza Steenberg se verhaal. Sy voel dat die lewe op die klein plattelandse dorpie, Denneheuwel, by haar verbygaan. Dan kry sy ’n betrekking in Johannesburg waar sy haar vangnet span vir die multimiljoenêr direkteur Thys Rademeyer. In “"Somer in Portugal"” (1989) bied die hertog De Poveiros vir Alicia ’n werk as kinderoppasser aan. Met verloop van tyd begin ’n huwelik met dié hertog na ’n sterk moontlikheid lyk.

In “"Kasteel van die Arend”" (1990) besoek Rynie familie in ’n Italiaanse dorpie met ’n eeue oue kasteel. Sy kry toestemming by die markies Renaldo de Mazziani om dit te skilder, maar raak onskuldig vasgevang in ’n venynige stryd om die markies se hart. In “"Bruinoog-madonna"” (1991) is Selona ’n weeskind wat na standerd agt die skool moes verlaat. Pierre Rosand is ’n finale jaar mediese student en sy hooghartige ma, Denise, die eienares van ’n eksklusiewe modewinkel op die dorp. Ten spyte van Selona en Pierre se liefde vir mekaar, slaag Denise daarin om die verhouding te verongeluk. Selona behaal sukses as modeontwerpster en Pierre as jong dokter in die stad. Selona ontmoet die skatryk Melt Bredell, maar loop dan onverwags weer vir Pierre raak. Sara werk in “"Boodskap in die wind"” (1992) soos ’n slaaf vir haar stieffamilie. Sy vlug en kry werk as ontvangsklerk in die Hotel Montagna. Hier wil die eienaar, die markies De Veracci, én sy broer met haar trou. In “"Die nuwe dokter"” (1992) vuur die feit dat suster Marisa Brennen saam met dokter Konrad Schmidt aan dieselfde kliniek verbonde is, Elsabe Naudé, dogter van een van die kliniek-eienaars, se onbesonne jaloesie tot ongekende uiterstes. Marisa het egter ook haar eie stryd met Konrad. In “"’n Duisend sterre"” (1993) het Eyesha as stiefdogter van ’n welaf Portugese sakeman vryhede wat haar vriendinne nie veroorloof is nie. Sy mag selfs haar man kies. Die geheimsinnige Filipe agtervolg haar en wen haar liefde, maar haar ouers begin wal gooi teen die verhouding. Die hertog De Rocha het aangedui dat hy belangstel om met Eyesha in die huwelik te tree en hy is die aantreklikste, rykste en mees hubare vrygesel in die hele Portugal. In “"Dae van betowering"” (1995) ontmoet ’n Afrikaanse verpleegster, wat vlot Portugees kan praat, die markies Raoul Fernando Diego Joaquim Esperito de Moura. Sy stel nie eintlik belang nie en dink net dat sy nog nooit van ’n mens met so baie name gehoor het nie. Die liefde laat hom egter nie voorskryf nie. Linese Hutton se ouers is in “"Misterie van die nag"” (1995) in ’n vliegtuigongeluk oorlede. Sy verhuis na Italië om by haar enigste ander familielid, haar moeder se suster, op haar landgoed langs die see te gaan woon. Hier word sy onderwerp aan die bewondering van mans en die afguns van talle meisies, tot so ’n mate dat sy dit oorweeg om terug te vlug na Suid-Afrika.




</doc>
<doc id="115776" url="https://af.wikipedia.org/wiki?curid=115776" title="Teks (algemene literatuurwetenskap)">
Teks (algemene literatuurwetenskap)

In die algemene literatuurwetenskap is teks enige objek wat "gelees" kan word, ongeag of dit 'n letterkundige werk, 'n padteken, 'n versameling geboue in 'n blok of modestyle is. Dit is 'n samehangende stel tekens wat een of ander informatiewe boodskap oordra. Hierdie stel simbole word in terme van die informatiewe boodskap se "inhoud" oorweeg, en nie soseer in terme van die fisiese vorm of die medium waarin dit aangebied word nie.

Op die gebied van literatuurkritiek verwys "teks" ook na die oorspronklike inligtingsinhoud van 'n spesifieke skryfstuk. Anders gestel: Die "teks" van 'n werk is die oorspronklike simboliese rangskikking van letters, soos onderskei van latere wysigings, agteruitgang, kommentaar, vertalings, parateks, ens. Wanneer literatuurkritiek oor die vasstelling van 'n "teks" gaan, is dit gemoeid met die onderskeid tussen die oorspronklike inligtingsinhoud en enigiets wat in by die aanvanklike inhoud gevoeg of weggeneem is, soos in 'n spesifieke teksdokument weergegee ('n fisiese weergawe van teks).

Aangesien die konsep van "teks" deur die geskiedenis van skrif voorafgegaan word, is die meeste tekste sonder oorweging aan hierdie konsep geskryf. Die meeste geskrewe werke val binne 'n klein bestek van die tipes teks wat deur teksteorie beskryf word. Die konsep van "teks" word relevant as en wanneer 'n "samehangende geskrewe boodskap voltooi is en onafhanklik van die omstandighede waarin dit geskep is, beskou kan word."

Die woord teks het sy oorsprong in Quintilian se boek oor toesprake. Daarin skryf hy dat "nadat jy jou woorde gekies het, moet daar 'n fyn en delikate materiaal van hulle geweef word," waarin die Latynse woord vir "materiaal" "textum "is.

Met literatuurteorie as basis word die idees rondom teks gebruik om kontemporêre werkspraktyke te ontleed. Christensen (2016)  steun byvoorbeeld op die konsep van teks vir die ontleding van werkspraktyk by 'n hospitaal.




</doc>
<doc id="115779" url="https://af.wikipedia.org/wiki?curid=115779" title="Mariël le Roux">
Mariël le Roux

Mariël le Roux is ’n Afrikaanse skrywer van romans. Haar roman “"Die naamlose"” is bekroon met die tweede prys in Sanlam se Groot Romanwedstryd.

Maria Elizabeth Stofberg word op 1 Oktober 1947 as die middelste van vyf kinders gebore in die hoofslaapkamer van die plaas Houmoed in die distrik Scherpenheuvel naby WorcesterHaar oudste broer is by geboorte dood en sy het ’n ouer en jonger suster en ’n jonger broer. Haar pa, Pieter, was ’n boer op die plaas en haar ma, Maria, was eers onderwyseres wat op die eenmanskool by Doornrivier klas gegee het. Haar ouers is in 1942 getroud. Mariël word op Houmoed groot en haar eerste twee skooljare is op die plaasskool Moordkuilskool. Daarna gaan sy na die Laer Meisieskool op Worcester, waar sy en haar susters by familie en in losieshuise tuisgaan. Sy matrikuleer aan die Hoër Meisieskool op Worcester. Na skool studeer sy met ’n lening aan die Universiteit van Stellenbosch Afrikaans-Nederlands met die doel om onderwyseres te word. Na ses maande raak haar geld egter op en moet sy die studies staak. Dan werk sy vir ’n ruk by die Koöperasie op Worcester sodat sy die lening kan terug betaal. Hierna word sy as verpleegster opgelei in die Karl Bremer-hospitaal in Bellville en die Otto du Plessis-kollege. In 1969, haar laaste jaar van opleiding, trou sy met haar skoolvriend, Jean le Roux. Aan die einde van 1969 skryf sy haar finale eksamen vir registrasie as Algemene Verpleegkundige. Saam met Jean keer sy terug Worcester toe, waar sy ’n pos by die Eben Dönges-hospitaal kry en haar diploma daar voltooi. In die volgende sewe jaar is sy hoofsaaklik huisvrou en word haar vier kinders, een dogter (Mari) en drie seuns (Ernie, Pieter en Jean), gebore. In 1982 gaan doen sy die Verloskundekursus op Worcester en in 1987, op veertigjarige ouderdom, voltooi sy die B.A. Cur.-graad in verpleegonderrig aan die Universiteit van Suid-Afrika. Haar man word hierna deur sy werk (Nasionale Pers, waar hy verantwoordelik was vir die verkoop van koerante) verplaas na Kaapstad, waar sy klasgee in hoofsaaklik Verloskunde aan onder meer die Otto du Plessis-kollege en die Universiteit van Wes-Kaapland. Hulle bly in Durbanville naby Kaapstad. Haar man word later na Transvaal verplaas, maar sy bly agter in die Kaap om die kinders te ondersteun terwyl hulle nog studeer en ook om nie haar werk prys te gee nie. Na aftrede aan die einde van 1999 verkoop sy die huis in Durbanville en sy en haar man vestig hulle op Voëlklip in Hermanus, maar sy doseer weer vir ’n ruk deeltyds verpleegkunde, hierdie keer aan die Universiteit van Stellenbosch. Hierdie werk lê sy finaal af in 2008.

Nadat sy op Hermanus aftree begin sy vir die eerste keer ernstig skryf. “"Wilhelmina: kampkind op Java"” is die ware verhaal van Wilhelmina (Will) van Halewijn, haar ma en twee sussies van Holland, wat gedurende die Tweede Wêreldoorlog op die eiland Java in Indonesië deur die Japannese soldate gevange gehou is. Die ontberinge in die kamp veroorsaak ondervoeding, honger, mishandeling, vernedering en Wilhelmina verloor haar kindwees en jeug. Nadat die atoombomme op Hirosjima en Nagasaki die Japannese tot oorgawe dwing, breek ’n verdere oorlog egter uit. Die eilandbewoners van Java is deur die Japannese bevryding van hulle Hollandse meesters belowe en nou eis hulle hierdie bevryding deur bendes wat moor, plunder en roof. Wilhelmina en haar familie word ook oorval, maar ontkom met hulle lewens terwyl ander op aaklige wyse sterf. Haar skeepsbouerpa het die hele oorlog diens gedoen in Simonstad, sodat hy van die oorloglyding niks weet nie en hoewel hulle vir ’n kort tyd na die oorlog herenig is, verlaat hy die familie so gou moontlik daarna en keer terug na Simonstad. Nederland ná die oorlog is ’n beklemmende plek en hulle emigreer agter hulle pa aan na Suid-Afrika. Die roman word ’n ernstige aanklag teen die skending van menseregte tydens die oorlog, met veral die emosionele impak daarvan op ’n kind wat aangrypend weerspieël word. Hierdie roman word in Nederlands as “"Sterretje"” vertaal.

“"Die naamlose"” verower in 2010 die tweede prys in Sanlam se Groot Romanwedstryd. Die titel verwys na verlies aan identiteit en die roman beeld die uitgeworpene uit, wat ondanks teenslae, mishandeling en minagting tog ’n wil het om te oorleef en te oorwin. Carli Botha is amper sewe jaar oud toe haar Italiaanse ma, Bella, te midde van onophoudelike reën in die plaashuis op Grootvlei die lewe skenk aan ’n wanskape, breinlose boetie, wat geen hoop op oorlewing het nie. Haar pa, Wilhelm, vra die huishulp Lena om ’n plan te maak met die boetie en Lena verdrink die boetie. Bella gaan dan uit en pleeg selfmoord. Daarna drink en hoereer Wilhelm, wat nooit vir Carli liefde gegee het nie, in die dorpshotel. Die bruin Dora sorg vir Carli totdat Oudominee haar op die plaas kom haal. Carli se emosionele mishandeling duur egter voort, selfs (en veral) onder die dominee. Sy knoop ’n verhouding oor die kleurgrens aan met Dora se seun Wimpie, waarna ’n tragedie hulle skei. Die skrywer slaag daarin om in hierdie hartseer verhaal die karakters te laat lewe, die lewensomstandighede van ’n aantal jare terug weer werklik te maak en veral die rasseverhoudinge en die bruin mense vanuit ’n ongewone hoek te belig. 

“"Klara"” is die lewensverhaal van die hoofkarakter met hierdie naam. Die verhaal begin in Duitsland, waar die middeljarige Klara op die spore van haar oorlede suster Martjie gaan stap om sin te probeer maak uit haar onverwagse dood. Hierna word die verhaal van die begin vertel. Klara se pa is ’n voorman op Boplaas en op ’n dag verongeluk hy met ’n trekker op die damwal. Klara se ma, wat altyd emosioneel onstabiel was, raak nou van haar kop af en Klara moet as oudste kind die leiding neem vir onderhoud van haar twee sussies en die gesin. Hulle moet noodgedwonge in die “Witlokasie” op die dorp gaan bly, saam met die ander arm mense, waar die gemeenskapsondersteuning hulle help om kop bo water te hou. Klara se bande met Boplaas word behou deur haar kontak met Polla, ’n huishulp op die plaas. By haar hoor Klara alles wat op Boplaas gebeur. Hierdie is ’n verhaal van al die draaie wat die lewe met ’n mens kan loop, met die hartseer, swaarkry en vreugde daaraan verbonde. Mariël se verhaal “"Ant Mêkie"” word opgeneem in Riana Scheepers en Nicci Thabo se versamelbundel, “"Die melkweg het ’n ster laat val"”.




</doc>
<doc id="115781" url="https://af.wikipedia.org/wiki?curid=115781" title="N.A. Liebenberg">
N.A. Liebenberg

Nico Liebenberg is ’n Afrikaanse digter.

Nicolaas Albertus Liebenberg is in 1944 op Springs gebore. Hy is vir ’n tyd lank takbestuurder van ’n musieksaak, maar sy liefde vir die see dryf hom telkens terug na die Suid-Afrikaanse Vloot.

Sy gedigte verskyn onder andere in "Standpunte" en "Tydskrif vir Letterkunde" en hy debuteer met die bundel “"Die eerste gety"”. Die titel van die bundel verwys na die see en sy gety wat dinge grensloos en rustig maak en hierdie tema is dan die agtergrond vir die bundel. Daar is ’n versugting na ’n tydloosheid en ruimteloosheid in die gedigte, ’n verlange na uithoeke waar die wêreld mooi is. Terselfdertyd beteken die verlange na elders dat die eie drome ook afgelê moet word, sodat die ideale wêreld ook nie in die self bestaan nie. Hierdie droomwêreld, wat ook in liefdesverse gestalte vind, word gekontrasteer met gedigte oor die aaklige werklikheid van gebeure in die wêreld. In sy gedig “"Voorbladnuus"” omskep hy byvoorbeeld nuusberigte in ’n gedig, terwyl hy ná N.P. Van Wyk Louw se dood ’n huldigingsgedig skryf. Die bundel word gekritiseer omdat mense te veel assimilasie en ontlenings van ander digters se werk daarin lees, onder andere van gedigte in “"Boot in die woestyn"” van Marlise Joubert, maar ook van gedigte van Ingrid Jonker en Breyten Breytenbach. Van sy gedigte word opgeneem in Gerrit Komrij se omvattende bloemlesing “"Die Afrikaanse poësie in ’n duisend en enkele gedigte"” en in vroeë uitgawes van D.J. Opperman se “"Groot verseboek"”.




</doc>
<doc id="115782" url="https://af.wikipedia.org/wiki?curid=115782" title="Frances le Roux">
Frances le Roux

Frances le Roux is ’n Afrikaanse skrywer en digter. Sy is ook ’n praktiserende fisioterapeut wat haar doktorsgraad verwerf in die gebruik van musiek vir fisiese heling en verskeie artikels in vakkundige tydskrifte oor hierdie onderwerp skryf.

Frances Hendriehetta le Roux word groot op Wellington, waar sy in 1973 aan die Hugenote Hoërskool matrikuleer. Sy bekwaam haar daarna aan die Universiteit van Stellenbosch as fisioterapeut, waar sy in 1977 die B.Sc.-graad in Fisioterapie behaal. In die tydperk tussen 1977 en 1989 werk sy in verskeie hospitale in Kaapstad soos Victoria Hospitaal in Wynberg vir drie maande, Lady Michaelis Hospitaal in Plumstead vir twee jaar, Princess Alice Hospitaal in Retreat vir nege maande en Valsbaai Hospitaal in Vishoek vir ’n jaa In hierdie tyd is sy vanaf 1980 deeltyds betrokke in ’n private praktyk, maar open dan haar voltydse praktyk in fisioterapie in 1989 in Vishoek naby Kaapstad. Haar belangstelling in musiek en die kunste lei tot ’n M.Sc.-graad oor musiekterapie, wat sy in 1999 aan die Universiteit van die Wes-Kaap behaal met ’n tesis oor “"Die effek van largo-tempo musiek op pyn tydens fisioterapeutiese behandeling van werwelkolom patologie"”. In April 2005 behaal sy ook haar Ph.D.-graad aan die Universiteit van Stellenbosch oor hierdie onderwerp met ’n proefskrif getitel “"Die effek van musiek op die immuunsisteem, emosies en longfunksie tydens die standaard fisioterapeutiese behandeling van spesifieke longpatologie"”. In die tussentyd woon sy ook verskeie kursusse in Suid-Afrika en Duitsland by om haar verder te bekwaam vir haar professie, insluitende in Junie 2003 die International Music/Medicine Symposium in Hamburg in Duitsland. Self bied sy ook verskeie werkswinkels aan. Sy is ’n lid van die International Society of Music in Medicine en skryf verskeie artikels oor hierdie onderwerp wat in akademiese tydskrifte verskyn, onder andere in "Natural medicine", "Hands on", "Physio Forum", "Journal of Music Therapy" en "South African Journal of Physiotherapy". Ander professionele verenigings waaraan sy behoort sluit in die South African Society of Physiotherapy, Private Practice Associates, Orthopaedic Manipulative Therapists Group, Pain Management Society of South Africa en Women’s Health Society. Sy behoort ook aan die Kirstenbosch Botaniese Vereniging en musiek en plantkundige verenigings in Vishoek. Sy woon in Glencairn naby Simonstad.

“"Maria"” en “"Herskep"” is digbundels. “"Rut"” is die lewensverhaal van hierdie Bybelkarakter, wat as vreemdeling saam met haar skoonmoeder na Israel gekom het en eindelik in Jesus se bloedlyn opgeneem is. Die verhaal word aangebied as ek-vertelling. Haar debuutroman “"Naby Verlatensvlakte"” speel in die Karoo naby Hebron af.Nina Olivier moet na haar man se dood probeer oorlewe in hierdie dorre wêreld en sy is boonop swanger. Die kluisenaar-geoloog Ralph Deutch se belangstelling in die Boesmans bring hom hierheen, maar hy worstel steeds met die trauma van sy kinderjare in Duitsland. Wanneer Nina se kind gebore word, draai sy by die dood om, maar Ralph neem haar hospitaal toe. Ook in die veld kom daar nuwe lewe na die welkome reën. Die gebeure in die roman “"Winterhuis"” speel af op die Oostelike Hooglande van Manikaland. Nancy se fisiese reis na die spits van die berg word ook ’n innerlike reis. Die helende invloed van die natuur op die mens en die onbreekbare band wat tussen verskillende kultuurgroepe bestaan om te kan oorleef word beskryf. Sy skryf ook die vakkundige werke “"Music is healing"” en “"Music and babies"”




</doc>
<doc id="115783" url="https://af.wikipedia.org/wiki?curid=115783" title="Karoo Woestyn Nasionale Botaniese Tuin">
Karoo Woestyn Nasionale Botaniese Tuin

Die Karoo Woestyn Nasionale Botaniese Tuin beskerm vetplante en ander inheemse plante uit die woestyn- en halfwoestynstreke van Suider-Afrika.

Die tuin lê aan die noordekant van die dorpsgebied van Worcester en aan die voet van die Hexrivierberge. Dit is dus in die winterrreënvalstreek.

In die tuin van 154 ha kom 400 plantspesies (veral vygies) natuurlik voor. Drie honderd beskermde spesies word hier versorg vir teeldoeleindes. Meer as 70 voëlspesies is hier al waargeneem. Verskeie klein soogdiere, onder andere die Kaapse grys duiker, word hier aangetref.

Die beste tyd om die tuin te besoek is in die lente, veral in Augustus en September.

Die Karoo Tuin is in 1921 as die Logan Memorial Garden gestig op 'n plaas by die spoorweghalte Whitehill, 5 km van Matjiesfontein in die rigting van Laingsburg. Weens 'n akute tekort aan water is die tuin in 1945 na Worcester verskuif. Sedert 2001 dra die park die huidige naam.




</doc>
<doc id="115786" url="https://af.wikipedia.org/wiki?curid=115786" title="Huisboot">
Huisboot

'n Huisboot (anders as 'n boothuis, wat 'n skuur is om bote in te bêre) is 'n boot wat ontwerp of aangepas is om hoofsaaklik as 'n tuiste gebruik te word. Party huisbote het nie enjins nie omdat hulle gewoonlik vasgemeer is en stil dryf op 'n bepaalde punt, vasgemaak aan land om dinge soos water en elektrisiteit te kan ontvang. Baie is egter in staat om met hul eie krag te beweeg. 'n "Vlothuis" is 'n Kanadese en Amerikaanse woord vir 'n huis op 'n vlot.

Die gebruik van 'n huisboot is 'n baie gewilde tydverdryf vir groepe mense van alle ouderdomme, op allerhande verskillende huisbote, wat wissel van meer beskeie soorte van 10 meter lank, tot uiters luukse bote van 21 meter. Van die aanloklikhede van 'n huisboot is dat jy die plaaslike omgewing beter kan leer ken en naby kan bly aan ander buitemuurse aktiwiteite soos stap, skibootry en op die strand wees. Dit bied ook die vryheid om op die ingewing van die oomblik te besluit jy wil jou woonkwartiere verskuif.

In Zimbabwe, veral op die Karibameer, word huisbote gebruik sedert die skepping van die meer in die laat 1950's en vroeë 1960's. 'n Huisboot maak dit makliker om die Zambezi-kom te ervaar omdat baie wild na die water toe kom om te drink of af te koel.

Daar is 'n huisboot- en visvanggemeenskap aan die suidekant van Hongkong-eiland wat bekend staan as Aberdeen-drywende dorpie. Daar was ook so 'n gemeenskap in die Yau Ma Tei-tifoonskuiling.
In Indië kom huisbote as verblyfplek vir toeriste algemeen voor in die stil deel van Kerala, en in die Dal-meer naby Srinagar in Jammu en Kashmir.

Huisbote in Kerala, suid-Indië, is groot vragskuite wat stadig beweeg en gebruik word vir ontspanningsvaarte. Hulle is omskepte weergawes van Kettuvallams (in Maleis beteken "Kettu" "vasgemaak met toue" en "vallam" beteken "boot"), wat vroeër jare gebruik is om rys en speserye van Kuttanad na die Kochi-hawe te neem. Kerala-huisbote word beskou as 'n gerieflike manier van vervoer.

Die gewildheid van Kettuvallams het opgevlam met die gebruik daarvan as belangrike toeristeaanloklikhede.

So 'n huisboot is sowat 18 tot 21 meter lank en 4.6 meter breed in die middel. Die romp is van houtplanke wat vasgemaak is met toue of klappervesel. Die dak word van bamboespale en palmblare gemaak. Die buitekant van die boot word geverf met beskermende verf of kasjoeneutolie.

Anders as hul eweknieë in Kerala is die huisbote in Srinagar, Jammu en Kashmir gewoonlik stilstaande. Hulle is meestal vasgemeer teen die oewers van die Dalmeer en Nageenmere. Party van die huisbote is in die vroeë 1900's gebou en word steeds aan toeriste verhuur. Hierdie huisbote is van hout gemaak, en het gewoonlik fyn gekerfde houtpanele. Hulle is van verskillende groottes en party het tot drie slaapkamers, 'n sitkamer en kombuis.

In Laos word huisbote gebruik as verblyf vir toeriste op die Mekongrivier. Die huisbote word "stadige bote" genoem en is gewoonlik van staal of hout.

Die Hamburghawe het 'n taamlik groot drywende gemeenskap wat 'n "Flussschifferkirche" of skipperkerk insluit. Berlyn het ook boothuisbuurte, vernaamlik op die Landwehrkanaal in Friedrichshain-Kreuzberg.

In Europa kan van die beste en duurste voorbeelde van huisbote op die kanale van Amsterdam gesien word, waar daar selfs huisboothotelle is. Huisbote is baie duur in Amsterdam omdat daar net 'n beperkte hoeveelheid vasmeerplekke is. Dié onkoste verminder die kanse dat die sowat 2 400 families wat op die water van Amsterdam woon nuwe buurbote sal kry. Die Bloemenmarkt is 'n blommemark op huisbote langs die Singel in Amsterdam. Die dorp Maasbommel doen baanbrekerswerk met drywende huise, wat nie hoofsaaklik vir reis bedoel is nie, maar eerder om veilig te wees teen oorstromings.

Huisbote is gewild vir ontspanning en as eetplekke en klubs in Serwië. Hulle kom in groot getalle voor in Belgrado op die oewer van die Danube- en Sava-rivier, en op eilande in die riviere.

In Brittanje word kanaalsmalbote gebruik as blyplekke en ook as mobiele gehuurde vakansieverblyf. Smalbote is aanvanklik gebruik as huise en vir massavervoer van boumateriaal en brandstof op kanale wat aan die begin van Nywerheidsrevolusie gebou is. Deesdae word die kanaalnetwerk grootliks vir ontspanning gebruik, maar verskil van tipiese vakansieplekke langs die see. Kanale is binnelands en gaan dikwels deur eertydse geskiedkundige dele, nywerheidsareas en woonbuurte.

Meer as 15 000 mense woon op die water in Brittanje.

Mense wat op bote bly verkies dié lewenstyl vir baie redes, waaronder:

Verskeie vasmeerplekke strek van Broadness Creek en Benfleet Creek in die laer deel van die Londense hawegesondheidsowerheidgebied tot by Twickenham in die hoër deel. 

In Kanada word huisbote al hoe gewilder in Brits-Columbië, Ontario en Quebec aangesien daar 'n oorvloed besonder gepaste riviere en mere vir huisbote is. Huisbote in Kanda het gewoonlik enjins en word vir ontspanning gebruik eerder as permanente woonplekke. Dit is veral weens geweldige koue in die winter en gevolglik gevriesde waterweë. Die Rideau-kanaalstelsel is 'n geskiedkundige waterweg wat bekend is vir sy skilderagtige omgewing en oulike dorpies. Die dorpie Sicamous op die Shuswap-meer in Brits-Columbië staan bekend as die "Huisboothoofstad van die wêreld".

Seattle is die tuiste van 'n taamlik groot versameling huisbote (wat met hul eie krag kan beweeg) en "drywende huise" (huise wat op vlotte gebou is) in etlike woonbuurte, veral op Unionmeer en Portagebaai. Hulle het te voorskyn gekom kort na die tydperk van die eerste Europese nedersettings. Op hul hoogtepunt in die eerste helfte van die 20ste eeu was daar meer as 2 500 sulke huise in die stad, benewens die eens seewaardige bote waarop mens kan woon. Teen 2010 was daar sowat 480 drywende huise op Unionmeer en effens minder in die res van die stad. Die meeste huisbote is ontwerp vir net binnelandse mere en waterweë. Portland, Oregon het ook baie huisbote langs sowel die Willametterivier en die Columbiarivier, met die voorstad Hayden Island as 'n vername voorbeeld. Vlothuise word meestal aan die Stille Oseaankus gebruik.

Huisbote het as ontspanningsaktiwiteit in die VSA aan die einde van die 1940's begin toe mense graag langer op die water wou bly. Cumberlandmeer in Kentucky word beskou as die geboorteplek van huisbootgebruik in die VSA.

In Australië, veral op die Murrayrivier en die sonnige kuslyn van Victoria, is daar baie gemotoriseerde, pontoon-gebaseerde huisbote met twee of meer slaapkamers. Party van hierdie huisbote het meer as een vlak. Baie word privaat besit as hoofverblyfplek of vakansiehuis. Baie kan gehuur word as selfbestuurde vakansiebestemmings vir van vier tot 'n dosyn mense. Die Coomera-rivier, die Groot Sandseestrate (naby Fraser-eiland) en meer onlangs die Tweed-rivier is veral gewild onder mense van Queensland en ander toeriste. Die Eildon-meer in Victoria en die Hawkesbury-rivier naby Sydney in New South Wales is gewilde plekke vir huisbote.

In Nieu-Seeland neem verblyf op 'n huisboot as 'n vakansieaktiwiteit al hoe meer toe. Whangaroa-hawe op Northland se ooskus is 'n binnelandse hawe waar jy op 'n huisboot kan bly.



</doc>
<doc id="115791" url="https://af.wikipedia.org/wiki?curid=115791" title="André le Roux">
André le Roux

André le Roux is joernalis en redakteur van "Sarie" en ’n Afrikaanse digter en skrywer van rubrieke, kortverhale en ’n roman.

André Abraham le Roux is op 14 Julie 1954 in Bellville gebore as die jongste van drie kinders en enigste seun van Abrie en Chrissie le Roux. Hy het twee ouer susters, Alida en Netta. Sy pa doen verskeie werke, waaronder skoolbus ry en die bedryf van ’n vis-en-tjips-winkel, maar die grootste deel van sy lewe rig hy staalkonstruksies vir geboue op. By hom leer André om met sy hande te werk. Hy word groot op Laingsburg, Matjiesfontein, Franschhoek, Koppies in die Vrystaat en Parow, waarna hy aan die Hoërskool President in Goodwood matrikuleer. As kind kuier hy gereeld by sy ouma in Montagu, waar die samekomste van die plattelandse mense en die verhale wat hulle vertel ’n groot indruk op hom maak en sy oor ontwikkel vir stories en intriges. Na skool studeer hy met ’n onderwysbeurs verder aan die Universiteit van Stellenbosch en behaal ’n B.A.-graad en ’n B.A. Honneurs-graad in Afrikaans-Nederlands. Op universiteit is hy lid van D.J. Opperman se letterkundige laboratorium. Na afloop van sy studies doen hy sy verpligte militêre opleiding op plekke soos Ovamboland, Ladysmith, Pretoria, Bloemfontein en Johannesburg. In hierdie tyd sluit hy vir ’n ruk by die Staande Mag aan.

Hy begin sy joernalistieke loopbaan in 1980 by "Beeld" in Johannesburg en bly in Hillbrow, waarna hy terugkeer Kaapstad toe en aansluit by die redaksie van "Huisgenoot", vir wie hy onder andere selfdoen-artikels skryf. Vanaf 1985 werk hy by "Die Burger" as teater, film en boekresensent. Dan word hy assistent-redakteur van "Sarie", maar behartig steeds vir geruime tyd die weeklikse rubriek “"Nou ja toe"” vir "Beeld". Later word hy bevorder tot eindredakteur van "Sarie". In 1984 word hy aangewys as die eerste wenner van die FAK-Joernalistiekprys op grond van sy artikels in "Huisgenoot" wat volgens die beoordelaars ’n besondere bydrae tot die Afrikaanse joernalistiek maak. In 2006 verower hy ’n Vodacom Wes-Kaap Joernalis van die Jaar toekenning as rubriekskrywer van “"Op die vrou af"” in "Sarie", terwyl hy in dieselfde jaar ook aangewys word as Media24 se Beste Rubriekskrywer en Media24 se Joernalis van die Jaar. Uit sy eerste huwelik met Ina is twee dogters (Petro en Selene) gebore. Hy is weer getroud, die tweede keer met die kunstenares Marté, en hulle bly in Tamboerskloof in Kaapstad.

In matriek begin hy gedigte skryf en sy werk word saam met dié van onder andere Etienne van Heerden en Marlene van Niekerk opgeneem in die versamelbundel “"Poort 1972"”, wat ’n keur is uit die werk van hoërskoolleerlinge. Van sy eerste gedigte verskyn ook in "Standpunte" en "Donga". Sy debuut is met die digbundel “"Struisbaai-blues"”, waarin hy gedigte bundel wat hy grootliks in matriek en sy eerste jaar op universiteit geskryf het. Die gedigte het meestal liefdesvreugde en verdriet as tema. Sommige liefdesverse het sterk erotiese beelding, terwyl die ek en sy verhoudings soms op ongewone wyse betrag word. “"Selene"” is ’n sterk liefdesvers, terwyl “"Storm"”, “"Reën"” en “"Misweer"” sensitiewe natuurwaarnemings bevat. Hy bevind hom van meet af aan die ontvangkant van die streng sensuurwette wat in die sewentiger- en tagtigerjare toegepas word, en “"Struisbaai-blues"” word ’n tyd lank verbied, vermoedelik weens die erotiese aard van sommige van die gedigte. Sy verse word opgeneem in verskeie versamelbundels, waaronder “"Groot verseboek"” en “"Die Afrikaanse poësie in ’n duisend en enkele gedigte"”. Hy publiseer ook gedigte in ander letterkundige tydskrifte soos "The bloody horse" en van sy gedigte word opgeneem in die April 1985 uitgawe van die Belgiese tydskrif "Kruispunt".

Dit is egter met sy prosa dat hy sy grootste bydrae tot die Afrikaanse letterkunde maak. Op skool en universiteit stuur hy kortverhale aan "Huisgenoot" wat nie gepubliseer word nie, maar sommige word wel onder verskillende skuilname in "Brandwag" gepubliseer. In April 1977 verskyn sy kortverhaal “"Struisbaai-blues"” in "Standpunte", waarna hy debuteer met die novelle “"Te hel met ouma"”, wat hy ’n “fotoverhaal” noem. Hierdie subtitel is insiggewend, aangesien die roman geen foto’s bevat behalwe die oneerbiedige een op die voorblad nie, en dui dus eerder aan dat die tegniek van die beeldende en gefragmenteerde teks, soos in ’n fotoverhaal, gevolg gaan word. Op eksperimentele wyse word die teks dan gefragmenteer en gejukstaponeer, sodat weinig van die gevestigde roman-verordeninge onaangeraak bly. So wissel die verteller byvoorbeeld op lukrake wyse tussen “ek” en “hy” en is die inleiding ’n onderbreking van die eerste hoofstuk, wat gevolg word deur hoofstuk een. Soos die vertelwyse, is die hoofkarakter moeilik om te peil, ’n hawelose wat doelloos deur die stad swerf. Hy woon in die huis van Ouma ’n bisarre partytjie by wat ontaard in ’n reeks bloedige en uiters gewelddadige tonele. Die boek probeer die anargie, sinloosheid en geweld van die moderne samelewing uitbeeld en vermoedelik is die loshangende tonele en karakters wat nie maklik by die res van die verhaal inskakel nie, deel van hierdie uitbeelding van sinloosheid. In die “nuwe begin” wat na die slot volg, wil dit voorkom asof die hoofkarakter die rampsaligheid oorleef het, wat aan die titel dan ’n addisionele betekenislaag gee, naamlik dié van werklike veroordeling. Soos sy debuutdigbundel, “"Struisbaai-blues"”, word “"Te hel met ouma"”, ook ’n tyd lank verbied. In 1992 verskyn sy eerste werk wat nie kontroversieel is nie, ’n selfhelpboek met die titel “"Huisgenoot Doen-dit-self / You Do-it-yourself"”

“"Sleep vir jou ’n stoel nader"” is ’n kortverhaalbundel waarin daar onemosioneel ingegaan word op die skadukant van die menslike lewe. Die verhale is van prostitute, dwelmslawe, die marteling van ’n informant deur soldate in die bosoorlog, halssnoermoorde en seks met minderjarige meisies, met politieke ondertone wat die apartheidsregering impliseer. Daardeur word ’n beeld geskep van ’n ontwrigte samelewing waar onmenslikheid en wreedheid alledaags geword het. Die struktuur van die bundel is heg en maak gebruik van verskeie kruisverwysings om verskillende verhale aan mekaar te verbind. “"Sleep vir jou ’n stoel nader"” word ook aangekla by die Sensuurraad, maar dit word nie verbied nie. Hierdie bundel is in 1990 op die kortlys vir die toekenning van die Ou Mutual-prys. “"Kom ons sit sommer by die tafel"” is sy tweede kortverhaalbundel en die titel is ’n direkte verwysing na die titel van sy eerste bundel.Al die verhale in “"Sleep vir jou ’n stoel nader"” is dan ook weer in hierdie bundel ingesluit en daar is ’n groot aantal kruisverwysings tussen nuwe verhale en dié wat in die eerste bundel ook verskyn het. Weereens beeld die nuwe verhale die wreedheid van die samelewing uit, met die duidelike implikasie dat die wêreld van die nuwe verhale geensins verbeter het van die vorige verhale nie, ten spyte van die veranderde politieke raamwerk. Huisvroue word deur indringers oorval, kinders word doodgeskiet in die uitbeelding van sinnelose geweld. In navolging van postmodernistiese tegnieke word koerantopskrifte, politieke slagspreuke, nuusberigte en aanhalings uit politieke manifeste in die teks ingesluit, sodat die leser gekonfronteer word met ’n mengelmoes feite wat op die oog af onsamehangend is, maar kollektief die morele bankrotskap van die samelewing uitbeeld. Hy noem sy verhale “dokumentêre fiksie”, wat verhale vertel wat geanker is in dokumente en die werklikheid en hom toelaat om kommentaar te lewer deur waarneming. Sy kortverhaal “"Mupeki pis mos deesdae soos ’n gieter"” (wat oorspronklik in “"Sleep vir jou ’n stoel nader"” verskyn) word in 1987 opgeneem in die versamelbundel “"Forces’ Favourites"” en “"Struisbaai-blues"” (oorspronklik in "Standpunte" van April 1977) deur Hennie Aucamp in “"Blommetjie gedenk aan my"”. Ander versamelbundels wat van sy werk opneem sluit in “"Borde borde boordevol"” onder redaksie van Hennie Aucamp, “"Vertellers 2"” van Merwe Scholtz, en “"’n Rooie met ratte, Pa"” onder redaksie van Temple Hauptfleisch en Ulla Schüler.

’n Keur uit sy rubrieke in "Beeld" word gebundel onder die titel “"Nou ja toe"” en hierin spreek hy ’n groot verskeidenheid onderwerpe uit die alledaagse lewe aan. ’n Keur uit sy rubrieke in "Sarie" word gebundel onder die titels “"Op die man af"” en “"Op die vrou af"” en hierdie rubrieke spreek hoofsaaklik herkenbare situasies in die verhouding tussen die geslagte aan. Die sukses van hierdie bundels lei tot ’n tweede keur wat in “"Op die vrou af 2"” gebundel word. “"Kan ek maar aan jou selluliet vat?"” met die subtitel “"Hoe mans se koppe werk (indien wel)"” kan as ’n soort verhoudingshandboek beskryf word, want hy neem die leser deur die hormone wat die partye tot ’n huwelik teister, die probleme wat dit veroorsaak en stel moontlike oplossings voor. Dit word alles aangebied in sy kenmerkende droë humorsin. Hy stel die versamelbundel “"Sarie: 40 flitsverhale"” saam uit kortverhale wat in "Sarie" verskyn het.

In 1988 skryf hy die eenvrou-toneelstuk “"Bybie"” vir Shaleen Surtie-Richards en dit word opgevoer in Johannesburg, Windhoek, Port Elizabeth, Kimberley en by die Grahamstadse Kunstefees. In 1994 is hy een van vier skrywers wat gekies word om aan TV1 se Afrikaanse Drama projek “"Vierspel"” en die opvolg “"Vierspel 2"” deel te neem. Die televisiedrama “"Verlore tyd"” word in 1994 op televisie gebeeldsend. Hierin keer die eienaar van ’n spogplaas se seun van universiteit af terug met ’n bruin vrou, maar die pa jaag hulle van die plaas af weg. Jare later, ná die seun se dood, keer die vrou met haar seuntjie terug na die plaas om hom vir sy oupa te wys en ’n pak briewe wat sy seun aan hom geskryf het aan die ou man af te gee. “"Eendag is eendag"” is ’n televisiedrama wat handel oor ’n vrou wat haar verdwene man ná twee jaar amptelik dood laat verklaar, sodat sy die lewensversekering kan kry. Dan daag hy skielik op. Die rubrieke “"Op die vrou af"” word in 2003 deur Pedro Kruger voorgelees op die "Volksblad" Kunstefees en dit is so gewild dat Hennie van Greunen dit omskep in ’n musiekteaterproduksie wat op kunstefeeste voor vol sale opgevoer word.





</doc>
<doc id="115794" url="https://af.wikipedia.org/wiki?curid=115794" title="Kunigunde">
Kunigunde

Kunigunde ( "Kunigunda") is 'n ou Duitse vroulike voornaam.

Die naam is 'n ou Germaanse naam, wat op twee woorde gebaseer is: "kunni" ("stam", "Familie") en "gund" ("veg", "geveg"). In die middeleeue was Kunigunde 'n gewilde voornaam, veral onder aristokratiese vroue.





Kaspar Braun: Eduard und Kunigunde in: Fliegende Blätter, Band 1, Heft 5, S. 38 (1845).


</doc>
<doc id="115795" url="https://af.wikipedia.org/wiki?curid=115795" title="Fred le Roux">
Fred le Roux

Fred Jacobus le Roux (28 Maart 1913, Stormsvlei - 20 April 1984, Stellenbosch) was ’n Afrikaanse joernalis en eerste redakteur van die tydskrif "Sarie", waarna hy professor en hoof van die Departement Drama aan die Universiteit van Stellenbosch word. Met sy letterkundige rubrieke onder die skuilnaam Kees Konyn en sy vertalings van dramas en wetenskaplike boeke maak hy ook ’n groot bydrae tot Afrikaans.

Hy matrikuleer aan die Hoërskool De Villiers Graaff, waarna hy vanaf 1931 verder studeer aan die Universiteit van Kaapstad. Hier doen hy gelyktydige kursusse vir die B.A.-graad en B.Sc.-graad en behaal in 1934 die B.A.-graad met onderskeiding in Afrikaans-Nederlands. In 1935 verwerf hy die Senior Onderwysdiploma met onderskeiding, waarna hy vir twee jaar onderwys gee op Steytlerville.

Hierna sluit hy vir etlike jare aan by die redaksie van "Die Huisgenoot" en is dan vanaf die stigting van die tydskrif "Sarie Marais" (later net "Sarie") in 1948 tot 1968 die redakteur daarvan. Vir ’n ruk is hy terselfdertyd mede-hoofredakteur van "Fair Lady". Hy lewer in hierdie tyd ook teaterresensies vir "Die Burger". Kort na die stigting van die letterkundige tydskrif "Standpunte" begin hy help met die redaksie, maar hy word eers in  Desember 1950 amptelik lid van die redaksie, ’n posisie wat hy beklee tot Junie 1970.

Hy is op 24 Desember 1935 met spesiale lisensie in Vereeniging getroud met Truida Pohl, maar hulle gaan beide aan met hulle onderskeie onderwysposte en sien mekaar slegs vakansies en sommige naweke. Hulle vertel aanvanklik ook nie eers hulle ouers dat hulle getroud is nieDie huwelik hou egter nie lank nie en hulle skei in Junie 1938, waarna Truida met N.P. van Wyk Louw getroud is. Hy trou hierna met die aktrise Johanna Maria (Ria) Olivier (4 November 1915 – 8 September 2005) en hulle het twee kinders.

As akteur maak hy groot naam vir homself, en speel reeds in die dertigerjare in opvoerings van die Kaapstadse Amateur Toneelvereniging. Hy vertolk onder andere belangrike rolle in die opvoering van D.J. Opperman se drie versdramas, "Periandros van Korinthe", "Vergelegen" en "Voëlvry", terwyl hy ook in "Germanicus" en "Die pluimsaad waai ver" van N.P. van Wyk Louw, "Koopman van Venesië" van William Shakespeare en Die vroue van Troje van Euripides speel

In Junie 1968 word hy hoof van die Departement van Drama aan die Universiteit van Stellenbosch, ’n pos wat hy beklee tot 1978. Na sy aftrede vertaal hy veral wetenskaplike werke in Afrikaans.

Hy is op Vrydag 20 April 1984 in sy huis op Stellenbosch oorlede

In die veertigerjare voer hy saam met Jan Greshoff onder die skuilnaam Kees Konyn in die tydskrif "Trek" ’n skrikbewind onder die middelmatige skrywers en boeke wat wil voorgee om vernaam te wees ’n Keur uit hierdie artikels van hom word deur J.C. Kannemeyer versamel en onder die titel "Die koléperas van Kees Konyn" gepubliseer. Saam met D.J. Opperman stel hy die bundels "Stiebeuel" en "Stiebeuel 2" saam, waarin ongepubliseerde digters die kans kry om te publiseer. Hy vertel in "Waar die pad eindig" ’n aantal heldedade uit die geskiedenis van die Zoeloes.

As vertaler van dramas en wetenskaplike werke maak hy ’n baie groot bydrae. John van Druten se drama "I remember Mama" vertaal hy as "Ek onthou vir Mamma" en dit word in die veertigerjare opgevoer deur die Akademie vir Dramakuns, waarna dit deur Dalro gepubliseer word. Dalro publiseer ook sy vertalings van "Die reënmaker" van Richard Nash (wat suksesvol deur TRUK opgevoer word), "Die stasiebevelvoerder" van Georges Courteline en "Ses personasies op soek na ’n skrywer" van Luigi Pirandello. Sy vertaling van "Twis onder die geleerdes" van Pieter Langendijk word ook gepubliseer.

Ander dramas wat hy vertaal sluit in "The glass menagerie" van Tennessee Williams as "Speelgoed van glas" (wat onder andere in 2010 by die Woordfees opgevoer word), "Die dubbelbed" van Jan de Hartog, "Piekniek op die slagveld" van die Spaanse dramaturg Fernando Arrabal Terán en "Stemme" van die Amerikaner Susan Griffin

Vakkundige boeke wat hy vertaal sluit in "Die aard van die heelal" van Fred Hoyle, "Die hart van die Christendom" van C.S. Lewis, "Die groot stryd: hoe kanker oorwin kan word" van Ronald J. Glasser, "Die proteas van Suider-Afrika" van John P. Rourke en "'n Eeu van onreg" van F.W. Reitz.





</doc>
<doc id="115796" url="https://af.wikipedia.org/wiki?curid=115796" title="Kuno">
Kuno

Kuno is 'n ou Duitse manlike voornaam.

Kuno is die kortvorm van Konrad, en die name wat met "Kuni" gevorm word, soos byvoorbeeld Kunibert.






</doc>
<doc id="115797" url="https://af.wikipedia.org/wiki?curid=115797" title="Kunibert">
Kunibert

Kunibert is 'n ou Duitse manlike voornaam, wat veral in die verkorte vorm Kuno voorkom. Die naam is van die Oudhoogduitse woorde "kunni" ("stam", "familie") en "beraht" = ("blink") afgelei.








</doc>
<doc id="115800" url="https://af.wikipedia.org/wiki?curid=115800" title="Nan Lubbe">
Nan Lubbe

Nan Lubbe (*1 Desember 1885, Fauresmith – †Onbekend) was ’n Afrikaanse skrywer van ’n biografiese roman oor die Anglo-Boereoorlog.

Gertruida Petronella Oberholzer was op 1 Desember 1885 op die plaas Kleinhartbeesfontein in die distrik Fauresmith in die Vrystaat gebore. Tydens die Anglo-Boereoorlog word sy in die konsentrasiekampe aangehou, waar sy as vrywillige verpleegster diens doen. Na die oorlog gaan die gesin terug na hulle verwoeste plaas toe, waar hulle in ’n kafskuur woon terwyl hulle die plaas weer van die grond af moet opbou. Nadat die plaas verkoop is, gaan woon die gesin op Fauresmith. Hier trou sy met die onderwyser Andrew du Toit van Fauresmith en die egpaar verhuis later na Pretoria. Die egpaar het drie dogters en ’n seun. Na haar eerste man se dood trou sy met die wewenaar J.A. (Oom Japie) Lubbe. Hulle woon op Grabouw en na haar tweede man se dood woon sy op ’n kleinhoewe by The Willows by haar dogter, mevrou Loura Carstens.

In die roman "Die jongste spioen" skryf sy oor haar wedervaringe tydens die Anglo-Boereoorlog, met die titel wat na haar suster Lettie verwys. ’n Uittreksel uit die roman word in Augustus 1968 in "Standpunte" gepubliseer. Die roman word ook oor die radio in die program "Uit my kontrei" voorgelees.




</doc>
<doc id="115801" url="https://af.wikipedia.org/wiki?curid=115801" title="Werner">
Werner

Werner is 'n ou Duitse manlike voornaam en ook 'n Duitse van.

Die tweede gedeelte van "Wern(h)er" kan van die ou-Hoogduitse woord "heri" afgelei word, wat "skare, weermag, menigte" beteken. Dit kan egter ook van die Duitse woord "Herr" ("heer" of "meester") afgelei wees. Die oorsprong van die eerste gedeelte van die naam is ook omstrede: dit kan verwys na die Germaanse "wer" wat "man" beteken. Dit kan ook afgelei wees van die ou-Hoogduitse woord "waron", "(be)waar, wees versigtig",  of die verwante woord "warnon", "kyk, wag" (sien "waarsku")". Volgens 'n ander interpretasie het die naam sy oorsprong in die ou-Hoogduitse woord "weren", "verdedig". Die woord "wehr" word partykeer as sinoniem vir "kasteel" gebruik.

Aan die begin van die 20ste eeu was Werner matig gewild as naam. Van toe af het die naam se gewildheid egter vinnig gestyg. Van die begin van die 1910's tot die einde van die dertigerjare en toe weer vanaf veertigerjare tot die vroeë vyftigerjare, was dit een van die tien mees gewilde name van elke jaar. In die sestigerjare het in sy verspreiding sterk afgeneem en sedert die begin van die sewentigerjare word min seuns nog Werner genoem.



Die Werner-sindroom, vernoem na sy ontdekker, die dokter Otto Werner.
























</doc>
<doc id="115803" url="https://af.wikipedia.org/wiki?curid=115803" title="Graaf Dracula">
Graaf Dracula

Graaf Dracula is die titelkarakter en hoof-antagonis in Bram Stoker se 1897-rilroman "Dracula". Hy word beskou as die model vir alle daaropvolgende vampiere. Hy word ook in die roman uitgebeeld as die oorsprong van weerwolf-legendes.

Dracula is ’n ondooie, eeue oue vampier wat in ’n vervalle kasteel in Transsilvanië woon. Hy was in die lewe ’n soldaat en staatsman met ’n goeie kennis van vele vakgebiede, onder meer swartkuns. Hy word beskryf as die slimste, slinkste en dapperste seun van Transsilvanië.

As vampier het Dracula menslike bloed nodig om te oorleef. Hy het talle bomenslike kragte, soos om van gedaante te verander en diere te beheer, en hy beskik oor hipnotiese en telepatiese vermoëns. Wanneer hy iemand byt, verander hy of sy ook in ’n vampier. Daar is egter beperkings aan sy kragte – bedags kan hy nie funksioneer nie en slaap hy; hy kan nie sy lus vir bloed beheer nie; sekere voorwerpe kan hom doodmaak of sy kragte ongedaan maak; hy het in die vreemde Transsilvaniese grond nodig om volkome te rus en sy kragte te herwin.

Ander eienskappe wat aan Dracula toegeskryf word, is in daaropvolgende aanpassings van die oorspronklike boek bygevoeg of verander. Die karakter verskyn dikwels in van rolprente tot allerlei stories.

Aan die begin van Stoker se boek beplan graaf Dracula om die wêreld oor te neem en koop hy ’n huis in Londen. Daarna reis hy na Engeland, waar hy gou sy oog op twee vroue het. Hy verander die een, Lucy, in ’n vampier. Haar vriendin, Mina, en ’n paar mans begin inligting oor Dracula versamel en volg hom toe hy eindelik terugvlug na Transsilvanie. Hier vermoor hulle hom.

Sommige van Dracula se eienskappe, veral wat sy herkoms betref, is volgens sommige geskoei op die 15de-eeuse prins Vlad die Deurboorder van Walachye, wat ook as Dracula bekend was.

Bram Stoker se boek is geskryf in die vorm van briewe waarin graaf Dracula se eienskappe, magte, vermoëns en swakhede deur verskeie vertellers beskryf word, uit verskillende oogpunte.

Graaf Dracula (hoewel sy naam nie in die roman genoem word nie, kry hy in sommige flieks die voornaam "Vladimir") is ’n ondooie, eeue oue vampier en ’n Transsilvaniese edelman wat beweer hy is ’n Szekler wat van Attila die Hun afstam. Hy woon in ’n vervalle kasteel in die Karpate. Anders as die vampiere van Oos-Europese folklore, wat as weersinwekkend en lyk-agtig uitgebeeld is, straal Dracula ’n soort aristokratiese sjarme uit. In sy gesprekke met Jonathan Harker blyk hy is baie trots op sy bojaarse erfenis en het ’n nostalgie vir die verlede, waarvan die heroïsme, eer en dapperheid volgens hom in moderne tye net ’n herinnering is.

Besonderhede oor sy vroeë lewe is vaag, maar daar word genoem "hy was in die lewe ’n uiters wonderlike man. Soldaat, staatsman en alchemis. Alchemie was in sy tyd die hoogste ontwikkeling van wetenskaplike kennis. Hy het ’n sterk brein, ’n opvoeding sonder gelyke en ’n hart wat geen vrees of wroeging geken het nie, gehad . . . daar was nie ’n kennisveld wat hy nie ondersoek het nie." Hy het swartkuns bestudeer aan die Scholomance-akademie in die Karpate en het ’n groot kennis van alchemie en towerkuns gehad. Soos dit sy status as "voivode" (prins of hertog) betaam het, het het hy soldate teen die Turke aan die ander kant van die Donau gelei. Volgens die bewerker van sy ondergang, Abraham van Helsing, "moes hy inderdaad voivode Dracula gewees het wat naam teen die Turke gemaak het, anderkant die groot rivier aan die grens van Turkye-land. As dit so is, was hy geen gewone man nie; in daardie tyd, en eeue daarna nog, is van hom gepraat as die slimste en slinkste, sowel as die dapperste van die seuns van die 'land anderkant die woud'." Nadat hy gesterf het en in die kapel van sy kasteel begrawe is, het Dracula as ’n vampier teruggekeer uit die dood en lewe hy al verskeie eeue lank in sy kasteel met drie verskriklike mooi vroulike vampiere aan sy sy.

"Dracula's Guest" gaan oor ’n Engelse reisiger wie se naam nie genoem word nie. Hy loop in München rond voordat hy na Transsilvanië vertrek. Dit is Heksenag en die jong man verlaat sy hotel ondanks waarskuwings. Hy loop alleen deur ’n digte woud en in ’n stadium voel hy hy word deur ’n lang, skraal vreemdeling (waarskynlik graaf Dracula) dopgehou.

Die klimaks van die verhaal vind in ’n ou begraafplaas plaas waar die Engelsman ’n slapende vroulike vampier, gravin Dolingen, teenkom in ’n marmergraftombe met ’n ysterpaal wat daardeur gedryf is. Die mooi vampier word wakker en roep ’n sneeustorm op voordat sy deur weerlig getref word en terugkeer na haar ewige tronk. Die Engelsman se probleme is egter nie heeltemal verby nie, en hy word deur ’n onsigbare mag weggesleep en bewusteloos gelaat. Hy word wakker en sien ’n reusewolf lê op sy bors en lek aan sy nek; die wolf hou hom egter net warm en beskerm hom totdat hulp opdaag. Toe die Engelsman eindelik na sy hotel teruggeneem word, is daar ’n telegram vir hom van sy gasheer Dracula wat op hom wag, met ’n waarskuwing van "gevare van sneeu en wolwe en die nag".

Wanneer die Dracula-verhaal in die laat 19de eeu begin, voer Dracula sy lang beplande voorneme uit om die wêreld oor te neem. Hy infiltreer Londen om sy terreurbewind te begin. Hy vra Jonathan Harker, ’n pas gekwalifiseerde Engelse prokureur, om hom regshulp te gee oor die aanskaffing van eiendom. Dracula beïndruk Harker aan die begin met sy hartlikheid en kennis van die geskiedenis, en "red" hom selfs uit die kloue van die drie vroulike vampiere in die kasteel. Intussen wil Dracula vir Harker net lank genoeg aan die lewe hou om die transaksie af te handel en soveel moontlik van Engeland te leer.

Eindelik verlaat Dracula sy kasteel en gaan met 50 kiste Transsilvaniese grond aan boord van ’n Russiese skip, die Demeter. Hy het die grond nodig om sy krag te herwin en in die dag te rus. Gedurende die reis na Whitby, ’n Noord-Engelse kusdorp, drink hy die bloed van die skip se bemanning. Net die kaptein se lyk word later gevind. In die kaptein se logboek word vertel van vreemde gebeure wat op die reis plaasgevind het. Dracula verlaat die skip in die vorm van ’n hond.

Gou val die graaf Harker se verloofde, Wilhelmina "Mina" Murray, en haar vriendin Lucy Westenra lastig. Daar is ook ’n band tussen Dracula en Renfield, ’n pasiënt in ’n inrigting met John Seward aan die hoof. Renfield eet insekte, spinnekoppe, voëls en ander diere om hul "lewenskrag" uit hulle absorbeer. Renfield dien as ’n soort sensor – hy reageer as Dracula naby is en verskaf so leidrade. Dracula begin om Lucy se slaapkamer elke nag te besoek; hy dreineer haar bloed uit haar en besmet haar terselfdertyd met die vloek van vampirisme. Haar drie vryers – Seward, Arthur Holmwood en Quincey Morris – weet nie hoekom Lucy so agteruitgaan nie en vra hulp by Seward se mentor, die Nederlandse dokter Abraham van Helsing. Van Helsing raai gou wat die bonatuurlike bron van haar toestand is, maar sê niks. Ondanks ’n poging om die vampier met knoffel weg te hou, val Dracula Lucy se huis nog een keer aan, maak haar ma dood en verander Lucy in een van die ondooies.

Harker ontsnap intussen uit Dracula se kasteel en gaan na Engeland, skaars lewend en erg getraumatiseer. Op Seward se voorstel vra Mina by Van Helsing hulp oor Harker se gesondheid. Sy lees sy dagboek en oorhandig dit aan Van Helsing. Dit verskaf die eerste leidraad oor Lucy se aanvaller, en spoor Mina aan om al die inligting oor Dracula bymekaar te maak uit nuusartikels, briewe, koerantuitknipsels en elke lid van die groep se dagboek. Dit help die groep om Dracula se bewegings na te speur en later agter te kom Renfield se gedrag word regstreeks deur Dracula beïnvloed. Hulle vind ook uit Dracula het ’n huis net langs dié van Seward gekoop. Hulle probeer Dracula opspoor sodat hulle hom kan vernietig.

Nadat Lucy verskeie kinders aangeval het, gaan Van Helsing, Seward, Holmwood en Morris haar grafkelder binne en maak haar dood om haar siel te red. Later sluit Harker by hulle aan en hy help die groep om uit te vind Dracula het verskeie eiendomme in Londen gekoop onder die skuilnaam "graaf De Ville". Dracula se hoofplan was om elk van sy 50 kiste met grond na ’n eiendom te neem sodat hy verskeie skuilplekke deur die hele Londen sou hê. Die groep dwing die kiste oop en plaas nagmaalsbrood in elk voordat hulle dit weer verseël. So kan Dracula nie in hulle skuil nie.

Dracula kry toegang tot Seward se huis deur Renfield te dwing om hom daarheen te nooi. Toe hy by die kamer wil ingaan waar Harker en Mina bly, probeer Renfield hom keer en Dracula wond hom noodlottig. Terwyl hy sterf, vertel Renfield vir Seward en Van Helsing dat Dracula agter Mina aan is. Van Helsing en Seward kom op Dracula af waar hy Mina byt en haar dwing om sy bloed te drink. Die groep dwing Dracula met kruise en nagmaalsbrood om te vlug, en Dracula verdwyn as ’n donker mis. Die groep hou daarna aan om nog van Dracula se skuilplekke te soek. Hoewel Dracula se "doop" van Mina hom ’n telegrafiese verbinding met haar gee, boemerang dit toe Van Helsing Mina hipnotiseer en dié verbinding gebruik om Dracula se spoor terug na Transsilvanië te volg.

Eindelik vernietig die groep Dracula in ’n geveg met sy sigeunerlyfwagte. Ondanks die bekende beeld van Dracula wat sterf met ’n paal wat sy hart deurboor, beskryf Mina se vertelling hoe Harker hom met sy mes onthoof het terwyl Morris terselfdertyd sy hart met ’n ander mes deurboor het. (Mina Harker se dagboek, 6 November, "Dracula" hoofstuk 27). Sy liggaam verander daarna in stof, maar nie voordat Mina ’n uitdrukking van vrede op sy gesig sien nie.

Hoewel Dracula vroeg in die boek skuil agter ’n masker van hartlikheid, kry hy woede-aanvalle wanneer sy planne skeefloop. Toe die drie vroulike vampiere in sy kasteel probeer om Jonathan Harker te verlei, val Dracula die een fisiek aan en betig hulle woedend vir hul ongehoorsaamheid. Daarna praat hy sagter met hulle en verseker al drie van sy liefde.

Hy hou van antieke argitektuur en verkies ou huise wanneer hy eiendom koop, want "’n nuwe huis sal my doodmaak". Hy sê ook dit sal hom ’n eeu neem om ’n nuwe huis woonbaar te maak.

Dracula is baie trots op sy vegtersverlede, en vertel vir Harker hoe die Szekler-volk heldebloed het. Hy toon ook ’n belangstelling in die geskiedenis van die Britse Ryk en praat bewonderend van sy mense. Hy het ’n ietwat outydse mening oor die wêreld: Hy bejammer gewone mense vir hul weersin in hul donkerder drange. Hy is egter nie sonder menslike emosie nie; hy sê dikwels hy kan ook liefhê.

Hoewel hy gewoonlik met ’n sterk Oos-Europsese aksent uitgebeeld word, lui die oorspronklike boek net sy Engels is uitstekend, maar met ’n vreemde toon.

Sy voorkoms wissel saam met sy ouderdom. Vroeg in die boek word hy beskryf as maer, met ’n lang wit snor, gepunte ore en skerp tande. ’n Dieretuinopsigter merk ook op (in hoofstuk 11) dat hy ’n krom neus het en sy baard gepunt is met ’n wit streep daarin. Hy het swart klere aan en het hare in sy handpalms. Jonathan Harker beskryf hom as ’n ou man "wat wreed lyk en buitengewoon bleek is". Wanneer hy kwaad is, kom die graaf se dierlike geaardheid uit en is sy blou oë vlammend rooi (Jonathan Harker se dagboek, "Dracula", hoofstuk 4).

Namate die verhaal vorder, kry Dracula ’n al hoe jonger voorkoms. Nadat Harker hom met ’n graaf geslaan het, het hy vir die res van die verhaal ’n litteken aan sy voorkop.

Dracula het in die verhaal baie bonatuurlike kragte, en daar word geglo hy het dié vermoëns gekry danksy onderhandelings met die duiwel. Hoofstuk 18 van die boek beskryf baie vermoëns, swakhede en beperkings van Dracula en van vampiere in die algemeen. Dracula het bomenslike krag; volgens Van Helsing is hy so sterk soos 20 sterk mans. Hy gooi nie ’n skaduwee nie en het nie ’n weerkaatsing in ’n spieël nie. Hy is bestand teen gewone aanvalle; toe ’n matroos hom met ’n mes probeer steek, gaan die lem deur hom soos deur die lug. Hoekom Harker en Morris se messe hom eindelik doodmaak, word nie verduidelik nie.

Die graaf kan swaartekrag omseil en het bomenslike ratsheid – hy kan skuins teen vertikale oppervlakke loop, soos ’n reptiel. Hy het sterk hipnotiese, telepatiese en illusionêre kragte. Hy kan ook in ’n mate "verdwyn en elders verskyn".

Hy het die wysheid en slinksheid van eeue. Hy bly altyd jonk en kan selfs jonger word as hy baie bloed drink, en daarom kan hy nie weens ouderdom sterf nie. Hy kan diere soos rotte, uile, vlermuise, motte, jakkalse en wolwe beheer. Sy mag oor die diere is egter beperk, soos gesien kan word toe die groep sy kasteel binnegaan. Hy gee ’n swerm vlermuise opdrag om die groep aan te val, maar Seward stuur ’n trop honde op die vlermuise af en die vlerkmuise vlug. Dracula het toe geen beheer oor hulle nie. Dracula kan ook die weer beheer en in ’n mate die elemente soos storms en mis.

Dracula kan van gedaante wissel soos hy wil. Hy kan groter en kleiner word; hy kan die vorm van ’n vlermuis, wolf, groot hond of mis aanneem. In die maanlig kan hy soos stof in die strale daarvan reis. Hy kan deur fyn krakies beweeg terwyl hy sy menslike vorm behou of in die vorm van mis; volgens Van Helsing kan hy deur die haarbreedte-spasie van ’n graf of kis glip. Lucy het as vampier dieselfde vermoë. Toe die groep in haar grafkelder inbreek en die verseëlde kis oopmaak, is dit leeg.

Een van Dracula se geheimsinnigste kragte is sy vermoë om ander in vampiere te verander deur hulle te byt. Volgens Van Helsing kom daar saam met dié verandering die vloek van onsterflikheid. "Hulle kan nie sterf nie, maar moet eeu ná eeu aangaan en nuwe slagoffers byvoeg en die booshede van die wêreld vermenigvuldig. Almal wat aan die hand van die ondooies sterf, word self ondood en maak ander hul prooi. So word die kring al hoe wyer, soos die rimpels van ’n klip wat in die water gegooi word."

Die vampier se byt self veroorsaak nie die dood nie, maar wel die manier waarop vampiere die bloed uit die slagoffer dreineer om hul invloed oor hulle te vergroot. As die persoon wat gebyt word nie sterf nie, word hy of sy hipnoties deur die vampier beïnvloed. Terwyl Dracula stadig Lucy se bloed dreineer, sterf sy aan bloedverlies en word later ’n vampier, ondanks Seward en Van Helsing se pogings om vir haar bloedoortappings te gee.

Hy gebruik ook nekromansie en divinasie sodat almal wat aan sy hand sterf, steeds sy opdragte kan uitvoer.

Dracula het net menslike bloed nodig om te oorleef en dit maak hom jonger. Sy krag kom uit ander se bloed en daarsonder kan hy nie oorleef nie. Die bloed gee hom egter nie die vermoë om te hervorm nie; nadat hy met ’n graaf geslaan is, bly die litteken aan sy voorkop.

Dracula verkies vroulike slagoffers. Harker sê hy glo Dracula het ’n tyd wanneer hy vas en ’n tyd wanneer hy bloed drink. Dracula sê egter wel vir Mina dat die aanwending van sy vermoëns hom ’n begeerte gee om bloed te drink.

Graaf Dracula word uitgebeeld as die "vampierkoning" en hy kan ander vampiere beheer. Om Mina en die res van die groep te straf omdat hulle hom teengaan, byt hy haar op minstens drie geleenthede. Hy dwing haar ook om sy bloed te drink; dit dra die vloek van vampirisme aan haar oor en gee hom ’n telepatiese verbinding met haar gedagtes. Hipnotisme kan egter net voor dagbreek uitgevoer word. Van Helsing verwys na die drink van bloed deur die vampier en die slagoffer as "die Vampier se Bloeddoop".

Die uitwerking daarvan verander Mina mettertyd fisiek en geestelik. ’n Paar oomblikke nadat Dracula haar aangeval het, plaas hy ’n stukkie nagmaalsbrood op haar voorkop om haar te seën; toe die brood aan haar voorkop raak, brand dit haar en laat ’n litteken. Haar tande word langer, maar nie skerper nie; sy begin haar aptyt verloor en kry ’n weersin in gewone kos; sy slaap bedags al hoe meer en kan nie voor sonsondergang wakker word nie; sy begin al hoe minder in haar dagboek skryf. Toe Van Helsing later dieselfde brood in ’n kring om haar verkrummel, kan sy nie uit die kring tree nie en ontdek so ’n nuwe vorm van beskerming.

Dracula se dood kan enige slagoffer daarvan bevry om ’n vampier te word, maar Van Helsing onthul as hy daarin slaag om te ontsnap, kan sy voortgesette bestaan verseker dat al teister hy Mina nie langer nie, sy ’n vampier sal word wanneer sy eindelik ’n natuurlike dood sterf.

Dracula is veel swakker in die daglig en kan net net met dagbreek, om en by twaalfuur die middag en met skemer van gedaante verander (snags en wanneer hy by sy graf is, kan hy onbelemmerd sy vorm verander). Die son maak hom nie dood soos soms in stories vertel word nie, maar as die son op hom skyn, verdwyn al sy vermoëns.

Ook sy vermoë om te reis is beperk, want hy kan net met hoog- of laagwater oor water loop. Daarom kan hy nie in die vorm van ’n vlermuis of mis oor ’n rivier vlieg nie. Hy kan nie eens self op ’n boot klim of afklim nie; hy moet gedra word. Verder kan hy nie ’n plek binnegaan tensy hy daarheen genooi is nie, al is dit deur ’n besoeker. As hy eers genooi is, kan hy kom en gaan soos hy wil.

Dracula het ’n lus vir bloed wat hy blykbaar nie kan bedwing nie. Wanneer hy bloed sien, kom ’n duiwelse raserny oor hom wat maak dat hy bloed móét drink. Ander aanpassings van die verhaal noem hierdie onbeheerste toestand "die dors".

Godsdienstige voorwerpe beïnvloed hom so dat hy geen kragte het nie en dit kan selfs sy onbeheerste dors stuit. Hy het ’n weersin in knoffel, sowel as kruise en nagmaalsbrood.

As die tak van ’n wilderoos bo-op sy kis geplaas word, kan hy nie ontsnap nie. ’n Heilige koeël wat in die kis in geskiet word, sal hom doodmaak sodat hy "waarlik dood" bly.

Die wildelysterbes word ook genoem as ’n manier om jou teen vampiere te beskerm, maar die uitwerking is onbekend. In die Victoriaanse tydperk is ook geglo dié boom of struik kan jou beskerm teen bose geeste en hekse.

Die rustoestand van vampiere bedags word in Stoker se boek as ’n doodagtige slaap beskryf; hulle slaap met oop oë, kan nie wakker word of beweeg nie en is onbewus van die teenwoordigheid van mense. Dracula is minstens een keer in die dag aktief om ’n slagoffer te agtervolg. Hy koop egter eiendom in Londen "oor die toonbank", wat daarop dui hy het nie die vermoë om in daglig te funksioneer nie.

In ’n vreemde land het hy Transsilvaniese grond nodig om volkome te rus en sy kragte te herwin; tuis moet hy in sy kis wees. Daarom moet hy kiste grond na Londen saamneem. Hy is egter op sy sterkste wanneer hy tuis of op enige ontheiligde plek is.

As Dracula of ’n ander vampier vol bloed gedrink is, sal hulle langer as gewoonlik in dié doodslaap bly.

Hoewel die mense van Transsilvanië meestal bang is vir Dracula, het hy mense wat aan hom getrou is soos sigeuners en ’n groep Slowake wat sy kiste grond dra op pad na Londen en as ’n gewapende konvooi dien. Dit lyk of hulle weet wie hy regtig is, want hulle lag vir Harker toe hy teenoor hulle kla en verraai hom toe hy ’n brief probeer stuur deur dit vir die graaf te gee.

Dracula het oënskynlik beheer oor mense met geestesteurings, soos Renfield. Hy word nooit gebyt nie, maar aanbid Dracula en verwys verskeie kere in die boek na hom as "Meester". Dracula plaas mense soos Lucy ook in ’n soort beswyming waarin hulle in hul slaap loop sodat hy beheer oor hulle kan uitoefen en terselfdertyd sy bloedlus kan bevredig.

Dracula se kragte en swakhede verskil grootliks van aanpassing tot aanpassing. Vampiere in verskeie legendes voor en ná hom het egter soortgelyke eienskappe gehad.

Reeds in 1958 het Cecil Kirtly voorgestel die karakter Dracula is geskoei op die historiese prins Vlad III Dracula van Walachye wat in Transsilvanië gebore is. Hy was ook bekend as Vlad Ṭepeș of Vlad die Deurboorder. Ná die publikasie van "In Search of Dracula" deur die Roemeense akademikus Radu Florescu en die Amerikaanse skrywer Raymond McNally in 1972 het hierdie voorgestelde verbintenis groot aandag getrek onder die publiek.

Die naam "Dracula" is ’n naam van Vlad Ṭepeș se familie; dit is afgelei van ’n geheime orde, die Orde van die Draak, wat deur die Romeinse keiser gestig is om die Christendom te handhaaf en die ryk teen die Ottomaanse Turke te beskerm. Vlad II Dracul, die pa van Vlad III, is omstreeks 1431 tot die orde toegelaat danksy sy dapperheid in gevegte teen die Turke en het die bynaam "Dracul" (Draak) gekry. Sy seun was dus Dracula (die Slawiese genitief van Dracul, en dus "seun van die Draak"). Van 1431 af het Vlad II die embleem van die orde gedra en later, as heerser van Walachye, het sy geld die simbool van die draak opgehad.

Stoker het op die naam Dracula afgekom terwyl hy oor die Roemeense geskiedenis opgelees het en het dit gekies om die naam "graaf Wampyr", wat hy oorspronklik vir sy vampier in gedagte gehad het, te vervang.

Sekere kenners van Dracula onder die Kanadees Elizabeth Miller het dié verbintenis reeds in 1998 bevraagteken. Hulle het gemeen Stoker het min van Vlad III se geskiedenis geweet buiten die naam "Dracula". In ’n gesprek met Jonathan Harker in hoofstuk 3 verwys Dracula na sy agtergrond, en dit stem ooreen met elemente van die Britse konsul in Walachye William Wilkinson se boek. Stoker noem die "voivode" van die Dracula-ras wat teen die Turke geveg het en later deur sy broer verraai is – historiese feite wat onteenseglik na Vlad III wys. Wilkinson het geskryf:

Van Helsing noem later in Stoker se boek die graaf se identiteit in verwysing na ’n brief van sy vriend Arminius:

Dit moedig die leser aan om wel die graaf met die "voivode" Dracula te identifiseer wat die eerste keer in hoofstuk 3 genoem word, die een wat deur sy broer verraai is: Vlad III Dracula, verraai deur sy broer Radu die Mooie, wat die Turke se kant gekies het. Maar in hoofstuk 25 laat vaar Van Helsing en Mina hierdie onontginde verbintenis met Vlad III en beskryf die graaf se verlede as dié van "daardie ander een van sy ras" wat "in ’n latere tydperk" geleef het. Deur Vlad III gladweg met ’n naamlose dubbelganger te vervang, het Stoker vermy dat sy hoofkarakter duidelik met ’n historiese persoon verbind kan word wat in ’n geskiedenisboek naspeurbaar is.

Net so wou die skrywer nie die presiese ligging van die graaf se blyplek, Kasteel Dracula, laat blyk nie. Stoker het in sy eie handskrif erken hy het ’n spesifieke ligging vir die kasteel in gedagte gehad terwyl hy die boek geskryf het: ’n onbewoonde bergspits in die Transsilvaniese Kelemen-Alpe naby die voormalige grens met Moldawië.

Verder is dit uit Stoker se gedetailleerde aantekeninge duidelik hy was goed bewus van die etniese en geopolitieke verskille tussen die Roemene, of Walachyers, wat afstammelinge van die Dasiërs was, en die Szeklers, bondgenote van die Magjars, of Hongare, wie se belange met dié van die Walachyers gebots het. In die boek se oorspronklik getikte manuskrip praat die graaf van die afgooi van "die Oostenrykse juk", wat ooreenstem met die Szeklers se politieke oogpunt. Dié uitdrukking is egter doodgekrap en vervang met "die Hongaarse juk" (soos dit in die gedrukte weergawe verskyn), wat ooreenstem met die historiese perspektief van die Walachyers. Sommige vertolk dit as dat Stoker die Walachyer-interpretasie verkies het en nie die Szekler-interpretasie nie, en dit gee meer trefkrag aan die Roemeense identiteit van sy graaf: Hoewel hy nie identies aan Vlad III is nie, word die vampier uitgebeeld as een van die "Dracula-ras".

Sommge meen Stoker is beïnvloed deur die legende van gravin Elizabeth Báthory, wat in die Koninkryk van Hongarye gebore is en aangekla is van die moord en marteling van 80 jong vroue.

Dracula is een van die bekendste fiktiewe karakters. Hy is deur meer akteurs in meer visuele media vertolk as enige ander rillerkarakter. Akteurs wat die rol vertolk het, sluit in Max Schreck, Bela Lugosi, John Carradine, Christopher Lee, Charles Macaulay, Francis Lederer, Denholm Elliott, Jack Palance, Louis Jourdan, Frank Langella, Klaus Kinski, Gary Oldman, Leslie Nielsen, George Hamilton, Keith-Lee Castle, Gerard Butler, Duncan Regehr, Richard Roxburgh, Marc Warren, Rutger Hauer, Stephen Billington, Thomas Kretschmann, Dominic Purcell en Luke Evans. Die karakter word nou verbind met die Westerse kulture argetipe van die vampier, en dit bly ’n gewilde kostuum vir Halloween.

Daar word algemeen aanvaar Bela Lugosi se verhoog- en rolprentuitbeelding (laasgenoemde in 1931 in "Dracula") het wat voorkoms, spraak, openbare persoonlikheid, mannerismes en kleredrag betref, Stoker se oorspronklike voorstelling van dié karakter se aspekte oorskadu.

In 2003 het die American Film Institute graaf Dracula, soos in 1931 deur Lugosi uitgebeeld, aangewys as die 33ste grootste fliekskurk.

In "Mad Monster Party?" is Allen Swift die stem van Dracula. Hier dra die karakter ’n oogglas. Graaf Dracula is onder die monsters wat baron Boris von Frankenstein nooi om die geheim van algehele vernietiging af te wys en sy uittrede uit die Wêreldwye Organisasie van Monsters aan te kondig. Swift is weer die stem van Dracula in "Mad Mad Mad Monsters" (’n "soort voorvolg" van "Mad Monster Party?"). Hy en sy seun word deur baron Henry von Frankenstein genooi na die troue van Frankenstein se Monster en sy bruid.

Dracula is die hoofkarakter in "Dracula the Un-dead", ’n roman deur Stoker se verlangse neef Dacre Stoker wat bedoel is as ’n opvolg op die oorspronklike boek. Dit speel 25 jaar later af en Dracula gaan na Parys as ’n akteur met die naam Vladimir Basarab. Hy is blykbaar ’n antiheld terwyl hy probeer om sy en Mina se seun, Quincey Harker, te beskerm teen ’n ander vanpier met die naam Elizabeth Bathory. Aan die einde van die verhaal maak hy Bathory dood, maar word deur haar gewond en hy en Mina val van ’n krans af, waarskynlik na hul dood. Later vertrek Quincey op ’n skip na Amerika met die hoop op ’n beter lewe. Hy weet egter nie kiste wat as die eiendom van Vladimir Basarab gemerk is, word ook op die skip gelaai nie.

Daar word eindelik onthul die skip is die Titanic.




</doc>
<doc id="115808" url="https://af.wikipedia.org/wiki?curid=115808" title="Nieu-Akwitanië">
Nieu-Akwitanië

Nieu-Akwitanië (Frans: "Nouvelle-Aquitaine" [nu.vɛ.l‿a.ki.tɛn]; Oksitaans: "Navèra Aquitània"; Baskies: "Akitania Berria"; Poitevin-Saintongeais : "Novéle-Aguiéne") is 'n Franse gewes (Frans: "région") in die suidweste van Frankryk wat uit die ou geweste van Akwitanië, Limousin en Poitou-Charentes bestaan. Die gewes Nieu-Akwitanië bestaan sedert 2016.



</doc>
<doc id="115812" url="https://af.wikipedia.org/wiki?curid=115812" title="Drif">
Drif

'n Drif ("ford" in Engels) is 'n vlak deel van 'n rivier of spruit met goeie vastrapplek wat oorgesteek kan word deur in die water te loop, of in 'n kar te ry terwyl se bande nat word. 'n Drif is meestal 'n natuurlike verskynlik, in teenstelling met 'n laagwateroorgang, wat 'n kunsmatige brug is wat mens in staat stel om 'n rivier of spruit oor te steek terwyl die watervlak laag is.

'n Drif is 'n baie goedkoper manier om oor 'n rivier te kom as 'n brug, maar dit kan ontoeganklik word na swaar reën en gedurende oorstromingstoestande. 'n Drif is dus gewoonlik net gepas vir onbeduidende, klein paadjies, asook vir paaie wat bedoel is vir stappers en perderuiters. Die meeste moderne driwwe is gewoonlik vlak genoeg dat karre en ander voertuie daardeur kan ry.

In Nieu-Seeland is driwwe egter 'n normale deel van groot paaie, soos tot in 2010 in State Highway 1 op Suid-Eiland se ooskus. Aangesien baie binnelandse passasiers tussen stede eerder vlieg en baie vragte per see vervoer word, is daar nie so baie langafstandverkeer op die paaie nie en is driwwe 'n maklike oplossing vir riviere wat net in die reënseisoen diep is. In droë weer besef die motorbestuurder dis 'n drif wanneer hy oor die afgespoelde gruis in die pad ry. 'n Baileybrug kan langs die hoofpad gebou word vir noodverkeer tydens hoogwater.

Op plekke waar die water vlak genoeg is, maar die materiaal op die rivierbedding kan nie swaar voertuie ondersteun nie, word driwwe soms verbeter deur 'n onderwaterbetonvloer te bou. In so 'n geval word 'n randsteen dikwels aan die stroomafkant gebou om te verhinder dat 'n motor daar afgly, aangesien alge dikwels die blad baie glibberig maak. Driwwe het soms 'n paal wat die waterdiepte aandui, sodat padgebruikers kan weet of dit te diep is om oor te gaan. Party het 'n voetbrug langsaan sodat voetgangers oor die stroom kan kom sonder dat hul voete nat word.

In Brittanje word 'n pad wat onder die vlak van 'n rivier loop 'n "watersplash" genoem. Soms word die woord ook gebruik om 'n stuk nat pad en 'n getyoorgang te beskryf.

Driwwe het 'n algemene verskynsel in tydrenbane geword. Daar is geesdriftiges wat driwwe opsoek, deur hulle ry en besonderhede, soos die plek, toegang en hoe hoog die golf is wat 'n voertuig maak, en dit op spesiale webwerwe aanteken.

Daar is nog baie driwwe in Brittanje. Voorbeelde is by Brockenhurst in Hampshire, Wookey in Somerset en Swinbrook in Oxfordshire. Party van hulle word met brûe vervang aangesien dit meer betroubaar is in ongunstige weersomstandighede.

Die -drif in Kilmarnock, Ayrshire, word genoem in die eiendom waar dit voorkom se akte, waarvolgens dit bemaak is aan die plaaslike mense. Die drif moet onderhou word, al sleep die stroom elke jaar 'n paar voertuie mee.

Driwwe kom ook voor in Australië, byvoorbeeld die Gulf Savannah, en ander is te sien in Kanada, Italië, Suid-Afrika en Finland. Hulle kom ook voor in party van Tennessee se agterpaaie, waar hulle bekend staan as "onderwaterbrûe".

In Israel en dele van voorheen Britse gebiede word 'n laagwateroorgang soms 'n "Ierse brug" genoem na aanleiding van die Anglo-Ierse Oorlog.

Die name van baie dorpe is van die woord "ford" of drif afgelei, byvoorbeeld Oxford ('n "ford" waar oxen oor die rivier gegaan het, wat duidelik blyk uit Oxford se wapen), of Stratford ('n "ford" op 'n Romeinse pad). Net so kry mens die Duitse woord ""furt"," soos in Frankfurt, die drif van die Franks, Ochsenfurt (soos "Oxford"), Schweinfurt, 'n drif waar varke die rivier oorgesteek het, en Klagenfurt. In Hollands is dit "voorde" (soos in Vilvoorde, Coevorden, Zandvoort en Amersfoort).

Dorpe soos Maastricht, Dordrecht en Utrecht het ook by driwwe ontstaan. Die woorddele "tricht, drecht en" "trecht" kom van die Latynse woord "traiectum", wat "oorgang" beteken. So kom die naam Utrecht, oorspronklik die Romeinse fort Traiectum, van "Uut Trecht", wat "stroomaf-oorgang" beteken. Die Afrikaanse vorm daarvan het in Suid-Afrikaanse Engels "drift" geword, wat gelei het tot plekname soos Buffelsdrift, De Wagensdrift, Elandsdrift, Kameeldrift en Muldersdrift. Daar is ook plekname met "drif" in, soos Velddrif en Vioolsdrif.

In die Slawiese tale kom die woord brod van die linguïstiese wortel wat "wateroorgang" of "plek waar die rivier oorgesteek kan word" beteken. Hoewel die woord "brod" deesdae in die Kroatiese tale "skip" beteken, is Slavonski Brod in Kroasië, asook Makedonski Brod in Masedonië en ander plekke in Slawiese lande wat "Brod" bevat, na driwwe genoem.

Omdat driwwe in historiese tye dikwels 'n strategiese militêre punt was, is baie bekende veldslae by of naby driwwe geveg.





</doc>
<doc id="115814" url="https://af.wikipedia.org/wiki?curid=115814" title="Hauts-de-France">
Hauts-de-France

Hauts-de-France is 'n Franse gewes (Frans: "région") in die noorde van Frankryk wat uit die ou geweste van Nord-Pas-de-Calais en Pikardië bestaan. Die gewes Hauts-de-France bestaan sedert 2016.



</doc>
<doc id="115822" url="https://af.wikipedia.org/wiki?curid=115822" title="Grand Est">
Grand Est

Grand Est is 'n Franse gewes (Frans: "région") in die noordooste van Frankryk wat uit die ou geweste van Champagne-Ardenne, Elsas en Lotaringe bestaan. Die gewes Grand Est bestaan sedert 2016.



</doc>
<doc id="115824" url="https://af.wikipedia.org/wiki?curid=115824" title="Bruinerige beeskloutjie">
Bruinerige beeskloutjie

Die bruinerige beeskloutjie ("Lithops lesliei" (N.E.Br.) N.E.Br.) is 'n dwergplantjie uit die vygiefamilie. Dit is een van die "lewende steentjies" van die geslag "Lithops".

Die SANBI-rooilys bevat twee ondersoorte:


Altwee word as (NT) (amper bedreig) gelys, omrede hulle veral deur sangomas (tradisionele helers) versamel word, en hul habitat deur behuisingsontwikkeling verdwyn.

Die plant kan baie hoë temperature verdra. Eller en Nipkow meld dat plantjies wat dae lank aan 56 ⁰C blootgestel is, dit sonder skade oorleef het.

Die beweidingskapasiteit is gering:


</doc>
<doc id="115825" url="https://af.wikipedia.org/wiki?curid=115825" title="Canon EF 35–350mm lens">
Canon EF 35–350mm lens

Die EF 35–350mm 3.5–5.6 L USM-lens is 'n gestaakte telezoemlens wat deur Canon vervaardig is.

Hierdie lens het 'n EF-tipe passing, wat pas op die Canon EOS-lyn van kameras. Dit is in Januarie 1993 vrygestel. Met die hoogste zoemverhouding (10x) van enige verwisselbare SLR lens destyds, was die lens gewild onder fotojoernaliste. Dit is onlangs vervang deur die Canon EF 28–300mm lens. Wanneer dit gebruik word op 'n digitale EOS kamera met 'n kropfaktor van 1.6x, soos op die Canon EOS 7D, bied dit 'n smal sigveld, wat gelykstaande is aan 'n 56–560mm lens gemonteer op 'n 35mm raamliggaam.
Die lens bevat 21 elemente in 15 groepe. Synde 'n L-reekslens, beskik dit oor twee ultra-lae verstrooiingelemente, en maak gebruik van Canon se ring-USM vir vinnige en geruislose fokus. Dit het 'n stoot-en-trek zoemontwerp met die moontlikheid om die lens op die gewenste brandpunt te sluit. Die lens vertoon sterk loopverwringing en chromatiese afwyking aan sy wye ent. Op 'n APS-C-liggaam, toon die lens amper geen senterverheldering, selfs op sy maksimum diafragma, 5.6, by 350mm.



</doc>
<doc id="115830" url="https://af.wikipedia.org/wiki?curid=115830" title="Canon EF-S 55–250mm lens">
Canon EF-S 55–250mm lens

Die Canon EF-S 55–250mm 4-5.6 IS lense is 'n reeks van telezoemlense vir Canon EOS digitale enkellensreflekskameras met 'n Canon EF-S lenspassing.

Al die weergawes van die lens bied 'n 35 mm-ekwivalente fokusafstand van 88–400mm, en word deur Canon geadverteer om oor vierstopbeeldstabilisering te beskik. Verder het dit 'n hoë maksimumvergrotingverhouding vir 'n nie-makrolens.

Die eerste lens is in Amerika vrygestel teen middel-April 2008 teen 'n kleinhandelprys van VS$255, en bemark as 'n metgesel vir die Canon EF-S 18–55mm IS-lens.

Die Merk II weergawe van die lens is in Junie 2011 aangekondig, identies aan die spesifikasies van die vorige weergawe en met presies dieselfde optika en IS-stelsel, maar met 'n hersiene buiteontwerp.

In Augustus 2013 is 'n nuwe weergawe van die lens aangekondig, met 'n hersiene optiese formule en Canon se STM (stapmotor) tegnologie. Hierdie lens het kleinhandelaars in September 2013 bereik teen 'n verkoopsprys van VS$350.


</doc>
<doc id="115831" url="https://af.wikipedia.org/wiki?curid=115831" title="Lettie Fouché">
Lettie Fouché

Letta Rhoda (Lettie) Fouché (Lady Grey, Kaapkolonie, 23 Mei 1900 – Pretoria [waarskynlik], 11 Junie 1993) was die eggenote van die tweede staatspresident van Suid-Afrika, adv. Jim Fouché.

Lettie Fouché is tydens die Tweede Vryheidsoorlog in die Noordoos-Kaap gebore as ’n dogter van mnr. en mev. T.S. McDonald van Zastron in die Suidwes-Vrystaat. Sy het haar opleiding aan die Hoërskool Zastron en die Universiteit van Stellenbosch , waar sy in die vrouekoshuis Greylock was. Op universiteit het sy kunsvakke, musiek en sang studeer. Sy is in 1920 met Jim Fouché getroud, ’n boorling van Wepener, waar hy indertyd geboer het. Haar man was ’n jare lange lid van die Nasionale Party en stoere republikein. Nadat hy hom as adv. bekwaam het, het hy van 1954 tot 1959 as administrateur van die Oranje-Vrystaat gedien, toe hy tot die kabinet bevorder is as minister van verdediging. In 1966 het hy minister van landbou-tegniese dienste geword en in 1968 van waterwese. Nadat die aangewese staatspresident dr. Eben Dönges op 10 Januarie 1968 oorlede is voor hy ingehuldig kon word, is mev. Fouché se man in sy plek aangestel en ingehuldig op 10 April 1968. So het sy die tweede staatspresidentsvrou van Suid-Afrika geword, ’n rol wat sy van 1968 tot 1975 vervul het. Haar man was die enigste seremoniële staatspresident wat sy volle ampstermyn van sewe jaar uitgedien het.

Twee seuns is uit die huwelik gebore, naamlik dr. Jacobus Johannes (Bux), wat getrou het met Coreen Louw, en Etienne. Bux Fouché het as ambassadeur gedien in Den Haag, Nederland van 1965 tot 1968. Hy is oorlede op 2 Oktober 1982. Twee kinders is uit sy huwelik gebore: Jacobus Johannes (Jimmy) Fouché en Jacobus Adriaan Louw (Koos) Fouché. Jimmy het getrou met Elsabé van Veen, en hulle het drie kinders gehad: Hanneline, Coreen en Bux. Koos het getrou met Edé Janse van Rensburg en het twee kinders gehad: Jeanne en Jacobus Johannes (James), 'n dokter in Utrecht, Nederland.

Lettie Fouché het in verskeie besture van die Vrouelandbou-unie gedien, veral te Rouxville. Sy was voorsitter van die afdelingsbestuur van die ou Nasionale Party asook van die vroueafdeling daarvan. In 1942, toe haar eggenoot tot LV vir Smithfield verkies is, moes sy hierdie aktiwiteite staak weens die veelvuldige pligte wat sy toe moes behartig tydens die parlementsitting in Kaapstad. In Januarie 1951 het hulle na Bloemfontein verhuis om in Vrystaatse Huis te gaan woon ná haar man se aanstelling as administrateur. 

Al die jare was Lettie Fouché se groot belangstelling sang en het sy dikwels op byeenkomste gesing. Een van haar seremoniële pligte as administrateursvrou was dat die werk in verband met die VLV-takke in die Oranje-Vrystaat ampshalwe op haar skouers gerus het. 

Ná haar man se dood in 1980 was sy 13 jaar lank weduwee.



</doc>
