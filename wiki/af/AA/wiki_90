<doc id="115833" url="https://af.wikipedia.org/wiki?curid=115833" title="Weerwolf">
Weerwolf

’n Weerwolf is ’n mitologiese figuur wat veral in Europese volksverhale voorkom. Dit is ’n wese wat snags in ’n wolf verander en mense en diere verslind. Die gedaantewisseling is in sommige verhale vrywillig, en in ander teen die betrokkene se wil. Die weerwolf is die onderwerp van talle rilverhale en -rolprente.

Die geloof in weerwolwe kom oor die hele wêreld voor en nes met die vampier is die hedendaagse beeld grotendeels deur die vermaakbedryf geskep. In die meeste gevalle is weerwolwe in hul wolfgedaante woeste monsters wat diere, mense of lyke verskeur voordat hulle na hul menslike vorm terugkeer. Die transformasie van mens tot wolf vind in die meeste verhale plaas met volmaan, hoewel dit kan verskil. Hulle het gewoonlik bomenslike krag en sterk ontwikkelde sintuie. Daar word geglo weerwolwe verander ná hul dood in vampiere.

Die woord "weerwolf" stam van die Oergermaanse *wera-wulfa. "Wera" beteken "man" en "wulfa" "wolf", dus beteken weerwolf "man-wolf".

Een van die oudste bekende verhale is dié van Lykaon in die Griekse mitologie. Hy sou deur Zeus in ’n wolf verander gewees het nadat hy ’n maaltyd van mensvleis aan dié god voorgesit het. Plinius die ouere vertel die verhaal van ’n man uit die familie van Antaeus wat na ’n meer in Arkadië gebring is, sy klere aan ’n boom gehang en oor die meer geswem het. Hy het in ’n wolf verander en nege jaar lank in dié gedaante rondgeswerf. As hy in dié tyd geen mens aangeval het nie, mag hy teruggeswem en weer sy mensegedaante aangeneem het.

Herodotus "(IV, 105)" vertel dat die Neuri, ’n stam uit Oos-Europa, jaarliks vir ’n paar dae in wolwe verander het en ook Vergilius "(Eclogues, viii. 98)" is vertroud met die transformasie van mens tot wolf.

Veral Frankryk het in die 16de eeu gebuk gegaan onder ’n "besmetting" van weerwolwe, soos die groot getal regsake getuig oor mense wat daarvan verdink is dat hulle weerwolwe was. In sommige gevalle is bewys gelewer van moord en kannibalisme, maar nie van ’n verbintenis met wolwe nie. In ander gevalle was daar bewys van die bestaan van ’n wolf sonder dat dit met die beskuldigde in verband gebring kon word. ’n Onverklaarbare verskynsel in al dié sake was die bereidwilligheid van die beskuldigdes om nie net te beken nie, maar ook besonderhede te verskaf oor die gedaantewisseling self.

In Pruise, Lyfland en Litoue het weerwolwe – volgens die biskoppe Claus Magnus en Majolus – in die 16de eeu baie meer skade aangerig as gewone, natuurlike wolwe. In Engeland, waar "hekse" nog aan die begin van die 17de eeu vervolg is tydens die bewind van Jakobus I, was die wolf al lank uitgesterf. Daarom kon die monarg self verklaar dat ’n weerwolf iemand was wat aan ’n waanbeeld gely het. Daar is egter wel geglo hekse of towenaars kon hulself in onder meer hase en katte verander.

Die hedendaagse beeld wat mense van weerwolwe het, is grootliks deur rolprente en onlangse verhale bepaal. Dié het verskeie eienskappe aan die weerwolf toegevoeg wat nie met die klassieke volksgeloof strook nie. Veral die prent "The Wolf Man" (1941) het baie daartoe bygedra. Weerwolwe word in flieks gebruik as die simbolisering van die dierlike in die mens, en dit maak dit ’n gewilde onderwerp.

Van die bekendste elemente wat deur die rolprentbedryf aan die weerwolf toegevoeg is, is:

Sommige moderne navorsers het probeer om die verslae van weerwolfgedrag aan die hand van erkende mediese toestande te verklaar. Dr. Lee Illis van Guy's Hospital in Londen het in 1963 in die verslag "On Porphyria and the Aetiology of Werewolves" geskryf die historiese weergawes van weerwolwe kon verwys het na die slagoffers van oorgeërfde porfirie. Hy het verduidelik hoe die simptome van ligsensitiwiteit, rooierige tande en psigose gronde kon gewees het vir die beskuldiging dat ’n lyer ’n weerwolf is. Ian Woodward stem egter nie saam nie en wys daarop dat mitologiese weerwolwe uitgebeeld is as ware wolwe en dat hul menslike vorm selde ooreengestem het met die voorkoms van porfirielyers.

Ander het gereken historiese weerwolwe kon lyers gewees het aan hipertrigose, ’n oorerflike toestand wat ’n oormaat haargroei tot gevolg het. Woodward het egter die moontlikheid verwerp omdat dié siekte so seldsaam is terwyl weerwolfgevalle algemeen in die Middeleeuse Europa was. Ook lyers aan Drownsindroom is al genoem as die bron van verhale oor weerwolwe.

Woodward het hondsdolheid voorgestel as die bron en gereken daar is ’n groot ooreenkoms tussen die simptome van dié siekte en sommige van die legendes. Hy het gefokus op die idee dat ’n mens in ’n weerwolf kan verander as jy deur een gebyt is, wat dui op ’n aansteeklike siekte soos hondsdolheid. Die idee dat weerwolfswaansin op dié manier oorgedra kan word, is egter nie deel van die oorspronklike mites nie en het eers in onlangse tye kop uitgesteek.

Weerwolfswaansin kan ook beskou word as ’n delusie, soos die geval was met die vrou wat gesê het sy word tydens toevalle van akute psigose vier verskillende soorte diere.



</doc>
<doc id="115834" url="https://af.wikipedia.org/wiki?curid=115834" title="Olyfgroen vingertjie">
Olyfgroen vingertjie

Die olyfgroen vingertjie ("Frithia pulchra" N.E.Br.) is 'n dwergplantjie uit die vygiefamilie.

Op die SANBI-rooilys is dit as "seldsaam" gelys. Dit is endemies aan Suid-Afrika en kom by Magaliesberg in die provinsies Gauteng en Noord-Wes voor. Daar is net een populasie wat oor 'n oppervlakte van ongeveer 100 km² verspreid voorkom, maar daar is 20 000 tot 40 000 plante en hulle groei taamlik vinnig. Hoewel die plant versamel word om hulle hortikultureel te gebruik, is die spesie nie bedreig nie.


</doc>
<doc id="115861" url="https://af.wikipedia.org/wiki?curid=115861" title="Bostou">
Bostou

Bostou ("Rhipsalis baccifera") is die enigste lid van die kaktusfamilie "Cactaceae" wat natuurlik buite Amerika voorkom. Die poliploïede ondersoort "R.b. mauritiana" kom in Suid-Afrika (Oos-Kaap en KwaZulu-Natal), maar ook in ander dele van tropiese Afrika, Madagskar en Sri Lanka voor.



</doc>
<doc id="115863" url="https://af.wikipedia.org/wiki?curid=115863" title="Kobus Lombard">
Kobus Lombard

Kobus Lombard is ’n Afrikaanse digter.

Johannes Vermeulen is op 28 Oktober 1952 te Waterval-Boven gebore, as die buite-egtelike kind van Aletta Johanna Vermeulen. Sy is op 13 Februarie 1927 op Gansbaai gebore as die dogter van Johannes en Susanna Vermeulen. Ná skool op Wolmaransstad ondergaan sy opleiding as verpleegster, onder andere in die Kaap, en word dan ’n verpleegster in Johannesburg. Hier ontmoet sy ’n man van Griekse afkoms en raak swanger. Haar ouers weier dat sy die kind hou en sy teken hom af, sodat hy in die Maria Klopper Kinderhuis in Johannesburg opgeneem word. In 1954 word hy aangeneem deur die Lombard-gesin van Gobabis in Namibië en hy word groot as Kobus Lombard. Hy gaan skool in Windhoek waar hy aan die Hoërskool Jan Möhr matrikuleer en dan sy verpligte diensplig in die Suid-Afrikaanse Lugmag uitdien. Hy studeer later verder in die Sielkunde aan die Universiteit van Stellenbosch, waarna hy drie jaar in Kaapstad werk. Dan keer hy in 1980 terug na Namibië en word opleidingsbestuurder by die Stadsraad van Windhoek. Hy is getroud met Zouna Joubert.

Aangesien hy van jongs-af weet dat hy ’n aangenome kind is, doen hy naarstiglik navraag om sy biologiese ouers te probeer opspoor. Eers laat in die negentigerjare slaag hy daarin om “wederregtelik” sy aannemingslêer onder oë te kry, waarin hy vir die eerste keer sy oorspronklike naam en sy moeder se volle name te wete kom, asook dat hy op Waterval-Boven gebore is. Sy soektog ter plaatse lewer egter niks op nie. In Julie 2003 kontak hy vir Johan Vermeulen, wat op daardie tydstip advertensies in koerante plaas in verband met sy genealogiese navorsing van die Vermeulens. Hoewel die versoek buite die bestek van die navorsing val, doen Johan op sensitiewe wyse navraag na ’n moontlike buite-egtelike kind en slaag daarin om uit te vind wie Kobus se biologiese moeder was. Nadat sy die kind moes oorgee vir aanname, het sy ’n senu-ineenstorting en beland in ’n inrigting. Na haar ontslag trou sy met Hennie Cloete en die egpaar het vier kinders, twee seuns (Andries en Johannes) en twee dogters (Susanna en Aletta). Op 8 Mei 1979 is sy op Senekal oorlede, waar sy ook begrawe is. Kobus kan hierna met sy halfbroers en halfsusters en sy enigste oorlewende tante kontak maak en ’n hegte familieband bou met mense van wie se bestaan hy voorheen glad nie bewus was nie.

“"Geknipte naelstring"” bevat veral verse waar die soeke na sy biologiese moeder oorheers.Baie van die gedigte getuig oor sy Christelike geloof en die bundel bevat ook treffende natuurgedigte. Die bundel bevat vyf afdelings, waarvan die eerste gaan oor ervarings tydens die kinderjare. Die tweede afdeling bevat godsdienstige verse en ’n soeke na sin, terwyl afdeling drie indrukke van die omgewing bevat, of dit nou Windhoek, Distrik Ses of die Otjihaavara-rivier is. Dan volg liefdesgedigte waarin beskryf word hoe ’n oujongkêrel ’n eggenoot word. Die slotafdeling behandel blindheid, wat dan oorgaan in herinneringsbeelde en ander maniere van sien. Hierdie bundel is in 2003 op die kortlys vir die Ingrid Jonker-prys.

“"Tussen wysvinger en duim"” verwys na die vashou van die potlood waarmee die digter taal in swart op wit wil vasvang.In bedrieglik eenvoudige verse word gedig oor mense uit verskillende lae van die Namibiese samelewing, vanaf die eenvoudige werkers tot die vernames. Sentraal in die bundel is die twee afdelings wat aan sy moeders opgedra is. Op aangrypende wyse word die liefde vir sy aanneemma verwoord en die verlange na die biologiese ma wat hy nooit geken het nie. Weereens bevat die bundel ook etlike godsdienstige gedigte, terwyl jeugherinneringe, ’n passie vir skryf en die natuur ook deurlopende temas is.

“"Vlerke vir my houteend"” se titel verwys na vlerke wat nutteloos is en nie kan vlieg nie, maar dan ook na die poging tot getroue weergawe van die oorspronklike. Soortgelyke temas as sy vorige bundels kom hierin voor, soos godsdienstige verse en veral persoonlike godsdiensbelewing, en die Namibiese natuur en landskappe, terwyl hy hier ook ’n aantal gedigte oor die digterskap insluit. Die bundel word in vier genommerde afdelings verdeel. Die eerste afdeling bevat gedigte oor die Namibiese ervaring en beskrywing, asook Christelike geloofsworsteling en geloofsbelydenis. Hier is “"Klokkespel"” ’n hoogtepunt met sy uitbeelding van die gelowige as gebruiksartikel in God se hande. Die tweede afdeling behandel die digterskap, met veral die titelgedig (“"Vlerke vir ’n houteend"”) wat op treffende wyse die woordambag uitbeeld in die simboliese maak van vlerke vir die onafgewerktehouteend. “"Taal"” beskryf die noodsaak om binne die gedig die taal op so ’n manier aan te wend dat dit die tasbare belewenis in woorde moet laat lewe, terwyl “"Ek maak versies, Enos"” op bekoorlike wyse die eie digterskap in perspektief plaas. Naas treffende verse bevat hierdie afdeling, wat veral weens die tematiek suiwer beelding vereis, enkele gedigte wat mank gaan aan vergesogte en onsuiwer beelding. In die derde afdeling word die plattelandse mens se ontuisheid in die stad verwoord, met verder weer enkele verse oor Namibië en die persoonlike geloofsbelewenis. Die geharde kameeldoring word meermale in die bundel gebruik as beeld van die geharde inwoners van Namibië, met “"Kameeldoring"” wat die lewenslange verwantskap tussen die mens en boom mooi illustreer. Die kort slotafdeling beskryf die gemis aan ’n vervullende verhouding met die afwesige biologiese ma, met veral “"Ma se erflating"” wat die gemis mooi kristalliseer.

“"Skadu oor die sonwyser"” se titel suggereer die naderende nag en dus ook die dood, wat ’n vername tema in hierdie bundel is. Die gedigte sluit in tematiek ook aan by sy vorige bundels,met gedigte wat handel oor die moeder-en-kind verhouding, die digterlike ambag en die Namibiese landskap en sy mense. Veral die slotvers,  “"Gobabis"”, tref met vermenslikte eienskappe en met teenstelling tussen die voorkoms van ouderdom en die reuk van jeug.  “"Sondagskool"” is aangrypend, met die volwassene wat troos put uit dit wat die kind uit die Bybel leer. Dit is veral die godsdiens wat knap verwoord word, soos “"Kerkganger in Rundu"”, wie se Bybel in voorkoms herinner aan Christus. “"Tentwoning"” beklemtoon die tydelikheid van die mens se verblyf op aarde. In die derde afdeling word die kind wat afgeteken word vir aanneming verken, met al die onbeantwoorde vrae en trauma hieraan verbonde. Van sy gedigte word in verskeie versamelbundels opgeneem, insluitende “"Groot verseboek"” en “"As die son kom oogknip"”.





</doc>
<doc id="115864" url="https://af.wikipedia.org/wiki?curid=115864" title="Canon EF-S 10–22mm lens">
Canon EF-S 10–22mm lens

Die Canon EF-S 10–22mm 3.5–4.5 USM-lens is 'n wye tot ultra-wyehoeklens vir Canon digitale enkellensreflekskameras met 'n Canon EF-S lenspassing.
Die siggebied het 'n 35 mm ekwivalente fokusafstand van 16–35mm, wat analoog is aan die EF 16–35mm 2.8 L op 'n volraamkamera. Die 10–22mm is 'n interne fokuslens. Van die 13 elemente is een daarvan Canon se super-ultralae verspreidingsglas en drie is asferiese elemente.

Die 10-22 word beskou as om oor goeie beeldkwaliteit (skerpheid en lae verwringing) en boukwaliteit te beskik. Die optiese konstruksie is soortgelyk aan die L-reekslense, maar dit word nie aangewys as 'n L-reeks nie (soos weerspieël in die boukwaliteit), wat deur sommiges aangevoer is as om vir bemarkingsredes te wees, soos met die 17-55.

Koste is die grootste kritiek; tot redelik onlangs het die 10-22 soveel gekos as baie L-reekslense, maar is slegs bruikbaar op APS-C kameras, en dit word bevraagteken as 'n langtermynbelegging.

Chromatiese afwyking is 'n bietjie hoog teen 10mm, en vignet is meetbaar teen 10mm en maksimum diafragma (0.85 EV eenhede), maar nie vreeslik opvallend tydens normale gebruik nie.

Optimale diafragma (vir skerpheid en om vignet te verminder) is 5.6 tot 8; 8 word veral aanbeveel teen 22mm.

Filters vererger vignet, dus word dun filters aanbeveel teen 10mm, en stapelfilters ontmoedig.


</doc>
<doc id="115865" url="https://af.wikipedia.org/wiki?curid=115865" title="Jannie Kruger">
Jannie Kruger

Johannes Jacob (Jannie) Kruger (distrik Bloemfontein, Oranje-Vrystaat, 18 Januarie 1908 – 2 September 1976) was ’n Suid-Afrikaanse joernalis en koerantredakteur en word later voorsitter van die Raad van Beheer oor Publikasies. Hy skryf  etlike boeke oor kulturele en letterkundige onderwerpe.

Johannes Jacob Kruger is op 18 Januarie 1908 op die familieplaas Strydfontein in die distrik Bloemfontein gebore. Op die plaasskool leer hy in Nederlands en Afrikaans, maar die inspeksie is steeds deur ’n Engelse inspekteur gedoen, wat vereis het dat hy vlot Engels moes praat. Hy matrikuleer in 1924 op die dorpskool op Dewetsdorp. Vanaf 1925 studeer hy verder aan die Grey Universiteitskollege in Bloemfontein, waar hy in 1927 die B.A. Honneurs-graad in Wysbegeerte en Sielkunde behaal en ook die primêre LL.B. Kruger, ’n seun van mnr. en mev. J.J. Kruger, het sy opleiding aan die Dewetsdorpskool en die Grey-universiteitskollege in Bloemfontein ontvang. Aan die GUK het hy ’n M.A. verwerf, waarna hy in 1928 tot die joernalistiek en was lid van die redaksie van "Die Volksblad".. Aangespoor deur D.F. Malherbe studeer hy deeltyds verder in Afrikaans en Nederlands en behaal in 1934 die M.A.-graad in die eerste klas met ’n verhandeling oor die werk van Jan F.E. Celliers. Na voltooiing van sy honneursgraad sluit hy in 1928 by die redaksie van "Die Volksblad" aan en in ’n loopbaan van 32 jaar beklee hy feitlik alle moontlike koerantposte. Hy is verslaggewer, subredakteur, nuursredakteur, politieke beriggewer en hoofredakteur.

Vanaf 1942 tot 1944 is hy hoofredakteur van "Die Oosterlig" in Port Elizabeth, waarna hy na Bloemfontein terugkeer en vanaf 1945 tot 1946 assistent-hoofredakteur van "Die Volksblad" is. Hierna verhuis hy na Kaapstad as assistent-hoofredakteur van "Die Burger" vanaf 1946 tot 1947 en dan is hy as redakteur van die tydskrif "Die Ruiter" in 1948 na Johannesburg. In 1949 volg hy vir dr. H.F. Verwoerd op as hoofredakteur van "Die Transvaler", ’n pos wat hy tot 1960 beklee. In hierdie jaar sluit hy as kulturele adviseur by die Suid-Afrikaanse Uitsaaikorporasie (SAUK) se hoofkantoor in Johannesburg aan en hy behartig vanaf 1961 openbare en spesiale betrekkinge, terwyl hy ook aangewys word as voorsitter van die SAUK se Kunskomitee. In die jare 1963 tot 1964 is hy verteenwoordiger van die SAUK in Europa. Hy word in November 1968 aangestel as voorsitter van die Raad van Beheer oor Publikasies wanneer hy professor Gerrit Dekker in hierdie pos opvolg. Sy uiters konserwatiewe benadering tot sensuur en die polemiek wat volg wanneer André P. Brink se “"Kennis van die aand"” onder sy voorsitterskap die eerste Afrikaanse boek word wat verban word, maak van hom ’n omstrede figuur. Na hierdie verbod word die reeds streng sensuurmaatreëls verder versterk met die promulgering van die Wet op Publikasies van 1974, wat onder andere ’n appèl na die howe ondervang met ’n Appèlraad van Publikasies. Regter Lammie Snyman neem beheer oor van hierdie Raad en vervang dus vir Kruger as hoof van sensuur. . In 1942 is hy aangestel as redakteur van "Die Oosterlig" in Port Elizabeth, maar net twee jaar later (1944) keer hy terug na die Vrystaatse hoofstad as assistent-redakteur van "Die Volksblad". Ná nog twee jaar verhuis hy in 1946 na Kaapstad om dieselfde betrekking in die redaksie van "Die Burger" te beklee. Van 1947 tot 1948 was hy redakteur van "Die Ruiter", 'n kulturele tydskrif, en in 1949 het hy dr. Hendrik Verwoerd opgevolg as redakteur van die Johannesburgse oggendblad "Die Transvaler". Hierna is hy in 1960 aangestel as die SAUK se adviseur van programontwikkeling in Europa, waar hy en sy vrou in Hilversum, Nederland, gewoon het. Volgens die amptelike weergawe was sy taak om die kultuur- en kunsdienste van die uitsaaikorporasie te integreer met dié van die samelewing en die grootste moontlike mate van samewerking te verkry, maar in werklikheid het die SAUK-raadsvoorsitter, ook 'n hoë kop in die Afrikaner-Broederbond, hom aangestel om te help ontslae raak van die SAUK se direkteur-generaal, Gideon Roos, wat geweier het om die SAUK in 'n propagandamasjien vir die Nasionale Party te laat omskep. Hy was ook eerste voorsitter van die Publikasieraad.

Kruger is aktief betrokke in die openbare lewe. Hy is lid van die Suid-Afrikaanse Akademie vir Wetenskap en Kuns, bydraer tot die Akademie se Jaarboek en Hertzog-Annale en hy tree ook per geleentheid op as beoordelaar vir letterkundige pryse. Ook op politieke gebied laat hy sy merk. Vanaf 1942 tot 1944 is hy voorsitter en leier van die Nasionale Party in Port Elizabeth, waar hy in 1943 vir Nico Malan (na wie die bekende teater in Kaapstad later vernoem is) oorhaal om die Port Elizabeth Distrik setel teen die Verenigde Party te betwis. In hierdie tyd bewerkstellig hy ook versoening tussen die lede van die Nasionale Party en die Ossewa-Brandwag. Hy was ondervoorsitter en leier van die Aksiekomitee wat in 1945 daarin slaag om die eerste Afrikaans-beheerde stadsraad in Bloemfontein verkies te kry. In 1950 is hy een van die stigters van die Rapportryers in Johannesburg en hy is lewenslange lid van die Nasionale Party en die Federasie van Afrikaanse Kultuurbewegings (FAK). Vanaf Junie tot Desember 1968 is hy Transvaalse verteenwoordiger van die Ontwikkelingstrust van die Universiteit van die Oranje-Vrystaat. Hy reis baie en is in 1951 die gas van die regering van Australië, in 1953 van die regering van Nederland, in 1955 van die regering van die Verenigde State en in 1958 van die regering van die Verenigde Koninkryk tydens uitgebreide reise in hierdie lande.Kruger is op 18 Januarie 1932, sy 24ste verjaardag, met Nellie, dogter van G.J. Serfontein, getroud. Twee seuns is uit dié huwelik gebore. Sy belangstellings was gholf en jag, kuns, kultuur en Afrikaanse letterkunde. Op 2 September 1976 is hy in die Groote Schuur-hospitaal in Kaapstad oorlede nadat hy vermoedelik ’n hartaanval gehad het.

As skrywer is hy onder andere verantwoordelik vir “"Ons maak boeke"” en ’n biografie oor “"President C.R. Swart"”. “"Beelde en stemme"” is ’n versameling van sy artikels, essays en sketse oor verskeie hoofsaaklik letterkundige onderwerpe wat in verskeie publikasies verskyn het. Hoewel daar ’n paar verdienstelike stukke in is (veral die herdenkingsartikel oor “"John Daniël Kestell"”) maak hy hom dwarsdeur die bundel skuldig aan “mooiskryf” en gebruik liriese en sentimentele woorde wat afbreuk doen aan die nugterheid van die onderwerp. Hy stel ook die gedenkalbum van die Ossewafees van 1938, “"Fees by die waens"”, saam en is medewerker aan die boeke “"Die wonder van Afrikaans"” en “"D.F. Malherbe, die mens en sy kuns"”.







</doc>
<doc id="115866" url="https://af.wikipedia.org/wiki?curid=115866" title="Helmüth Luttig">
Helmüth Luttig

Helmüth Luttig (26 Junie 1891, Prins Albert– 3 Desember 1958, Oudtshoorn) was die skuilnaam van mev. J.W. McDermid, ’n Afrikaanse skrywer van romans en godsdienstige kinderverhale.

Johanna Wilhelmina Luttig was op 26 Junie 1891 op Prins Albert gebore. Haar ouers is Jan Roeland Georg Luttig en Susanna Catharina Botha. Sy is ’n kleindogter van Jan Luttig, wat ’n voorvegter was vir die gebruik van Hollands in die ou Kaapse Parlement. As verteenwoordiger van Beaufort-Wes en distrik lewer hy op 13 Junie 1883 die eerste toespraak in Hollands in die Kaapse parlement. Sy het twee broers (Jan Roeland Georg en Johann Helmuth) en twee susters (Susanna Catharina en Dorothea Deborah).

Op 19 Februarie 1913 trou sy in Kaapstad met James Peter McDermid (gebore 18 Julie 1885) en hulle woon op Oudtshoorn. Hulle dogter is Susie McDermid, wat later die boek "Ek en die Yanks" skryf oor haar verblyf in Amerika. Die egpaar het ook drie seuns, Jan, Jim en Beyers.

Haar man is op 3 Desember 1940 en sy is op 31 Desember 1958 op Oudtshoorn oorlede.

Tydens ’n langdurige siekte begin sy kortverhale skryf en die sukses wat sy behaal spoor haar aan om die romanvorm ook te probeer. Haar werk probeer oorwegend om morele boodskappe te bring. Die intrige is boeiend, maar die taal- en beeldgebruik is deurspek met afgesaagde uitdrukkings en die karakterbeelding meestal lomp, met karakters wat funksioneel is slegs in terme van die verhaal, eerder as om werklik mense te word.

"Mirre en wierook" behandel die opkoms en ondergang van die volstruisboerdery na aanleiding van die lewensgeskiedenis van twee vroue, Engela en Ria. Hulle is mededingers om die man Cardross. Ria het vir Cardross lief, maar hy verkies vir Engela. Engela doen egter ’n verkeerde huwelik omdat sy nog te jonk is om die liefde van die soveel ouere Cardross te waardeer. Nadat sy veel ellende deurgemaak het en beide man en kind verloor het, verstaan sy eers sy gevoelens. Ria moet eensaam deur die lewe gaan, maar vind heling vir haar siel in verplegingswerk wat sy met edele selfopoffering verrig. By die sterfbed van Engela se gebreklike seun kry sy genesing. Die skryfster besit duidelik lewenswysheid, maar slaag nie daarin om aan die karakters geloofwaardigheid te gee nie.

"Broers" het die Knysna boswerkers as onderwerp, waar twee broers (Jakob en Martiens) om die hand van dieselfde meisie, Hester, meeding. Martiens is sieklik en skelm, Jakob gesond en dom, met ’n moeder wat in haar misplaaste liefde voorkeur gee aan die skelm Martiens. Martiens besteel Jakob van sy goed en rokkel vir Hester af en trou met haar, maar raak bekeer kort voor sy dood. Jakob trou nou met Hester en word sy ma se steunpilaar.

Die sielkundige motivering vir die karakters se optredes oortuig nie deurgaans nie.

Die romans "In offerande ryk" en "Die nasleep" het godsdienstige temas.

Sy skryf ook godsdienstige verhale vir kinders in die "Ons Kleinspan"-reeks, soos "Die groot gewer", "Sy naaste" en "Kobus hardloop reisies".



</doc>
<doc id="115867" url="https://af.wikipedia.org/wiki?curid=115867" title="J.P. la Grange Lombard">
J.P. la Grange Lombard

J.P. la Grange Lombard (*4 Augustus 1879, Standerton –onbekend) was redakteur van die Vrystaatse koerant "De Vriend des Volks" en skrywer van geskiedkundige werke, onder meer ’n biografie oor Paul Kruger.

Johannes Petrus la Grange Lombard is op 4 Augustus 1879 op die plaas Platkop naby Standerton gebore. Hy word genoem na sy vader, wat as die kommandant van Standerton diens doen in die Eerste Vryheidsoorlog, van 1882 tot 1894 Standerton in die Volksraad verteenwoordig en dan vir Bethal vanaf 1896 tot met die uitbreek van die Anglo-Boereoorlog. Hierna dien sy vader as kommandant van die Hollanderkorps tot hierdie korps na die Slag van Elandslaagte tot niet gaan, waarna die Regering hom aanstel as lid en later as voorsitter van die militêre hof in die oostelike distrikte, ’n posisie wat hy beklee tot aan die einde van die oorlog.

Die jong Johannes se aanvanklike skoolopleiding is by reisende skoolmeesters wat nooit lank op een plek gebly het nie. Later is hy na die dorpskool op Standerton en daarvandaan na die Modelskool en die Staatsgimnasium in Pretoria. Hy het die vierde van vyf jaarkursusse by die Staatsgimnasium deurloop wanneer die Anglo-Boereoorlog uitbreek en hy as gewone burger by die Boeremagte aansluit. Vir sy dienste ontvang hy ’n oorlogstoekenning vir die wonde wat hy opgedoen het

Na die oorlog kan hy ongelukkig nie sy studies voortsit nie weens die nagevolge van ’n slegte wond van die oorlog en die haglike ekonomiese toestande waarin die oorlog die familie gedompel het. Deur lees probeer hy sy kennis aanvul en sy taak hierin word vergemaklik deur die deeglike kennis van Frans, Duits en Nederlands wat hy by die Staatsgimnasium opgedoen het. Dan word hy as kolporteur by "De Volkstem" aangestel en voorsien van ’n perdekar en ’n paar muile om hom in staat te stel om so intekenare te werf. Sy bemarkingsgebied het ingesluit die westelike dele van Transvaal, die noordelike dele van die Vrystaat en die oostelike dele van Betsjoeanaland (nou Botswana).

Uit sy briefwisseling met die redakteur van "De Volkstem", dr. F.V. Engelenburg, kom die redakteur tot die gevolgtrekking dat sy Nederlands goed genoeg is om hom as joernalis aan te stel. Hy word dan lid van die redaksie van "De Volkstem" en in 1915 word hy op aanbeveling van dr. Engelenburg en Gustav Preller aangestel as redakteur van "De Vriend des Volks" in Bloemfontein. Hierdie koerant het twee keer per week verskyn en was die Afrikaanse uitgawe van die "Friend". Na die uitbreek van die Eerste Wêreldoorlog word daar van redakteurs van koerante wat die Suid-Afrikaanse Party van die regering goedgesind is, verwag om in sy uitlatings sterk pro-geallieerd te wees en standpunt in te neem teen die Nasionale Party se pro-Afrikaner standpunte. Hy voldoen nie aan hierdie vereistes nie en word dan in 1919 om hierdie rede afgedank. Hierna doen hy talle werke en word dan in 1925 aangestel as stenograaf van die Vrystaatse Provinsiale afdeling van die Hooggeregshof, ’n pos wat hy tot met sy aftrede in 1949 in sy sewentigste jaar beklee.

In 1914 trou hy met Marie Uys, ’n agterkleindogter van die Voortrekker Piet Uys.

Hy skryf in opdrag van die Suid-Afrikaanse Akademie vir Wetenskap en Kuns ten tyde van Paul Kruger se eeufees (1925) die biografie "Paul Kruger, die volksman". Dit is nie ’n noukeurige ondersoek van die staatsman nie, maar hy slaag daarin om op populêre wyse ’n beeld van Paul Kruger te teken. Hy skets op bekwame wyse die historiese agtergrond wat nodig is om die optredes van Paul Kruger te verstaan en versamel ’n ryke skat van anekdotes, onder andere oor Paul Kruger se leeujagte.

"Bang plekke" is ’n beskrywing van sy ervarings tydens die Anglo-Boereoorlog en is ’n verwerking van sy artikels hieroor wat in "De Volkstem" verskyn het.

Werke wat uit sy pen verskyn sluit in:



</doc>
<doc id="115868" url="https://af.wikipedia.org/wiki?curid=115868" title="J.A. Lückhoff">
J.A. Lückhoff

J.A. Lückhoff (1908–1975) was die skrywer van die gewilde reeks jeugboeke oor “"Die vistermanne"”.

Johann Anton Lückhoff is op 22 Augustus 1908 op Durbanville naby Kaapstad gebore Sy vader, ds. A.D. Lückhoff, wat in 1874 in die pastorie op Colesberg gebore is terwyl sy vader, ds. Anton Daniël Lückhoff, leraar van die NG gemeente Colesberg was, was predikant van die NG gemeente Darling. In 1916 word sy ds. Lückhoff aangestel as Algemene Sekretaris van die Armesorg van die Kaapse Kerk en die gesin verhuis na Stellenbosch. Hier kry Anton sy skoolopleiding. Na matriek studeer hy verder aan die Universiteit van Stellenbosch, waar hy ’n B.Com.-graad behaal en hom ook bekwaam as onderwyser. In 1932 begin hy onderwys gee op Lady Grey, waarna hy onderwysposte beklee op Parow, aan die Hoërskool Nassau in Mowbray, Clanwilliam en dan aan die Hoër Volkskool, Graaff-Reinet. Hy is getroud met Corrie Visser van Porterville en hulle het drie kinders. Die seuns August en Abraham is albei predikante, terwyl die dogter Cecilia ’n onderwyseres is. Hy is oorlede op 23 Junie 1975.

Benewens ’n paar artikels in koerante en tydskrifte skryf hy nie eintlik nie. Een van sy seuns moedig hom egter aan om te probeer. Hy skryf dan die gewilde jeugreeks oor “Die vistermanne”, waarin drie seuns gereeld speurder speel. Vir volwassenes skryf hy die roman “Die wit slavin”, wat in die Eike-romanreeks uitgegee word.





</doc>
<doc id="115869" url="https://af.wikipedia.org/wiki?curid=115869" title="Connie Luyt">
Connie Luyt

Connie Luyt is ’n Afrikaanse skrywer wie se boeke ook in Nederlands vertaal word.

Ena Constantia Roux is op 4 Junie 1946 in Malmesbury in die Kaapprovinsie gebore. Wanneer sy vier jaar oud is verhuis haar ouers na Salisbury in die destydse Rhodesië, waar sy in Engels begin skoolgaan. Hulle trek terug na Johannesburg in Suid-Afrika wanneer sy twaalf jaar oud is en sy matrikuleer aan die Hoërskool Linden, waar Cor Dirks indertyd die hoof was. Hierna studeer sy verder aan die Universiteit van Pretoria, waar sy in 1966 ’n B.A.-graad behaal met Engels, Afrikaans-Nederlands en Geskiedenis as hoofvakke. Sy ontmoet haar toekomstige man, Daan Luyt, op universiteit. In 1967 werk sy in die Transvaalse Argief onder die Uniegebou in Pretoria, waarna sy aan die einde van daardie jaar getroud is. Daan was ’n ingenieur wat ’n beurs by Yskor in Vanderbijlpark moes afwerk en Connie gee dan in Vanderbijlpark vir drie jaar skool by die Hoër Tegniese Skool. Die gesin woon sedert 1971 in Pretoria, waar Connie haar tyd deurbring met die grootmaak van die drie kinders. Hulle besit ook ’n stukkie grond op die walle van die Olifantsrivier naby Hoedspruit. Connie is aktief in die samelewing en is ’n lid van die Mabel Malherbe Leesunie en die Vriende van die Pretoria Biblioteekvereniging, terwyl sy vir baie jare help met die lees van boeke vir opname deur Bandhulp vir Blindes. Sy dien ook op die redaksie van die Lynnwood-gemeente van die NG Kerk se nuusblad

Aan die begin van die negentigerjare woon sy ’n kortverhaalkursus onder leiding van Johann Lodewyk Marais by die Universiteit van Suid-Afrika by. Aan die einde van die ses maande-kursus kry sy die prys vir die student wat die meeste vordering getoon het, waarna sy ernstig begin skryf vir publikasie. Verskeie van haar kortverhale en artikels word in tydskrifte gepubliseer, waarna sy haar hand waag aan ’n aantal ligte romans. “"Boekarest se blomme"” is haar eerste roman. In “"Romanse op Maanbaai"” is Sabrina se jaarlikse vakansie op Maanbaai betowerend totdat ’n onverwagse besoeker haar emosies hoog laat loop. Toe klein Timothy Oukersaand soek raak, besef sy ook wat werklik in haar lewe van belang is.Later waag sy haar hand aan meer komplekse romans. “"Lang skaduwees in Afrika"” bestaan uit drie hoofstukke wat elk handel oor ’n vrou en haar wedervaringe in Afrika, wat kundig in historiese konteks geplaas word. Elkeen se verhaal beskryf hoe swaarkry en verlies hulle lewens help vorm het. Eerste aan die beurt is die ouma Francine, gevolg deur die dogter Maia en die kleindogter Christine. So beleef die leser die konsentrasiekampe tydens die Anglo-Boereoorlog, ’n verhuising na Kenia ná hierdie oorlog, die bedreiging van die Mau-Mau in die vyftigerjare en die terugkeer na Suid-Afrika. Christine keer later terug na Kenia om antwoorde te probeer kry vir die vrae wat sy het. Hierdie boek word in Nederlands vertaal as “"Schaduw over Afrika"”. “"Reën oor die Serengeti"” is ’n vervolg op hierdie roman, waar die karakters meestal afstammelinge is van “"Lang skaduwees in Afrika"” se karakters. Gretchen Schmidt word in Oos-Berlyn groot en die verhaal begin in ’n verwoeste Duitsland na die Tweede Wêreldoorlog. Na die val van die Berlynse muur gaan sy op safari na Afrika, waar haar oupa voorheen op die Serengeti geboer het. In Afrika wil sy berusting vind en haar verlede in Oos-Duitsland agterlaat, asook die man wat onregstreeks haar dogter se dood veroorsaak het. John Barklin is die toergids in die Serengeti, wat nie sy pa se verraad kan vergewe nie. Hierdie boek word in Nederlands vertaal as “"Regen over de Serengeti"” en is in 2010 op die kortlys vir die toekenning van die ATKV se prys vir die beste liefdesroman. “"Meer as een grens"” is ’n liefdesroman met ’n sterk spanningslyn. Drie pare gaan saam weg vir ’n naweek, maar dan verdwyn Alexa le Roux spoorloos. Haar minnaar, Ben Steyn, neem deel aan die soektog na haar. Daar is gereelde terugflitse waardeur Ben en Alexa se gedrag verhelder word. Ben was betrokke in die gruwels van die Grensoorlog, wat ’n groot impak op sy lewe gemaak het, terwyl Alexa in haar grootwordjare blootgestel is aan die moord op haar invloedryke grootouers. Die verhaal speel af binne slegs ’n paar dae.Haar kortverhaal “"’n Jong vrou en ’n wa"” word opgeneem in “"Boereoorlogstories 2"” onder redaksie van Jeanette Ferreira.





</doc>
<doc id="115870" url="https://af.wikipedia.org/wiki?curid=115870" title="J.H. Malan">
J.H. Malan

J.H. Malan (*16 Oktober 1874, Wellington – †10 Junie 1961, Pretoria) was redakteur van verskeie Nederlandse koerante in Suid-Afrika soos die "Re-Echo", "Het Zuid-Westen", "Het Westen" en "Die Volksblad", waarin die gebruik van Afrikaans aangemoedig en bevorder word. Hy skryf ook romans, dramas en geskiedkundige werke.

Jan Hendrik Malan is op 16 Oktober 1874 op Groenberg in Wellington gebore as een van sewe kinders van Gabriel Daniel Malan en Maria Susanna Elizabeth Malan. Ná sy vader se dood in 1876 trou sy ma met Pieter Eduard Kriel en kry hy nog vyf halfbroers en –susters bySy eerste onderwys ontvang hy op Groenberg van C.P. Hoogenhout. Van 1894 tot 1897 is hy onderwyser in die Vrystaat. Daarna studeer hy verder en tydens die Anglo-Boereoorlog gee hy Nederlands aan die hoërskool in Seepunt in Kaapstad.

In 1904 begin hy sy joernalistieke loopbaan by die "Re-Echo" Hierna werk hy by "Het Zuid-Westen" op Oudtshoorn, waar hy geruime tyd redakteur is en onder andere van Langenhoven se eerste Afrikaanse geskrifte in die koerant plaas. Sy simpatieke houding teenoor genl. J.B.M. Hertzog lei egter tot wrywing met die direksie, wat daarin ’n vyandige gesindheid teenoor die regering inlees By sy gedwonge bedanking aan die begin van 1912 volg C.J. Langenhoven hom op.

Hy werk hierna by "Het Westen" in Potchefstroom en hier is hy ook redakteur van die tydskrif "Werda", wat ongeveer ’n jaar lank bestaan. Met sy halfkroon-fonds samel hy £4 000 in om die boete wat genl. Christiaan de Wet met die Maritz-rebellie op die lyf loop, te betaal. Nadat hy lank in die redaksie dien van "Die Volksblad" in Bloemfontein (as redakteur van 1914 tot 1916 en weer vanaf 1919 tot 1921, laasgenoemde termyn as waarnemende redakteur), wy hy hom vanaf 1933 aan navorsingswerk in die Vrystaatse Argief. Tydens die veldtog van W.J. Viljoen ten gunste van vereenvoudigde spelling van Nederlands, bepleit hy die saak van Afrikaans in "Ons Land" onder verskeie skuilname soos Cabo en Bonhomie. As joernalis skryf hy rubrieke onder die naam Oom Fanie. In 1946 tree hy af en skenk sy navorsingslêers aan die destydse Suid-Afrikaanse Openbare Biblioteek in Kaapstad. Hy vestig hom na aftrede op Senekal in die Vrystaat.

Hy is getroud met Louisa Frederika Nel en ses kinders word uit die huwelik gebore. Op 10 Junie 1961 is hy in Pretoria oorlede.

"Die swerweling" is ’n roman uit die tyd van die Franse Hugenote in Drakenstein. Lambert Lourier, wat in Frankryk baie Hugenote oor die grense gebring het, word in Suid-Afrika ’n leeglêer. Van dié vlugtelinge woon ook in Drakenstein en Danie Hugo ontdek dat Lambert hom gehelp het om met die meisies Anne en Jeannette te ontsnap. Anne het die vrou geword van Pierre Rousseau en Lambert raak verlief op Anna, die dogter van Rousseau, terwyl hy ook met Isabella, ’n sosiale vlinder van Kaapstad, flankeer. Danie red dan vir Anna uit die see en hulle raak verlief, terwyl Lambert troos soek by Isabella. Die Goewerneur bevorder Lambert tot onder-stuurman op die retoervloot en op die Amsterdamse skeepstimmerwerf vergeet hy al sy swerwersideale en word ’n standvastige werksman. Hierdie roman se hoofdoel is om geskiedkundige kennis oor te dra en slaag nie as roman nie. Daar is tallose historiese uitweidings oor onderwerpe soos die vervolging van die Hugenote in Frankryk en die politiek van die Oos-Indiese Kompanjie, wat weinig of niks tot die verhaal bydra nie, terwyl die mense ook nooit sielkundig verantwoord en eg word nie. D.F. Malherbe neem die fragment "Die Meurs is tuis" uit hierdie roman op in die versamelbundel "Afrikaanse letterkunde".

"Sonskyn en skaduwee" bevat vier verhale en ’n aantal gedigte. Hier word die verhale op vernuftiger wyse vertel. "Oom Kalie", wat daarin slaag om deur die weergee van eienaardige gewoontes en kenmerke die ses natuurkinders te laat lewe as unieke persoonlikhede, is die beste verhaal in die bundel. Die verse is onmerkwaardig.

In ’n groot mate versorg en verwerk Malan ook Joubert Reitz se roman "Die dolosgooier", sodat dit vir publikasie aanvaar kan word.

"Na olikheid kom vrolikheid" is ’n treurspel in drie bedrywe.

Ander dramatiese werk sluit in "Die toekomstige planne" (gepubliseer in "Het Zuid-Westen" van 3 Februarie 1908) wat die omverwerping van dr. Jameson se regering in die Kaap as tema het; "Moloch" (onder die skuilnaam Ou Knolkool, wat op 28 Februarie 1910 in "Het Zuid-Westen" verskyn) waarin politieke kommentaar gelewer word; en "In die koffiekamer" (wat op 27 Maart 1911 in "Het Zuid-Westen" gepubliseer is). Dit is ’n samespraak tussen Oom Fanie, ’n lid van die parlement vir die Kaapprovinsie, en Neef Jors, ’n lid van die parlement vir Transvaal.

Nie-fiksie geskiedkundige werk lewer hy in "Boer en barbaar", wat die geskiedenis van die Voortrekkers tussen 1835 en 1840 behandel en ook uitwei oor die agtergrond van die swart stamme wat hulle in hierdie tydperk teenkom. Hy begin met Slagtersnek en bespreek die oorsake van die Groot Trek breedvoerig, asook die grensoorloë van dié tydperk. Daar is ook ’n kultuur-historiese beskouing met ’n oorskou oor vee- en wynboerdery en beskrywings van die huislike lewe van die Afrikaner tydens die Trek. Dan volg ’n oorsig van die eerste trekke onder Trigardt en Van Rensburg, en 'n breedvoerige verhandeling oor die verhoudings, oorloë en swerftogte van die talryke swart stamme. Al die ander trekke word bespreek, die opkoms en ondergang van die Zoeloes, die eerste Engelse kolonie in Natal, die moord van Retief met die daarop volgende moorde en veldtogte en die vestiging van die Boererepubliek in Natal. As aanhangsel volg nog ’n verhandeling oor die argitektuur in die westelike provinsie. P.C. Schoonees wys uit dat hoewel hierdie ’n breed opgesette en deeglike werk is, die styl artistieke kwaliteit mis asook die gawe om op helder, logiese wyse die gang van ’n groot beweging te teken. Hierdie beswaar geld volgens Schoonees ook vir "Die opkoms van ’n Republiek" waarin Malan ’n oorsig gee van die geskiedenis van die Oranje-Vrystaat tot die jaar 1863. Die werk bevat nietemin ’n skat van anekdotes uit die administratiewe, maatskaplike en kerklike geskiedenis wat van groot kultuurhistoriese waarde is.



</doc>
<doc id="115872" url="https://af.wikipedia.org/wiki?curid=115872" title="Goodnow-saal, Wellington">
Goodnow-saal, Wellington

Die Goodnow-saal (oorspronklik net bekend onder sy Engelse naam, Goodnow Hall) is ’n geskiedkundige gebou op Wellington in die Wes-Kaap.

Die gebou is in 1886 opgerig met geldelike hulp van die Amerikaanse filantroop E.A. Goodnow en het gedien as kultuursentrum en vergadersaal van die Hugenote-seminarie, geopen in 1874 onder aansporing van ds. Andrew Murray. Hy het die eerste twee onderwyseresse, Abbie Park Ferguson en Anna Bliss in Amerika gewerf. Die argitek S. Eagle het die neo-renaissance-gebou in Amerika ontwerp. Tot dit op die oggend van 26 Oktober 2016 blykbaar tydens studentebetogings aan die brand gesteek is, is kunsuitvoerings gereeld op die boonstevlak aangebied. Die gebou het ook 'n museum oor die onderwys gehuisves.

Die gebou het behoort aan die Wellingtonse Onderwyskollege en daarna die Bolandse Onderwyskollege, maar hoewel dit op die Kaapse Skiereiland Universiteit van Tegnologie (KSUT) se kampus staan, is dit nie die KSUT se eiendom nie. Die besonderse hout in die Goodnow-saal is ingevoer uit die Amerikaanse deelstaat Massachusetts om koste te bespaar. Volgens internasionale strykers wat al in die gebou opgetree het, is dit die perfekte akoestiek vir strykinstrumente. Die gebou het twee konsertvleuels (een, 'n 9 vt. Steinway van 1929 ingevoer uit Hamburg, waarvan daar net twee in Suid-Afrika is, is in die brand beskadig) gehuisves, 'n handgemaakte klavesimbel (ook beskadig) en 'n Britse pyporrel (heeltemal verwoes), wat die oorspronklik uit die 19de vervang het. Die gebou is die geboorteplek van die Hennie Joubert-klavierkompetisie, waarvan die argief voor die brand reeds na die Universiteit Stellenbosch verplaas is. Die Goodnow-saal het wel nog die hele geskiedenis van die ontstaan van onderwysopleiding in die Wes-Kaap gehuisves. Blykbaar spook dit kwaai in die gebou.

Die saal is in 1996 meesterlik gerestoureer deur Ken Walter, wat later na Nieu-Seeland geëmigreer het.

In Oktober 1886 is groot vooruitgang gemaak in die voorsiening van huisvesting aan die Hugenote-seminarie met die oprigting van die Goodnow-saal. Die £4 000 wat daaraan bestee is, was ’n reuse-bedrag gegewe die karige middele van die seminarie se trustees in die middel 1880's. Mej. M.E. Cumings het die poging gelei om die geld te bekom. Sy het haar ywer in dié verband as volg verwoord: "Toe ons in Desember 1883 ons 10-jarige bestaan vier en oudleerlinge teruggestroom het om aan die vierings deel te neem, was dit so moeilik om hulle almal te huisves, ons het gevoel ons sou hulle nie weer kon nooi as ons nie ’n groter saal kon kry nie. Ons Seminariesaal het net sitplek vir 125 gehad en ons gereelde leerlinge het 250 getel sodat ons nie eens genoeg sitplek vir die gewone skool gehad het nie. Verskeie planne is voorgestel. Twee here het £10 elk aangebied en die meisies wat die skool verlaat het, het ons ’n beurs van £17 aangebied. Drie maande later het ek ’n jaar lange vakansie geneem en op die skip keer op keer gedink: 'Ek wonder of die Here enigiets vir my sal doen tydens my besoek aan Amerika.' Ek het niks gesê nie, maar op leiding gewag. 

"Tydens ’n eensame treinrit van Londen na Glasgow het ’n vrou wat naby my gesit het, ’n boek sit en lees wat haar aandag geboei het. Ek het opgelet dit was "Abide in Christ" deur Andrew Murray. Ek het my kans afgewag en die dame toe gevra of sy die skrywer ken. Sy het nie eens geweet wie die skrywer is nie, maar het haar opregte waardering betuig. In die daaropvolgende gesprek het ek haar ’n pamflet gegee met ’n verslag van ons 10-jarige viering waarin ons behoefte genoem word. Die dame, mej. Halbred, het dit noukeurig gelees en my toe my adres gevra omdat sy 'graag iets sou wou doen vir (jul) nuwe saal'. Dit het my daarvan verseker dit was inderdaad die wil van die Here dat ons ’n nuwe saal moes hê aangesien sy aangebied het om te help, sonder dat ek haar gevra het. Van toe af het ek gedurig gebid dat die Here my sou wys wat Hy wou hê ek moes doen.

"Dit was duidelik dat die £2 000 wat ons as voldoende geag het, in groot bedrae geld gegee sou moes word omdat daar nie tyd was om klein bedraggies in te samel nie. Ek is gelei om veral vir drie vriende te bid, welgestelde Christenmanne, van wie een mnr. Goodnow was, dat die Here een of al drie daartoe sou beweeg om die nodige geld te skenk. Mnr. Goodnow het kort tevore meer as £13 000 weggee; daarom het ek sy klagte verstaan dat aan mans soos hy baie versoeke gerig word, maar ek het geantwoord dat die Here die behoeftes van die hele wêreld ken en dit het my moed gegee om te volhard. 'O,' het mnr. Goodnow geantwoord, 'dis ’n geloofsdaad, nie waar nie? Wel, ek dink die Here sal in die behoefte voorsien.' Enkele dae later het hy gesê: 'Kyk wat u kan doen om die helfte van die bedrag te verseker.' Dit het beteken hy was bereid om £1 000 te skenk, en ek het die Here gedank en aanhou bid.

"Die reaksie op al my gebede en pleidooie was so gering dat ek aan mnr. Goodnow gesê het ek sou geneig het om te wanhoop as ek nie geweet het nie, die werke behoort aan Hom wat alle rykdom besit. ’n Week later het ek die volgende boodskap ontvang: 'Met betrekking tot u onderneming vir ’n opvoedkundige gebou of saal in Suid-Afrika, het ek heelwat daaroor nagedink en is bereid om £2 000 vir die gebou te gee. Enige ander geld wat u dalk kan vra en ontvang, kan u vir die meubilering gebruik.' Dit is onnodig om die vreugde te beskryf wat op dié antwoord gevolg het. Sonder dat ek op die trustees se antwoord gewag het, het ek dadelik saam met mnr. Goodnow se argitek aan die werk gespring om die plan te teken. Die plan is klaar geteken en die gebou selfs gefotografeer voor die antwoord van die Hugenote-trustees gekom het dat die skenking aanvaar is, maar waarin gemeld is dat die boukoste in Suid-Afrika van dit wat ons verlang het, £4 000 sou beloop. Ek het aan mnr. Goodnow geskryf, wat ’n onderhoud voorgestel het. Saam het ons met die argitek beraadslaag wat gemeen het ons kon £1 000 bespaar deur al die houtwerk in Amerika te laat sny. Steeds het ons £1 000 kortgekom. 'Wat kan ons daaromtrent doen?' wou mnr. Goodnow weet. 'Ek weet nie,' was my antwoord, 'tensy ons terugkeer na die oorspronklike plan vir ’n enkele verdieping.' 'Of,' het mnr. Goodnow gesê, 'tensy ek die ander £1 000 skenk.' Ek het hiervoor gebid, maar het nie die geloof gehad om te dink dit sou ’n werklikheid word nie."

Intussen het mej. Ferguson ’n perseel bekom. Destyds het een van die dorpie se hoofpaaie geloop waar die laning eikebome later sou staan, taamlik na aan die voorkant van die seminarie se geboue. Anderkant dié pad was ’n onversorgde lappie oop grond en naasaan aan die westekant ’n smal straat, algemeen bekend as Kantienstraat, weens "skandelike" tonele wat hulle destyds daar afgespeel het. Dié stuk grond het in die mark gekom en mej. Ferguson het verneem dit sou gekoop word ten einde ’n kantien op te rig. Sy het die transaksie in aller yl afgehandel en die grond vir die seminarie verseker. So is Goodnow-saal oorspronklik "anderkant die pad" gebou, maar enkele jare later is die pad herlei sodat al die seminarie se eiendomme op aaneenlopende grond geleë was. Te oordeel na hedendaagse (1920's) standaarde is die gebou edel, volgens G.P. Ferguson. Sedert sy inwyding in 1886 was dit die middelpunt van die familie- en openbare lewe van die hele instelling. Jare lank is dit elke Sondag gebruik vir die aanddiens, onder leiding van ds. Murray of mnr. Ferguson en later mnr. Wood. Die jaarlikse Keswick-konferensies het daarin byeengekom. Hier het die seminarie vir daaglikse oordenkings vergader en vir skoolgeleenthede. Hier het hulle ook saamgekom om huwelike te vier en nadat die doodsengel een van hulle tot hoër diens opgeroep het.

Mejj. Ferguson en Bliss was besonder kieskeurig in die aanstelling van personeellede. Vir die onderwys van Nederlands, byvoorbeeld, is mej. Adriana Spyker uit Holland na Suid-Afrika gebring; vir kuns, iemand uit Engeland; vir Engels, persone uit Skotland; en vir musiek, onderwyseresse uit Duitsland. Ná die totstandkoming van die Normaalskool (1896, die latere WOK en BOK) en die Kollege (1898) het ook manlike musiekdosente op die toneel verskyn: dr. H.W. Egel en, in deeltydse hoedanigheid ná 1910, Karl Metzler van die Paarl.

Hoewel konserte in die periode voor 1900 deur die dames vir hulle leerlinge en vir eie deelname gereël is, het Wellington eers ná die aanstelling van dr. Egel aan die Hugenote-kollege met 'n goed georganiseerde musieklewe kennis gemaak. Bedeeld met 'n wel ontwikkelde tenoorstem en groot geesdrif, het hy in 1904 uit Leipzig in Wellington aangekom, dadelik 'n Wellington Choral Union uit hoofsaaklik onderwysers en leerlinge saamgestel en met kwartaallikse konserte in die Goodnow-saal van die Seminarie begin. In Oktober 1905 het hy 'n Händel-fees aangebied en met 'n koor van 100 stemme 'n uitvoering van die oratorium "Samson" gegee. Hierop het in 1906 'n Mendelssohn-fees gevolg waarby 200 uitvoerendes betrokke was, met as hoogtepunt 'n uitvoering van "St. Paul". Hiervoor het hy die medewerking van vooraanstaande Bolandse musici gehad: Karl Metzler van die Paarl was leier van die orkes, Henry Theron van Wellington was leier van die tweede viole, Hans Endler van Stellenbosch het die tjelliste gelei, en Bessie Visser – jare lank 'n bekende sangeres op Wellington, ene Pauw en eerw. M. Wood het die solo's gesing. Dit was geen gewone geleentheid nie, soos blyk uit die uitgawe van 'n keurig gedrukte programboekie van byna 20 bladsye waarin die volledige teks sowel as besonderhede oor die komponis gegee is.

Die orkes wat dr. Egel in 1905 tot stand gebring het, het ook selfstandig opgetree en naas "aangename" items, soos die "Intermezzo" uit "Cavalleria rusticana", ook die begeleiding van kore uit "Samson" en die "Saligsprekinge" ("Beatitudes") uit die oratorium "Christus" deur Franz Liszt behartig. Talentvolle begeleier in dié tyd was Lena Malan, wat in 1902 vir verdere musiekstudie na Europa gegaan, maar daar haar een hand met buitengewoon strawwe oefeninge beskadig het. Dit was die einde van haar pianistiese loopbaan, maar as begeleidster was sy destyds vir dr. Egel goud werd.

In dr. Egel se tyd is in die winter van 1907 'n orrel met 1 056 pype in die Goodnow-saal opgerig en die eerste orreluitvoering in Augustus daardie jaar gehou. Op 30 Oktober en die daaropvolgende twee dae het die Choral Union dit gebruik om hulle uitvoering van Händel se oratorium "Joshua" te begelei. Kate Midwinter van Kaapstad was die sopraansoliste. Gedurende 1908 was daar 'n program van nasionale musiek met die sangers van die wêreld se volksliedere in nasionale kostuums geklee. Dit is gevolg deur 'n orreluitvoering deur die Kaapstadse orrelis Denholm Walker, bygestaan deur dr. Egel (tenoor) en Karl Metzler (viool), met begeleidings verskaf deur Lena Malan (klavier). Op 13 November het die Koorvereniging ten slotte 'n uitvoering van Mozart se "Twaalfde mis" gegee, weer met Kate Midwinter van Kaapstad as soliste.

In die eerste semester van 1909 was hier 'n uitvoering van historiese musiek in historiese kostuums te sien, maar in die tweede helfte van die jaar het die gebruiklike groot koorwerk uitgebly. Dr. Egel se gesondheid het deels weens buitengewone inspanning ingegee en hy en sy vrou is in die tweede helfte van daardie jaar terug na Duitsland.

In 1910 het Karl Metzler musiekdirekteur van die Hugenote-seminarie geword. Die Choral Union het daarna nog een uitvoering ("Holy City" van Gaul) gegee en toe voorlopig van die toneel verdwyn. In die jare van Karl Metzler was daar min koorkonserte en die klem het geval op ensemble- en orkesmusiek. Hy het drie dae in die week na die Seminarie gekom om vioollesse te gee en het af en toe Paarlse spelers saamgebring vir konserte saam met die Wellingtonse talente. Tot met sy dood in 1939 het hierdie saggeaarde musikus volgehou met sy dubbele arbeid in Paarl en Wellington.



</doc>
<doc id="115874" url="https://af.wikipedia.org/wiki?curid=115874" title="Theunis C.C. Lombard">
Theunis C.C. Lombard

Theunis C.C. Lombard is ’n Afrikaanse digter.

Theunis Christiaan Christoffel Lombard is op 15 September 1923 in Port Elizabeth gebore Hy word groot op sy ouers se plaas in die distrik Somerset-Oos, waar hy ook sy eerste skoolopleiding in ’n plaasskool ontvang. Hierna sit hy sy skoolopleiding voort op Riebeeck-Oos en matrikuleer dan in 1942 aan Gill Kollege op Somerset-Oos. Vanaf 1943 studeer hy verder aan die Universiteit van Pretoria, eers in die medisyne, maar hy verander later van studierigting na lettere en wysbegeerte. Hy voltooi egter nie sy studies nie en verlaat die universiteit sonder om te gradueer. Sy swerwersdrang veroorsaak dat hy na sy studies vir ’n lang ruk deur Suid-Afrika swerf en talle los werkies doen, soos boer, klerk en die bestuur van swaar vragmotors. Hy doen dit in die verlange om ’n nabyheid met die veld te kan ervaar, in teenstelling met die sterk materialistiese gees wat hy in die stede opgemerk het. In 1956 begin sy loopbaan in die Staatsdiens in Pretoria, waar hy buitemuurs verder studeer aan die Universiteit van Pretoria en in 1960 die B.A.-graad behaal met Sielkunde en Sosiologie as hoofvakke. In 1962 verwerf hy die B.A. Honneurs-graad in Sielkunde aan dieselfde universiteit. Hy word later Senior Vakkundige Beampte by die Departement van Arbeid in Johannesburg. In 1978 verwerf hy sy M.A.-graad in Sielkunde aan die Universiteit van Pretoria met ’n verhandeling oor “"Die invloed van die affektiewe op slaag-druip by eerstejaarstudente"”. In 1963 is hy met Christie getroud en die egpaar het twee seuns, Carel en Theunis.

Sy eerste gedig, “"Materialisme"”, verskyn in die Mei 1954 uitgawe van "Rooi Rose" en hierdie tydskrif plaas hierna gereeld van sy gedigte, terwyl hy later ook in "Tydskrif vir Letterkunde" van sy gedigte publiseer. Hy ontgin vele digvorme en skryf vrye en rymende verse, kwatryne en selfs haikoes. Baie van sy gedigte word egter steeds gekenmerk deur geykte beeldspraak, herhaling van beelde en woorde, asook vreemde woordgebruik. Die titel van sy debuutbundel “"Uit hart, stad en see"” verklaar die tematiek van gevoelsverse en die beskrywing van die stadslewe en die natuur. “"Klanke uit die siel"” is ’n meer eksperimentele bundel waarin die sielkunde beklemtoon word. “"Weegskaal"” bevat gedigte oor die liefde, die sielelewe en die stad. “"Papegaaie oor die reënboog"” word ses afdelings verdeel, met die titelgedig in die eerste afdeling. Hierdie gedig roep die verskyning van die kleurvolle reënboog ná die reën op. Die moontlikhede van die vars en reëngewaste dag vind gestalte in kleurvolle woorde, met die woorde gesimboliseer as papegaaie. “"Flitse koeplette sang"” bevat soos die titel aandui gedigte oor stemmings en indrukke, terwyl “"Eggo’s"” herinneringsverse is. Daar is ’n afdeling met “"Haikoeverse"” en een met “"Kwatryne"”, terwyl die laaste afdeling, “"Koggel van die reënboog"”, hoofsaaklik liefdesverse is. “"Soet sonappelwit wat was"” bevat hoofsaaklik gedigte met ’n nostalgiese verlange na ’n kinder- en jeugwêreld wat onherroeplik verby is, spesifiek met die Oos-Kaap as agtergrond. Daar is ook gedigte wat eensame figure in ’n koue stad uitbeeld en gedigte oor die ouderdom en oud word. Die beste gedigte is dié waarin die besef oor die gang van die tyd in fisiese beelde vergestalt word, soos in “"Murasie van ’n kasteel"” en “"Vrede"”. Verskeie van sy gedigte word opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”. Hy voltooi ook die manuskrip van ’n digbundel wat hy “"Die groot alleen"” noem.





</doc>
<doc id="115877" url="https://af.wikipedia.org/wiki?curid=115877" title="Bana Maie">
Bana Maie

Bana Maie was die skrywersnaam van Michael C. Scholtz, ’n boerseun van die distrik Vrede in die Vrystaat. Hy skryf een van die eerste reis- en verblyfverhale in Afrikaans.

Op 26 Desember 1908 vertrek hy per goederetrein van die Heilbron-stasie na Lourenço Marques in Mosambiek en daarvandaan in Januarie 1909 aan boord die Duitse skip Hertzog op ’n verkenningstog na Mombasa in Brits-Oos-Afrika (tans KeniaSaam met hom is die gesin Von Maltitz (oom Willem, tant Pietjie en hulle drie seuns Piet, Lud en Bokkie). Hulle bestemming is die hoogland Uasin Ginshu, net noord van die ewenaar in Kenia, waar Brittanje landbougrond aan wit boere verkoop het. Scholtz se ouers en broers het op hulle plaas in die Vrystaat agtergebly, terwyl hulle wag op sy verslag of dit die moeite werd is om te emigreer. Van Mombasa reis hulle per trein sowat 700 km die binneland in na Nakuru, die treinstasie naaste aan hulle bestemming. Hiervandaan trek hulle sowat 130 km verder met ’n wa en span osse wat hulle in Nakuru gekoop het. By hulle bestemming koop die Von Maltitze ’n plaas van sowat 1200 hektaar by die Britse koloniale regering, waar Scholtz ’n tyd lank saam met hulle boer. Later verkry hy sy eie plaas. Mettertyd het die dorp Eldoret in die omgewing ontstaan, wat tot voor Kenia se onafhanklikheid van Brittanje ’n groot aantal Afrikaner-boere gehuisves het. Met Scholtz se koms was dit ’n ongetemde wêreld vol wilde diere en die Afrikaners het geen kennis gehad van die landboutestande aan die ewenaar nie, met niemand wat hulle kan touwys maak nie. Op die harde manier moes hulle uitvind watter gewasse aard en hoe om hulle vee teen die wilde diere te beskerm. Sy ouers sluit vir ’n ruk by hom aan, maar die gesin besluit later om nie hierheen te verhuis nie. Scholtz besluit dus noodgedwonge na sowat vyf jaar om terug te keer Vrystaat toe, al het hy geheg geraak aan die wildernis.

Hy bundel jagavonture en beskrywings van wilde diere in “"Voortrekkerslewe in Donker Afrika"”, wat meestal spruit uit sy verblyf van vyf jaar vanaf die einde van 1908 in Brits-Oos-Afrika (vandag Kenia). Hierin beeld hy op noukeurige wyse sy waarnemings, maar dit bly ’n verslag van wat hy gesien het, eerder as ’n letterkundige skepping wat die leser intrek in die gebeure. Die boek het egter groot kultuurhistoriese waarde as optekening van ’n leefwyse wat totaal verby is en ’n gebied wat onherkenbaar verander het.




</doc>
<doc id="115878" url="https://af.wikipedia.org/wiki?curid=115878" title="H. Luhis">
H. Luhis

H. Luhis (1847–1932) was ’n Suid-Afrikaanse skrywer, wie se werke in Afrikaans en Engels veral oor kultuurhistoriese waarde beskik.

Harry Luhis is in 1847 in Hamburg in Duitsland gebore as enigste kind Sy vader was ’n Fries en ’n seekaptein van die eiland Schiermonnikoog in die Noordsee. Sy moeder was van gedeeltelik Duitse afkoms wat meestal met hom by haar ouers in Eimsbüttel, ’n voorstad van Hamburg in Duitsland, gewoon het tydens die vader se gereelde afwesigheid ter see. Hy verhaal later sy wedervaringe uit hierdie tyd in sy “"Stories van ’n Ou Dorp"” en in “"Vakansie in Friesland"” gee hy sy indrukke van die besoeke aan sy grootouers aan vaderskant op sy vader se eiland van afkoms. Op elfjarige ouderdom raak sy vader vermis op see en sy moeder se inkomste is onvoldoende om in hulle lewensbehoeftes te voorsien. Hulle verhuis dus na Londen waar sy weet sy werk kan kry as vertaler. Sy word dan ook hier deur ’n uitgewer in diens geneem om vertalings te doen vanuit Duits, Nederlands en Frans in Engels en omgekeerd. Hier gaan hy vir ’n ruk skool, maar op dertienjarige leeftyd word hy ingeskryf as klerk by ’n skeepsfirma. Deurentyd is hy ’n gretige leser wat elke maand reeds vroeg in die oggend in die tou gaan staan by die uitgewer in Fleet Street wat die maandelikse episode van Charles Dickens se nuutste boek publiseer, om sy kopie hiervan te kry. Een van die hoogtepunte van sy lewe is dan ook wanneer hy vir Dickens persoonlik ontmoet op ’n treinreis na Londen, ’n insident wat hy in een van sy latere artikels in "South African Nation" verhaal. Hy hou egter nie van die kantoorwerk by die skeepsfirma nie en by sy gereelde besoeke wat hy ampshalwe aan die hawe moet maak, raak hy bevriend met die matrose en neem sy lus om op see te wees toe. Hy loop dus na ’n jaar weg see toe. Teen hierdie tyd is sy moeder weer getroud, maar hy hou vir die res van sy lewe kontak met haar deur gereelde briewe, wat feitlik in dagboekvorm sy wedervaringe op sy seereise oor die wêreld weergee. Na sy moeder se dood word hierdie briewe aan hom terug besorg en dit is hieruit wat hy sy stories en artikels in latere jare saamstel. Hy verkry sy sertifikaat as eerste-stuurman maar besluit kort hierna om die see te verlaat en hom in Natal in Suid-Afrika te vestig, waar hy by die berede polisie aansluit en Natal goed leer ken. Tydens ’n vakansie in Kaapstad ontmoet hy sy toekomstige vrou en aanvaar om daardie rede ’n betrekking by die Kaapse Spoorweë. Hy en sy vrou het slegs een kind, ’n dogter Ida. Spoedig word hy bevorder tot inspekteur en vestig hom by die Stormberg-aansluiting. Na sy aftrede met pensioen vestig hy hom in Cambridge in Oos-Londen. Hier ontmoet hy ’n nuwe intrekker wat voorheen in Duitsland gewoon het en hy vertel haar van sy jeug en wedervaringe. Sy is gefassineerd deur sy verhale en wanneer sy in 1922 na Kaapstad verhuis en uitvind dat "Die Huisgenoot" bydraes in Engelse kopie aanvaar, moedig sy hom aan om “"Vakansie in Friesland"” vir publikasie aan te stuur. In 1924, wanneer hy reeds oor die sewentig jaar oud is, begin hy vir die "South African Nation" skryf. Dit was ’n weeklikse tydskrif wat in daardie tyd deur Nasionale Pers gepubliseer is. Hy word ’n vaste medewerker van hierdie blad en nadat dit tot niet gaan, word hy ’n gereelde medewerker van die "Natal Mercury", "East London Standard" en "Daily Dispatch". Sy artikels handel oor dinge en tye van die verlede, soos die Thames Waterfront in Londen gedurende die sestigerjare van die negentiende eeu en Kaapstad van die sewentigerjare van die negentiende eeu. Hy bly baie aktief na aftrede en wanneer die Cambridge Boy Scouts gestig word, neem hy hulle uit op kampe, skryf toneelstukke vir hulle om op te voer en skryf liedjies wat hulle kan sing op die deuntjie van bekende liedere. Die dood van sy dogter Ida, wat sy verhale vir hom geïllustreer het, is ’n groot skok en daarna skryf hy baie minder. Op 28 Augustus 1932 is hy oorlede.

Vriende beweeg hom om sy wedervaringe op skrif te stel en te publiseer en hy vind in M.E.R., wat destyds by Nasionale Pers werksaam was, ’n geesdriftige en bekwame vertaler. “"Vakansie in Friesland"” verskyn dan in "Die Kleinspan", gevolg deur “"Waar die swerwer albatros tuis is"”. In “"Nahoon-legendes"” (vertaling van “"Legends of the Nahoon River"”), kampeer die Voortrekkers van Rydersdorp gedurende die vakansie langs die Nahoonrivier. Saans vertel hulle stories om die kampvuur en die kaptein span veral besoekers daarvoor in. Soms is dit ’n ou swart man wat aangelok word deur die geurige kos of anders ’n ou inwoner van die buurt wat die stories van toeka se dae nog onthou. Al nege verhale in die bundel staan in verband met die onmiddellike omgewing van die kampplek. Daar is verhale oor onder andere ou Xhosa-kapteins, spookhuise, seeslange en verborge skatte. Met die optekening van hierdie legendes verrig hy ’n waardevolle kultuur-historiese taak. “"Stories van ’n ou dorp"” (vertaling van “"Old Dorp Stories"”), wat sy kinderjare in Hamburg beskryf, verskyn gelyktydig in 1927 in "Die Kleinspan" en "Die Huisgenoot". Hy begin met ’n lang verhaal wat hy “"Die oog van Boeddha"” noem, na aanleiding van twee reise wat hy na Siam onderneem het terwyl hy nog op die skepe was. Hy voltooi egter nie die verhaal nie en dit word deur I.D. du Plessis vertaal, wat dit voltooi deur die laaste hoofstuk te skryf. Vele van sy skrywes verskyn slegs in Engels in boekvorm. “"The home of the wandering albatross"” is ’n kinderverhaal, waarin die held se avonture ten doel het om morele lesse weer te gee, maar die skrywer ook agtergrondinligting verskaf ter lering. “"The East Coast a hundred years ago"” word as bylae tot "African World" van 7 Februarie 1925 gepubliseer. Hierin vertel hy die verhaal van Luitenant Reitz, na wie Port Reitz vernoem is.





</doc>
<doc id="115879" url="https://af.wikipedia.org/wiki?curid=115879" title="Johann Lodewyk Marais">
Johann Lodewyk Marais

Johannes Lodewyk Marais (gebore 1956) is ’n navorser en Afrikaanse digter, wat met sy poësie verskeie pryse verwerf.

Johannes Lodewyk Marais is op 21 Desember 1956 in die Koningin Victoria Kraaminrigting in Hillbrow in Johannesburg gebore. Hy is die enigste kind van Hendrik Salomon Marais en Johanna Herculina Oosthuizen. Slegs drie maande na sy geboorte verhuis die gesin in 1957 na die familieplaas Sans Souci in die distrik Harrismith aan die voet van die Drakensberge, waar sy pa die boerdery by sy ouers moes oorneem. Hier op die plaas leer hy vroeg reeds om Sesotho te praat. Hy spandeer sy eerste ses skooljare in ’n plaasskool op Mont Pelaan tussen Harrismith en Memel in die Oos-Vrystaat. Wanneer sy pa siek word van leukemie, moet die gesin die plaas teen die einde van 1969 verlaat en in Harrismith gaan woon, waar hy na die Laerskool Harrismith gaan. Sy pa is in 1970 op Kroonstad in die plaaslike hospitaal oorlede. Aan die Hoërskool Harrismith word sy belangstelling in die letterkunde geprikkel deur sy Engels onderwyseres, mev. E.R. Bedford (suster van sir Laurens van der Post en die ma van die Springbok rugbyspeler Tommy Bedford). Hy matrikuleer in 1975 aan die Hoërskool Harrismith en vanaf 1976 studeer hy verder aan die Universiteit van Pretoria, waar hy ’n B.A.-graad verwerf met hoofvakke Germanistiek en Filosofie. Hier is hy redaksielid van "Vlieg" en ’n jaar lank kunsredakteur van "Die Perdeby". Hy behaal sy B.A. Honneurs-graad in Afrikaans in 1980. Vanaf Julie 1981 tot Junie 1983 doen hy sy verpligte militêre diensplig. Hy sit later sy studies deeltyds voort aan die Universiteit van Pretoria en verwerf in 1994 sy M.A.-graad met lof met ’n verhandeling oor “"Opleiding in skeppende skryfwerk vir volwassenes in Afrikaans"”, waarvoor hy die Marius Jooste-medalje ontvang. In 2001 verwerf hy sy D.Litt.-graad met ’n proefskrif oor “"’n Ondersoek na die aard van en opvattings oor Eugène N. Marais se wetenskaplike prosa"”. In 2013 voltooi hy ’n verdere doktorale proefskrif (D.Phil.-graad) in Geskiedenis oor reisliteratuur oor Kenia en die ervarings in hierdie land sedert onafhanklikheid in 1963.

Hy werk vanaf 1983 by die Raad vir Geesteswetenskaplike Navorsing (RGN), aanvanklik as letterkundige navorser by die Sentrum vir Suid-Afrikaanse Letterkunde Navorsing (Sensal). In hierdie hoedanigheid skryf hy heelparty vakkundige publikasies, waaronder die boek “"Opleiding in skeppende skryfwerk in Suid-Afrika: ’n Sisteembeskrywing"”. Later word hy by die RGN hoofnavorser by die Groep Samelewingsdinamika. Hy doen hier baie ervaring op van volhoubare ontwikkeling en doen selfs navorsing ter voorbereiding vir die bou van ’n dam in die Lomatirivier in Mpumalanga in die tydperk 1991 tot 1993. Hierdie ervarings vind neerslag in sy digkuns. Vanaf 1986 tot 1993 is hy as deeltydse dosent aan die Universiteit van Suid-Afrika se Instituut vir Voortgesette Opleiding verantwoordelik vir die aanbied van kursusse in skeppende skryfwerk vir prosaskrywers en digters. Gedurende 1997 neem hy deel aan die Dichter-aan-huis byeenkoms in Den Haag, Nederland. Hy word later hooftaalpraktisyn in Pretoria en in 2003 word hy aangestel as ’n navorsingsgenoot van die Eenheid vir Akademiese Geletterdheid aan die Universiteit van Pretoria. Vanaf 2014 is hy ook direkteur van die Eugène Marais Stigting.

Reeds op laerskool skryf hy sy eerste gedig, geïnspireer deur ’n donkerkop meisie wat hy by ’n volkspelebyeenkoms sien. In standerd nege word sy eerste gedig gepubliseer in ’n spesiale bylae van “"Ons jong digters"” tot "Die Vaderland". In sy matriekjaar in 1975 lê hy sy eerste bundel voor vir publikasie, maar dit word afgekeur. Op universiteit verskyn verskeie van sy gedigte in die studentetydskrif "Vlieg". In 1979 word "Vlieg" verbied en dit het vir ’n ruk ’n negatiewe uitwerking op sy produktiwiteit, aangesien hy nie normaal kan voortgaan om te skryf waaroor hy ook al wil nie en veral versigtig moet wees met polities betrokke verse.

Sy eerste drie bundels verwys in groot mate na sy grootwordjare op die plaas, waar die verval van die platteland en die agteruitgang van die omgewing weens droogtes, oorbeweiding en onoordeelkundige jag- en boerderypraktyke ’n groot indruk op hom maak. Sy debuutbundel, “"Die somer is ’n dag oud"”, trek onmiddellik die aandag met die suiwer eenvoud van die jeugherinneringe. Daar is ook ’n paar liefdesverse en politieke verse in hierdie bundel en ervarings as soldaat op die grens word verken. Reeds in hierdie bundel is sy tegniese vaardigheid opvallend en skryf hy etlike kompakte gedigte wat knap sluit sonder brak kolle. Die titel van die bundel kom uit N.P. van Wyk Louw se bundel “"Tristia"”, vers “"XXXVII"”. Die bundel word in vier genommerde afdelings verdeel. Die eerste afdeling bevat liefdesverse, met “"Es la día Ilena"” (na ’n vers van Pablo Neruda) wat blyke gee van besondere beeldingsvermoë. Afdeling twee se jeugherinneringe is van die mooiste gedigte in die bundel. “"Vakansie"” is ’n herinnering aan ’n vakansie by die grootouers, met treffende teenstellings tussen dit wat is en wat nie (meer) is nie, met die tevergeefse poging om die dors te les as treffende afsluiting. “"Stamboom"” stel die opeenvolgende geslagte op deurgekomponeerde wyse voor as vonke uit die vlam van die vorige geslag se vuurmaakmiddel, terwyl “"Sondag"” ook tref met ongewone beelde. “"Flits uit 'n jeug"” verbeeld die vergeefse poging van die hings om weg te kom en nie mak gemaak te word nie, maar hy moet eindelik sy verset laat staan. Die derde afdeling is politieke verse, met “"Knipsel"” wat verwys na die gevangeneming van die Tsjeggiese dramaturg Václav Havel weens politieke aktivisme en “"Op die eiland (naby die land) vir digters"” wat die militêre lewe en die digkuns geslaagd kombineer. Hierdie gedig sluit ten nouste aan by die vierde afdeling se herinneringe aan die grenslewe van die soldaat, met “"Op pad na die grens"” wat die voorbereidings vir aktiewe militêre diens en die moontlikheid om nie terug te kom nie, bevredigend laat sluit met die beeld van die gesnoeide roos. “"Volle militêre eerbewys"” kombineer op ironiese wyse die aardse sterfte met die kosmiese bewussyn van die wolke. Hierdie bundel word in 1985 met die Ingrid Jonker-prys bekroon.

“"Palimpses"” se titel verwys na 'n perkamentrol waarop die geskryf keer op keer uitgevee word sodat die rol weer gebruik kan word vir ’n nuwe boodskap. Hierin word die eie wêreld van herinnering en geskiedenis geskep en herskep. Hierdie eenheidsbundel beskou die familiegeskiedenis, die plaas en die weggaan daarvan en die begin van ’n nuwe lewe in die stad. Die werkwyses is eerstens die herinnering, dit wat op die rol geskryf was voor dit uitgevee is, tweedens die ondersoek van die rol om te probeer ontsyfer wat geskryf was en derdens om oor en tussen die skryfsels te skryf. Dit alles word egter feitlik onherkenbaar met mekaar vervleg tot een groot geheel, onafskeibaar van mekaar. So word die bundel dan beeld van die lewe self, waar oorsake en gevolge moeilik van mekaar te skei is en gereeld in sirkelgang mekaar beïnvloed. Die bundel word in vyf (ongetitelde, ongenommerde) afdelings verdeel. Die eerste afdeling bevat twee gedigte, wat bundeltemas aankondig. “"Eenhoring"” beskryf die illusie van volmaaktheid in eenheid met die natuur en hoe die stories en die werklikheid van mekaar verskil en dui dan die tema van illusie teenoor werklikheid aan. “"Gesprek"” is ’n gesprek tussen die  seun en vader wat selfs na die dood voortgesit word, wat die jeugherinneringe uiteensit en eindig met die besef dat die voorvader deel is van die grond, maar ook as gees voortleef. Hierdie gesprek met die vader word regdeur die bundel voortgesit, met die poging om telkens te herskryf aan die onvoltooide werklikheid. Die tweede afdeling bevat weer slegs twee verse, gerig aan “"Oupa Marais"” en “"Ouma Marais"”, waarin die verval van die lewe met die ouderdom en later die dood beskryf word, getemper deur die standhoudendheid van herinnering en gedig. Die temas van groei en verval, of skryf en uitvee, word hier teruggevind. Die derde en grootste afdeling bevat gedigte oor jeugherinneringe, wat op feitlik chronologiese wyse begin by die geboortejaar en die trek van die stad na die plaas, dan die trek van die plaas na die dorp en eindig met die trek weg van die dorp af terug na die stad. Die tipiese boere tydverdryf, half ontspanning half werk, word in gedigte soos “"Hengelaar"” en “"Jagter"” uitgebeeld, terwyl “"Dae van die week"” uit die kinderperspektief beskryf word na aanleiding van die diverse aktiwiteite wat hy ervaar. “"Uitveër"” beeld kernagtig die deurlopende motief van gedurige verandering en herskryf aan die nuwe werklikheid uit. “"Weggaan van die plaas"” gee uitdrukking aan die verlies nie net van ’n woonplek nie, maar van ’n hele leefwyse en ’n hele lewe. Die vierde afdeling verbeeld die lewe in die stad, met telkens herinneringe aan die verlede wat ook in hierdie gedigte verskyn. “"Ruïnebesoek"” trek die omgewing se voorsate terug na lank voordat die voorgeslagte hulle intrek geneem het, sodat daar ’n verbinding bewerkstellig word tussen al die mense wat daar was. In die laaste afdeling word in “"Hiperbool"” (=oordrywing) gejuig oor die klein gedeelte van die familieplaas Sans Souci wat steeds in Marais-hande is en vir die eienaar die hele Marais-erfenis verteenwoordig. “"Onomastiek"” se naamgewing van klein en naby tot groter en ver verteenwoordig ’n poging om teen die verlies aan ’n erfplaas in te skryf, met die dorp Vrede wat simbolies eindelike berusting word.

Die bedrieglike eenvoud maar tog ook vernuwing van Marais se digkuns kom ook in “"By die dinge"” na vore, waar die bestaan van die mens naas die dinge ondersoek word. Die gedigte gee 'n afbeelding van ons bewoning van die aarde binne ses genommerde afdelings, waar binne naas die natuur en die konkrete ook die geestelike bewussyn deurlopende motiewe is en die irrasionele, onsienlike en mistieke betrek word. Die afdelings word voorafgegaan deur de programgedig “"Sonnewyserbespiegeling"”, waarin die betreklike en onakkuraatheid van alles beklemtoon word. Die eerste afdeling bevat gedigte oor die gesinslewe wat telkens momentopnames is, met “"Repetisie"” wat die eenderse siklus van die aktrise se bestaan uitbeeld. “"Tekenles"” bekoor met die uitbeelding van die kinderperspektief en verbeelding, terwyl “"Teresa"” se opnoem van dinge gaandeweg uitmond tot ’n metafisiese dimensie. “"Woordpyn"” maak gebruik van die opnoemingstegniek, waarin disparate dinge opgenoem word en gaandeweg met mekaar verbind word, met die titel wat die spreker se dilemma suggereer om reg te laat geskied aan die samehang van hierdie dinge. Op effektiewe wyse word die verwydering tussen die man en sy vrou en kind uitgebeeld in “"Middagete"”, waar die prag en praal van die hotel se eetkamer nie kan opmaak vir die pret wat die vrou en kind in ’n meer natuurlike omgewing het nie. Afdeling twee is jeugherinneringe, met “"Dood van Ouma Oosthuizen"” en “"Dood van Oupa Oosthuizen"” wat die kontrasterende ervarings van hierdie twee sterftes uitbeeld, die eerste met almal wat daar is en die tweede wat in eensaamheid en vergetelheid, ver weg van geliefdes en die bekende omgewing, geskied. “"Op die plot"” is hier ’n hoogtepunt, met sy sober stellings wat telkens ’n magiese realiteit daaragter suggereer. “"Kalahari-jagter"” stel op treffende wyse die majestueuse gemsbok teenoor die banale jagter. Afdeling drie handel oor ervarings as militêre dienspligtige, met “"Alternatief"” wat met sy herhaalde “Ek”-inset en sober stellings eindelik ’n geslaagde eenheidsperspektief skep. Die vierde afdeling bevat jeugherinneringe uit die platteland, wat afgesluit word met ’n reeks kriptiese “"Notas"”, wat skerwe poësie sonder ’n groter geheel is. In “"Pitte"” is die spreker ’n ontheemde wat in die Vrystaat pitte kry om tuis te gaan plant en hom sodoende aan sy afkoms te herinner. “"Hoefyster"” (sub-titel “"Sans Souci"”) verwys na die hoefyster wat vroeër jare by die voordeur van die plaas gehang het om onheil af te weer, soos die bygeloof was. Die treffende slot dui aan dat die hoefyster, nadat dit gesteel is, nie meer onheil wegkeer nie. In die vyfde afdeling (“"Elementale odes"”) is daar odes aan die kontrei of streek, waarin die opnoem van losstaande indrukke in kort reëls in ’n gedig soos “"Boer"” die yl omgewing naboots. Die slotafdeling betrek die mistieke. “"In wyer verband"” skets die rusteloosheid van die spreker binne die geweld van die land en die omvang van die heelal, wat afsluit met ’n eenvoudige gebed om sy lewe eenvoudiger te maak. “"Gebed vir Afrika"” slaag daarin om die grootheid en omvang van God se gebied effektief te kombineer met die klein dingetjies, alles dinge waarin Hy te vinde is, en dan te bid vir die mense en die kontinent.

Hierna spits Marais hom veral toe op natuurgedigte en in “"Verweerde aardbol"” gee hy in nege genommerde afdelings ’n visie en besinning oor die hele vasteland Afrika deur die fauna en flora wat dit kenmerk. Die bundeltitel suggereer die skade wat die mens die aarde reeds aangedoen het en die gedigte behou dwarsdeur die bundel die kontras tussen die bewaring en die vernietiging van die omgewing. Die boodskap is dat die mens in sy goddelike opdrag om oor alles te heers en dit te bewaar misluk het, met Afrika wat die fokuspunt van meeste van die gedigte is. Die digkuns self word telkens gesien as ’n belangrike bestanddeel van bewaring, deur die ervaring of beeld op te teken en in gedigte te omvorm. Die bundel open met die programgedig “"Gaia"”, waarin die aarde soos vanuit die ruimte op die aardbol gesien kan word en met geografiese instrumente weergegee kan word. Hierdie veraf blik vanuit die ruimte beweeg dan al nader tot die tasbare werklikheid van die lewegewende tuin. Die Lovelock-teorie van die interafhanklikheid van dinge word ook reeds hier aangeraak. Die eerste afdeling bevat drie verse waarin die digter die leser inlei in sy doelwit met die bundel en sy visie van die kontinent en land wat die primêre fokuspunt van die bundel is. “"Afrika"” is ’n poging om deur kaarte te teken die aarde te beskryf, met die besef dat die essensie daarvan nie nageteken kan word nie. In “"’n Land"” word besin oor wat die essensie van ’n land is, baie meer as die politieke afbakening van grense. Die tweede afdeling bestaan uit ontdekkings- of reisverse, met “"Landskap"” wat aandui dat plase afgemeet en gekarteer kan word sodat die boer eienaarskap daarvan verkry, maar die landskap behoort aan die digter wat dit kan beskryf en dit só kan dokumenteer. “"Lesotho"” is ’n mooi uitbeelding van ’n gebied waar mens en natuur steeds in harmonie saamleef. Die derde afdeling behandel die skoonheid maar ook die verganklikheid van natuurdinge, met die “"Son"” ’n vyand wat die aarde droogbak, maar ook ’n vriend wat die veld laat groei. Die afsydigheid van die “"Witooievaars"” en hulle vinnig veranderende wêreld word knap beskryf. In die vierde afdeling is lykdigte vir persone wat hulle lewens gewy het aan omgewingsbewaring. “"Adamson"” se twee gedigte handel oor die Keniaanse boere wat bekendheid verwerf het met die boek “"Born free"”, wat oor ’n vrygemaakte leeufamilie handel en in ’n trefferrolprent omskep is. “"Gorillas in die mis"” is ’n elegie gerig aan die natuurkundige Dian Fossey (wat in die rolprent “"Gorillas in the mist"” uitgebeeld is), met die gedig wat ook die name bevat van die gorillas wat sy tevergeefs van wildstropers probeer red het. Die vyfde afdeling se tema is die tuin as simbool van die natuur, waarin sekere blomme, plante en voëls kan gedy (“"Tuin"”). In “"Nagtuin"” kom daar ’n aangrypende metafisiese aspek by. In die sesde afdeling word jag en die vernielsug daaraan verbonde ondersoek. In “"By die jaghut"” word die natuurskoon en die prag van voëls en diere beskryf, met die jagter wat hom gereed maak om hulle lewens tot ’n einde te bring. Die sewende afdeling bevat gedigte oor reeds uitgestorwe spesies. “"Bloubok"” handel oor ’n bok wat omstreeks 1800 reeds uitgesterf het en nou slegs bewaar gebly het in die opgestopte glaskas van ’n museum, terwyl hierdie gedig ’n soortgelyke bewaringsaksie is. Die agtste afdeling handel oor onheilspellende natuurverskynsels, met “"Veldbrand"” ’n hoogtepunt in sy beskrywing van die vuur se vernietigingskrag. Die negende afdeling besin oor die wedersydse verhouding tussen mens, natuur en God. “"State of the ark"” se titel sinspeel op die politiese “State of the nation”-toesprake van regeringsleiers, waarin die toestand van die land in oënskou geneem word. Noag se ark is hier die interteks, met die duif wat uitgestuur is om tekens van land te vind, wat terugkom met ’n blaar deur suurreën bevlek, ’n teken van de ramp van besoedeling en die impak op die natuur. Die slotgedig, “"Gebed vir die aarde"”, sluit aan by “"Gebed vir Afrika"” in “"By die dinge"”, en gee met toespeling tot die skeppingsverhaal ’n versugting tot die vernuwing van die aarde. Hierdie bundel word in 1993 genomineer vir die Rapportprys.

“"Aves"” (Latyn vir “voëls”) het voëls as sentrale tema en bevat gedigte oor voëls en plekke en waarnemings rondom voëllewe.Die titel suggereer ook ’n loflied, soos in die Ave Maria, wat hier ’n loflied word aan die natuur en die interafhanklikheid tussen alle dinge van die natuur. Op vernuftige wyse word die lewens van voëls en bome aan die menslike bestaan gekoppel. Die betreklik eenvoudige onderwerp word in Marais se hande ’n komplekse waarneming van deernis, onselfsugtigheid, andersheid en ’n bewuswording van misterie en oorsprong. Die bundel bevat vyf genommerde afdelings. Die eerste afdeling is ’n inleiding waarin die bundeltemas sy oorsprong het, met die gedig oor “"Charles Darwin"” wat die evolusie-teorie se oorsprong skets en “"In die begin"” wat die jeugherinnering aan die begin van die spreker se belangstelling in voëls skets. “"Voëlkyk"” nooi die leser uit om die wetenskap agterweë te laat en eerder deel te neem aan die ervaring van die wonder van voëls. Die langste afdeling is die tweede, waar ’n groot aantal voëls op diverse wyse beskryf word. Soms is dit die atmosfeer en indruk wat neergepen word (“"Volstruis"”, “"Driebandstrandkiewiet"”), soms ’n beskrywing van die voël en sy gewoontes (“"Kraai"”, “"Gewone tarentaal"”), soms word die verband tussen die voël en spreker aangedui (“"Grootheuningwyser"”), soms vind klanknabootsing plaas (“"Gewone" v"leiloerie"”) en enkele kere is die voël selfs ’n dramatiese spreker (“"Kleinpelikaan"”, “"Witborsspreeu"”). In “"Lelkraanvoël"” word die wanverhouding en vrees tussen mens en voël gesuggereer. Die gevaar van hierdie beskrywings is dat die fyn waarnemings soms nie tot ’n groter diepte ontwikkel nie, hoewel die ongestoorde gang van die natuur en die voëls se verbondenheid daarmee akkuraat weerspieël word. Die derde afdeling is verse oor plekke in die natuur, die vierde behandel voëlkenners en die laaste afdeling bevat die enkele gedig “"Boom"”. In hierdie laaste afdelings is die religieuse element opvallend, met die verband tussen die natuur en die goddelike wat subtiel beskryf word. In die slotgedig is daar die beskrywing van die mens as ’n voël van ’n ander streek, met die implikasie van ’n ander wêreld en dus nie van hierdie wêreld nie, vervreem van die natuur. Hierdie gedig word gevolg deur die aanhaling uit Matteus 6:26, waarin die Skepper se sorg vir die voëls en mens duidelik blyk.

“"Plaaslike kennis"” sit met gedigte in agt afdelings die besinning oor die vraagstukke van ontwikkeling teenoor handhawing van die natuur voort. Die titel verbind reeds die betekenisinhoude van lokale en plaas-agtige (of natuurlike), met gedigte wat die jeugervarings op die plaas deurtrek na die wyer velde van die bioregionale en sosiopolitieke werklikhede. Die openingsgedig is “"Platberg se water"” met sy hunkering na vroeër ervarings in die ongerepte natuur. Hierna volg die agt genommerde afdelings, met die eerste waarin die digter weereens uit sy jeugwêreld put, maar met die wete dat nostalgie na die verlede die dinge verdraai. “"Die begin"” (met sy intertekstuele verwysing na die skeppingsgeskiedenis) beskryf die vrees dat daar van die skepping niks gaan oorbly nie en al waarmee die spreker hom kan besig hou is die optekening (of grafskrifte skryf) vir dit wat was en nooit weer sal wees nie, met die grafskrif bowendien onakkuraat. Die tweede afdeling bevat gedigte oor die beperkinge van die digkuns wat ook gesien kan word as beperkinge van die mens se skepping. “"My eerste duif"” beskryf hoe die kind die eerste duif skiet (by implikasie die skepping vernietig), met die volwassene wat nou met dieselfde vinger oor die duif skryf (probeer om self te skep, wat slegs ’n powere nabootsing van die oorspronklike is). In die derde afdeling is verlies die deurlopende tema, met “"My jaggeweer"” en “"Bloed"” wat die mens se vernietigingsdrang in die natuur as tema het en eindelik in “"Kongres oor postmodernisme"” tot die ontdekking kom dat sy eie skeppings deur die natuur verwoes word. Die vierde afdeling behandel ervarings rondom die spreker se navorsingswerk in landelike ontwikkeling, met veral die pyn wat grootskaalse ontwikkeling vir gewone mense meebring wat helder belig word. “"Grondregister"” en “"Kleinboer"” beskryf die onteiening van grond en die verskuiwing van mense in die naam van vooruitgang en ontwikkeling, terwyl “"Agricultural development"” die mislukking van vele sodanige ontwikkelingsprojekte as tema het. “"Plaaslike kennis"” (opgedra aan Edwin Mathonsi) beeld ’n besoek aan die toordokter uit, waarna die spreker in die nag in swaar weer die onheilspellende oorlogstromslae van die inboorlinge van weleer herken. Hierdie gedig beeld die wesenlike onversoenbaarheid uit van ontwikkeling teenoor antieke kultuur en die botsing wat daaruit voortspruit. Die vyfde afdeling bevat gedigte oor die lewe in die ruwe werklikheid van Afrika, met “"Die kind"” wat intertekstueel in gesprek tree met Ingrid Jonker se gelyknamige gedig. Die verskil is dat die kind hier nie dood is nie, maar terug gestuur word na sy plek van herkoms, waar daar geen positiewe vooruitsigte is nie en hy ’n lewende dooie sal wees, sonder kans om te ontsnap. Die sesde afdeling bevat gedigte oor bome, met “"Die heilige vyeboom"” ’n vertaling van ’n gedig van Octavio Paz. In die sewende afdeling ondersoek gedigte die negatiewe impak wat die mens op die natuur het, wat in stede van vrede verdeeldheid en plundering bring. Die agtste afdeling bestaan uit die enkele gedig “"Allesteorie"”, wat verwys na die fisici se tot dusver onsuksesvolle pogings om een teorie te kry waarbinne alles op aarde logies verklaar kan word. Dit is eers wanneer só ’n teorie gevind word dat die mens groter insig in alles sal hê.

“"Diorama"” se titel verwys na ’n Middeleeuse mobiele teater, sowel as na ’n driedimensionele miniatuurlandskap. Beide betekenisse word in die gedigte ontgin. Sover dit die teaterbetekenis betref, bevat verskeie gedigte al die narratiewe elemente van karakters, gebeure, plek en tyd. Die bundel is verder ’n voortsetting van sy ekologiese poësie, waarin die gedigte daarop uit is om bewustheid te skep van die feit dat die mense die aarde verniel, maar ook dat daar mense is wat red. Plante en diere is, naas enkele figuurstudies, die fokus van die gedigte. Daar word aangedui hoe plante en diere die mens beïnvloed en in sommige gevalle word dit selfs verteenwoordigend van die menslike psige binne die verhaalelement van die gedig. Die figuurstudies wys weer die betrekking op die plante en diere uit en so word die interafhanklikheid beklemtoon. Die bundel bevat meestal kort gedigte, wat oor die algemeen baie toeganklik is en uitmunt met fyn metafore en suiwer taalgebruik. Die bundel word in sewe afdelings verdeel. “"Diorama"” is in 2011 op die kortlys vir die toekenning van die Protea-prys vir die beste digbundel van die voorafgaande jaar, terwyl dit in 2012 bekroon word met die Suid-Afrikaanse Letterkundetoekenning (SALA-prys) as beste Afrikaanse digbundel.

“"In die bloute"” is ’n bundel met gedigte oor die see, wat in ses afdelings verdeel word. Dit is ’n heg gestruktureerde bundel wat die spanning in die verhouding tussen mens en natuur en die mens se verantwoordelikheid telkens doeltreffend verwoord. Reeds in die titel verklaar die ongewone voorsetsel “in” hoe die leser en die onderwerp onlosmaaklik aan mekaar verbonde is, wat ook die interafhanklikheid en verbondenheid van alle dinge suggereer. Die eerste afdeling bevat drie gedigte wat dien as oorgang van land na see en so die deurlopende reistema inlei, terwyl dit ook kommentaar lewer op die digter se rol as karteerder van sy omgewing. In afdeling twee word daar op sistematiese wyse verslag gedoen van ’n groot aantal visse, terwyl die derde afdeling fokus op seeplante. Afdeling vier betrek ’n aantal wetenskaplike navorsers, soos J.L.B. Smith, wat die selakant geïdentifiseer het, en Jacques Cousteau, wat internasionale bekendheid verwerf het met sy natuurbewaring en navorsing oor die see en al die lewensvorme daarin. Hierdie fokus stel die mens se posisie van oppermag oor die natuur in perspektief en beklemtoon sy gepaardgaande verantwoordelikheid vir beskerming en bewaring. Die vyfde afdeling fokus op ekologie en die wyse waarop die see die grense tussen mense ophef, soos veral treffend verwoord in “"Op ver strande"”. Afdeling ses bestaan uit ’n enkele gedig, “"Save our planet"”, waarin ’n sterk boodskap oor die mens se rol as verbruiker gegee word.

“"Nomade"” se titel beklemtoon die fokus op reis en suggereer terselfdertyd die rusteloosheid wat daarmee gepaardgaan. Die bundel word in agt genommerde afdelings verdeel. ’n Deurlopende motief is die gevoel van verlies aan natuurlike hulpbronne en natuurlewe, maar ook die persoonlike verlies van ’n gekoesterde wêreld. Die eerste afdeling open met “"Oorsprong"”, waarin die spreker aandui dat Afrika sy tuiste is, al het hy vele ander kontinente besoek, terwyl “"Voortgang"” en “"Sonnewende"” reis binne konteks van die tyd sedert die ontstaan van die aarde en die ruimte van die heelal plaas. In aansluiting by vorige bundels is daar verse oor die ekologie in afdelings wat handel oor bome en diere. Die tweede afdeling bevat gedigte oor Afrikabome, wat as antieke vorm van lewe telkens as baken dien vir die reisiger, terwyl die derde afdeling gedigte oor diere is waarmee die mens in besondere verhoudings verkeer. Die vierde afdeling bevat gedigte oor besondere historiese figure in Afrika, soos die Marokkaanse Ibn Battuta waardeur die Islam en hierdie kultuur ook ’n stem kry. Sommige gedigte betrek die geskiedenis, maar dit is nie net die blanke koloniale perspektief wat weergegee word nie, maar ook die aandeel van ander partye wat belig word. Die gedig “"Cecil John Rhodes"” vat die aarde se vernietiging en die einde van die ryk wat Rhodes in gedagte gehad het, mooi saam. Ander geskiedkundige figure wat aandag kry sluit in Leopold van België, Haile Selassie van Ethiopië, Mandela en De Klerk. Veral Kenia se geskiedenis en politiek kom onder die soeklig, met verse oor Dedan ­Kimathi, die onsigbare leier van die Mau-Mau, en Tom Mboya wat doodgeskiet is in die strate van Nairobi. Die vyfde afdeling is gedigte oor plekke in Afrika, waar die spreker soos ’n reisiger of nomade deur die kontinent reis en plekke soos Nairobi, Lamu, Kaïro en Timboektoe aandoen. Sodoende word die ervaring en beeld waargeneem en ontleed, maar ook afgespeel teen die land van herkoms, terwyl daar ook verse is wat verslag doen oor die impak op die self deur die ervaring. Baie van die gedigte is verhalend, sodat die streek deur die stories lewendig word. Dit is bekend dat die profeet Mohammed besonder lief was vir katte, wat uiting vind in die vers oor Lamu se katte, terwyl “"Lamu se meisies"” in teenstelling ’n seksbehepte Sweed se voorliefde vir die skraal meisies van Lamu as tema het. “"Heilige Skrif"” beeld die uitsluiting van die reisiger uit. Wanneer die spreker die mooi Arabiese letters van die Koran wil aanraak, ontstig dit die Moslem-vrou, wat dit as heiligskending ervaar. Daar is ook verslae oor besoeke aan verskeie plekke in Kenia, soos die klein basiliek in Nairobi en Fort Jesus in Mombasa. Die sesde afdeling het gedigte wat verwant is aan reis per boot. In die sewende afdeling word museums in hoofsaaklik Kenia beskryf, insluitende in Nairobi die nasionale museum, die McMillan Gedenkbiblioteek en die Karen ­Blixen-museum. In die laaste afdeling oordink die spreker die ervarings en besin oor die betekenis en impak daarvan op sy eie lewe. Die kunstenaar Lynette ten Krooden verskaf illustrasies vir die bundel. Marais se gedigte word opgeneem in verskeie versamelbundels, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Die mooiste Afrikaanse liefdesgedigte"”, “"Die dye trek die dye aan"”, “"Kraaines"”, “"Goudaar"”, “"Honderd jaar later"” en “"Nuwe verset"”. Van sy gedigte verskyn ook in letterkundige tydskrifte soos "Standpunte", "The bloody horse", "Ensovoort" en "Tydskrif vir Letterkunde".

Marais kan bestempel word as die belangrikste Afrikaanse digter wat hom vernaam met die ekologie bemoei en hy stel dan ook die bloemlesings met ekologiese gedigte, “"Groen"” en “"Ons klein en silwerige planeet"”, saam. Laasgenoemde bundel verskyn in samewerking met die Amsterdamse digter en letterkundige Ad Zuiderent en sewentig digters uit Suid-Afrika, Nederland en Vlaandere se werk word hierin opgeneem. Vir hierdie bundel skryf hy ook die insiggewende opstel “"Natuur, omgewing en letterkunde"”. In die vroeë tagtigerjare is hy die dryfveer agter die oprigting van die poësietydskrif "Ensovoort", wat vir etlike jare daarna steeds onder sy redakteurskap verskyn. Hy is ook erepresident van die Eugène Marais Skrywersvereniging. Saam met Ronel de Goede begin hy Poësie-Net op LitNet, met die doel om gedigte op die Internet te versprei. In 2006 en 2007 is hy lid van die besprekingspan wat gedigte van nuwe digters in die "digBy"-poësieprojek evalueer en in 2009 is hy die leier van die poësieslypskool by die "Volksblad"-Kunstefees. Om die verskyning van die gedig “"Winternag"” van Eugène Marais in 1905 (allerweë beskou as die gedig wat die ernstige digkuns in Afrikaans inlei) te gedenk, stel hy ook die bloemlesing “"Honderd jaar later"” in 2005 saam. Verder behartig hy vir ’n tyd ’n rubriek in ’n tydskrif waarin hy raad gee aan voornemende digters. Hy tree ook gereeld op by letterkundige byeenkomste soos die Woordfees waar hy van sy gedigte voorlees.

“"Lae wolke oor Mosambiek"” is ’n beskrywing oor die reis wat hy in 1997 as navorser saam met ’n paar kollegas onderneem het. In hierdie boek slaag hy daarin om die ontwikkeling en die probleme van die land in historiese en hedendaagse perspektief te plaas, afgewissel deur sy eie beskrywings en ervarings. Hierdie teks is aanvullend tot die amptelike verslag (“"Cross-border migration: report on a research visit to Mozambique"”) wat hy vir die RGN saamgestel het.

In 2012 vereer die Cordis-trust hom met ’n Goue Pen-toekenning vir sy bydrae tot die taal en kultuur van Afrikaans. Hy word in 2013 aangewys as die eerste feesdigter van die Innibosfees in Nelspruit.





</doc>
<doc id="115880" url="https://af.wikipedia.org/wiki?curid=115880" title="Grasdak">
Grasdak

Metodes om grasdakke te bou is tradisioneel van een geslag na die volgende oorgedra, en baie beskrywings van die materiale en metodes wat die afgelope drie eeue in Europa gebruik is, bestaan nog in argiewe en ou publikasies.

In sommige ekwatoriale lande is gras die algemene plaaslike materiaal vir dakke, en dikwels ook vir mure. 'n Verskeidenheid boutegnieke word gebruik, van die oeroue Hawaise haelskuilings wat van plaaslike ti-blare ("Cordyline fruticosa"), lauhala ("Pandanus tectorius") of pylgras ("Heteropogon contortus") gemaak is.

Palmblare word ook dikwels gebruik. In Fijdi, gebruik bouers waaierpalmblare vir dakke met gelaagde rietmure. Gepluimde palmblare word vir dakke gebruik in Dominica. Grasdakke van alang-alang ("Imperata cylindrica") kom voor in Hawai en Bali. Suikerrietblare word gebruik in die Kikuyu se stamhuise in Kenia.

Wilde plantegroei soos waterbiesies ("Phragmites australis"), palmiet ("Typha" spp.), besemgras ("Cytisus scoparius"), Skotse heide ("Calluna vulgaris") en biesies ("Juncus" spp. en "Schoenoplectus lacustris") is waarskynlik gebruik vir skuilings en primitiewe blyplekke in Europa in die laat Paleolitikum-tydperk, maar tot dusver is geen regstreekse argeologiese bewyse daarvan gevind nie. Mense het waarskynlik strooi begin gebruik in die Neolitiese tydperk toe hulle begin het om graan aan te plant. Ook in dié geval het geen argeologiese bewyse daarvan oorleef nie. 

Baie inheemse mense, soos die Maias, die Inkas en die Asteke, het in grasdakhuise gewoon. Na die ondergang van die meeste oorblywende Amerikaanse gemeenskappe weens siektes wat van Europa af versprei het, het die eerste Amerikaners waarop Europeërs afgekom het gewoon in strukture met dakke van boombas of vel wat in panele geplaas is wat verwyder of bygevoeg kon word vir ventilasie, verhitting of verkoeling. Bewyse van baie komplekse geboue met veselgebaseerde dakmateriaal is eers in die vroeë 2000's herontdek. Franse en Britse setlaars het tydelike grasdakblyplekke van plaaslike plantegroei gebou net nadat hulle in Nieu-Frankryk en Nieu-Engeland aangekom het, maar het meer permanente huise met houtplankies bedek.

In die grootste dele van Engeland was gras en riete die enigste dakmateriaal beskikbaar vir die meeste plattelanders tot die 1800's. Die kommersiële vervaardiging van Walliese leiklip het in 1820 begin, en die vervoerbaarheid wat kanale en treinspore gebied het, het ander materiaal beskikbaar gemaak. Nogtans het die aantal grasdakeiendomme in Brittanje in die middel-1800's toegeneem namate landbou uitgebrei het, maar het aan die einde van die 19de eeu afgeneem weens die landbouresessie wat daartoe gelei het dat mense op die platteland uitgedun geraak het. Met verloop van tyd het grasdakke 'n teken van armoede geword en die aantal grasdakhuise het al hoe minder geword, asook die aantal professionele dekkers. Die afgelope 30 jaar het grasdakke weer gewilder geword in Brittanje en is nou eerder 'n simbool van rykdom as van armoede. Daar is sowat 1,000 voltydse dekkers in Brittanje en grasdakke word al hoe gewilder vanweë die hernude belangstelling daarin om historiese geboue te bewaar en om meer volhoubare boumateriaal te gebruik.

'n Grasdak van goeie gehalte strooi of gras kan meer as 50 jaar hou as dit deur 'n vaardige dekker gebou word. Tradisioneel is 'n nuwe laag strooi oor 'n verweerde oppervlak geplaas, wat beteken dat party baie ou geboue se graslaag tot 2 meter dik kan wees. 

Tegnologiese veranderinge in die landboubedryf het die gewildheid van grasdakke baie beïnvloed. Die beskikbaarheid van dekgras het heelwat afgeneem teen die einde van die 1930's en die 1940's met die bekendstelling van snydorsmasjiene, asook met die aanplant van graan met kort stamme. Die toenemende gebruik van stikstofkunsmis in die 1960's-1970's het die gras verswak en hul langlewendheid beïnvloed.

In dele waar daar baie palmbome voorkom, word palmblare gebruik vir mure en dakke. In die suidooste van die VSA is Indiaan- en pioniershuise dikwels gebou van palmetto-blare. Die chickees van die Seminole en Miccosukee se dakke word steeds gedek met palmetto-blare.

Goeie grasdekking vereis nie gereelde onderhoud nie. Kenners beveel nie meer die gebruk van 'n draadnet aan nie, omdat dit verdamping vertraag en langlewendheid verminder. Mos kan 'n probleem wees as dit baie dik is, maar is nie normaalweg skadelik nie. Sekere spesies mos is selfs beskermend. is steeds die mees gebruikte naslaanboek oor die tegnieke van grasdakke. Die dikte van die laag gras verminder met verloop van tyd aangesien die oppervlak mettertyd verweer en weggewaai en afgespoel word deur reën.

Grasdakke is nie so ontvlambaar as wat baie mense dink nie. Dit brand stadig, "soos 'n toe boek", sê dekkers. Die oorgrote meerderheid brande word veroorsaak deur houtstowe of foutiewe skoorstene. Vonke van gebrande rommel of papier kan die droë gras rondom die skoorsteen aan die brand steek.

Versekeringspremies vir huise met grasdakke is hoër as die gemiddeld, weens die beskouing dat grasdakke 'n brandgevaar is, maar ook omdat 'n grasdakbrand omvattende rookskade aanrig en 'n grasdak duurder is om te vervang as byvoorbeeld 'n teëldak.

Alle grasdakke behoort rookverklikkers in die dakspasie te hê.

Die doeltreffendheid van grasdakke hang af van die dak se vorm en ontwerp, die helling van die dak en ligging – sy geografie en topografie – die gehalte van die materiaal en die kundigheid van die dekker.

Grasdakke het heelparty natuurlike eienskappe wat voordelig is vir sy doeltreffendheid. Dit is van nature weerbestand en wanneer dit behoorlik onderhou word, absorbeer dit nie baie water nie. 'n Dakhelling van ten minste 50 grade sorg dat neerslae vinnig afloop voordat dit die struktuur kan binnedring.

Gras is ook 'n natuurlike insoleerder en lugholtes binne strooidekking insoleer 'n gebou in sowel warm as koue weer. 'n Grasdak sorg dat 'n huis koel in die somer is en warm in die winter.

Grasdakke het ook goeie weerstand teen windskade as dit behoorlik gebou is.

Grasdakmateriaal wissel van vlaktegras tot waterdigte blare wat in ekwatoriale streke voorkom. Dit is die mees algemene dakmateriaal in die wêreld omdat dit so geredelik beskikbaar is.

Omdat gras ligter is, is minder hout nodig in die dak om dit te ondersteun.

Gras is 'n veelsydige materiaal om ongelyke dakstrukture mee te bedek. Dit beteken tweedehandse, herwonne en natuurlike materiaal kan gebruik word, wat nie net meer volhoubaar is nie, maar dit hoef ook nie aan presiese standaardafmetings te voldoen om goed te werk nie.

Grasdakhuise is moeiliker om te verseker weens die beskouing dat dit 'n brandgevaar inhou, en omdat dit arbeidintensief is om te bou is dit duurder as om 'n dak met leiklip of teëls te bedek. Voëls kan die dak beskadig terwyl hulle na kos soek, en knaagdiere word gelok deur oorblywende graan in strooi.

Grasdakke het in baie dele van die nywerheidswêreld ongewild geword nie oor die brandgevaar nie, maar omdat die bouwerk baie duur geword het en "harde" materiaal goedkoper is. Maar dié situasie verander stadig maar seker. Daar is sowat 60,000 grasdakhuise in Brittanje en nog meer word elke jaar gebou.

Die Normans het nuwe grasdakke in die 12de eeu in Londen verbied, en bestaande dakke moes hul oppervlakke laat oorpleister om die gevaar van 'n brand te verminder. Die Groot Brand van Londen in 1666 het niks met grasdakke te doen gehad nie. Die moderne Globe-teater is een van die min grasdakgeboue in Londen (ander kom voor in die voorstad Kingsbury), maar die Globe se moderne waterbiesiegrasdak is bloot vir dekoratiewe doeleindes en is geplaas oor 'n ten volle waterdigte dak wat van moderne materiaal gemaak is. Die Globe-teater, wat in 1997 geopen is, is gebou volgens die voorbeeld van die Rose-teater, wat op 'n droë nag in Junie 1613 deur 'n brand verwoes is toe 'n brandende bol lap wat deur 'n spesiale-effek-kanon tydens 'n vertoning afgevuur is, die grasdak aan die brand gesteek het. Die oorspronklike Rose-teater is met graanstrooi bedek, waarvan 'n voorbeeld deur argeoloë van die Londen-museum ontdek is toe die terrein in die 1980's opgegrawe is.

Daar is mense wat beweer dat 'n grasdak nie 'n gewone sneeuval kan hanteer nie, maar soos met alle dakmateriaal hang dit af van die onderliggende dakstruktuur. In 1640 is 'n wet in Massachusetts geproklameer wat die gebruik van grasdakke in die kolonie onwettig verklaar het om dié rede. Gras is ligter as ander boumateriaal dus hoef die onderliggende struktuur nie so sterk te wees nie, maar as sneeu op 'n swak struktuur val, kan dit meegee. 'n Grasdak is gewoonlik teen 'n helling van 45 tot 55 grade en onder normale omstandighede is dit genoeg om sneeu en water te laat afloop. In dele met uiterste sneeuvalle, soos in sekere dele van Japan, word die helling vergroot. 




</doc>
<doc id="115882" url="https://af.wikipedia.org/wiki?curid=115882" title="Dracula (dubbelsinnig)">
Dracula (dubbelsinnig)

Die naam Dracula kan verwys na:



</doc>
<doc id="115884" url="https://af.wikipedia.org/wiki?curid=115884" title="S. Ignatius Mocke">
S. Ignatius Mocke

S. Ignatius Mocke (25 April 1912, distrik Frankfort, Oranje-Vrystaat – 5 Januarie 1990, Johannesburg) was ’n joernalis, redakteur van die letterkundige tydskrif "Helikon" en Afrikaanse digter en skrywer. Benewens publikasies onder sy eie naam, publiseer hy ook onder die skuilname Mynhardt Fourie en L.J. Odendaal en Rudolf Meiring.

Solomon Ignatius Mocke was die oudste seun van Ernst Jacobus Mocke en Petronella Susanna Maria Potgieter. Hy was een van elf kinders, van wie twee jonk oorlede is. Sy broers was Jan Gideon, Ernst Jacobus en Pieter en sy susters Anna Magdalena (beter bekend as die skryfster Annette Mocke), Ester Helena, Erna Amelia, Susanna Petronella en Thelma Iris. Die bekende Voortrekker Johan Godfried Mocke is sy oupagrootjie. Sy vader was ’n bittereinder uit die Anglo-Boereoorlog wat in die Vrystaatse hoofkommando gedien het en eers op 7 Junie 1902 op Reitz in die Vrystaat sy wapens neergelê het. Sy moeder was een van die kinders van ’n Kaapse rebelle-vlugtelinggesin wat in 1901 saam met ander Boeregesinne Portugal toe verban is. Ten tye van sy ouers se huwelik in 1907 was sy moeder prinsipale van die kerkskool op Groenvlei, naby Wolwehoek, waar rehabilitasie-onderwys aan die kommando- en konsentrasiekampkinders verskaf is. Sy skoolopleiding kry hy in die Vrystaat op Bothaville en later op Kroonstad, waar hy in 1927 matrikuleer.

In 1931 word hy klerk in die staatsdiens in Pretoria, maar studeer terselfdertyd privaat in die regte. Dan is hy as joernalis verbonde aan "Die Vaderland" en vestig hom in Johannesburg. In hierdie tyd maak hy kennis met Eugène Marais, wat hom sterk aanmoedig met sy digkuns en verskeie voorstelle maak vir die verbetering van sy gedigte. Hy speel ’n leidende rol in die kultuurlewe in Johannesburg. In die vroeë dertigerjare is hy saam met C.M. van den Heever en Abel Coetzee stigterslede van die Johannesburgse Skrywerskring. Later word hy assistent-redakteur van "Die Brandwag", vir wie hy talle artikels en resensies lewer. In 1939 is daar ’n meningsverskil tussen hom en H.A. Mulder in "Die Brandwag" oor Mulder se stelling dat Van Wyk Louw die grootste digter in die Afrikaanse taal is. Mocke (onder die skuilnaam L.J. Odendaal) waarsku teen wat hy noem sulke “onverantwoordelike uitsprake” en voer aan dat C. Louis Leipoldt daardie eer verdienHy word medewerker aan "The South African Panorama" en word ook benoem as hoof van Transafrika se Akademie vir Letterkunde en Joernalistiek. Tydens hierdie tydperk verskyn sy handleiding oor die skryfkuns, die joernalistiek en die toneel, getiteld "Dienaar van die geskrewe woord".

Uiteindelik word hy mede-eienaar en hoofredakteur van "Horison" en vanaf Oktober 1951 van die letterkundige blad "Helikon", waarin dikwels venynige aanvalle op die Dertigers en veral Opperman verskyn. Hierdie tydskrif word in 1963 gestaak.

Hy trou met Debora Johanna Aling, maar hulle skei in 1948, waarna hy weer in die huwelik tree, hierdie keer op 25 Mei 1948 met Olga Esme Els. Sy was voorheen getroud met John Keith Elers Douglas en het ’n seun uit hierdie huwelik, naamlik Christopher Douglas. Hulle neem in 1956 ’n seun aan wat hulle na hom vernoem, Solomon Ignatius, en later ook ’n dogter, wat hulle Etrecia noem. Sy vrou Olga is selfdood op 23 Februarie 1986.

Mocke is ’n stigterslid en later voorsitter van die Afrikaanse Letterkundige Vereniging, met onder andere P.J. Nienaber en F.C.L. Bosman as komiteelede. Hierdie vereniging ken verskeie pryse aan belowende skrywers en digters toe om hulle aan te moedig. Hy redigeer die eerste "Jaarboek van die Afrikaanse Skrywerskring" en hy skryf ook die skoolliedere van sy alma mater die Hoërskool Bothaville en van die Hoërskool Goudrif.

In die laaste jare van sy lewe bly hy in ’n huurhuis in Ferndale in Randburg.

Hy is op 5 Januarie 1990 na ’n beroerte-aanval in die Johannesburgse Algemene Hospitaal oorlede, waarna hy in die Wespark begraafplaas begrawe is.

Vanaf die begin van 1930 publiseer hy gedigte in veral "Die Huisgenoot". In die digkuns is hy ’n oorgangsfiguur wat in sy eerste werk by ouer tradisies aansluit en in sy latere werk beïnvloeding toon van jonger tydgenote. "Gedigte" hanteer veral die problematiek van lewe en dood en toon ’n neiging tot moralisering. Kenmerkend is die erns van die gedigte, terwyl hy ’n voorliefde toon vir die streng gebonde vers, waar die vorm ook eerder as beklemmend en nie as bevrydend ervaar word nie. Die sonnet "Die Vrystaat" toon egter belofte, terwyl "Dood" ook noemenswaardig is en die sonnettesiklus "By die graf van ’n vriend" etlike treffende versreëls bevat. "Vlugtige aandrif" sluit aan by die tematiek van die ewigheidsbesef in sy debuut en bevat ook heelwat stemmingspoësie, sonder om veel ontwikkeling te toon. "Liefde en dood" styg egter uit, terwyl "Arendsvlug" ’n mooi uitbeelding is van die ontembaarheid van vryheidsverlange. "Onbestendigheid" is ’n mooi stemmingsvers, terwyl "Silhoeëtte" ’n sterker sintuiglike inslag het.

"Liedere van Salome en ander gedigte" sluit nouer aan by die jonger digkuns, sonder dat die digter die tegniese vermoë van sy tydgenote kan ewenaar. Dit is veral die gebruik van die enige, juiste woord wat hom ontwyk, sodat hy hom byvoorbeeld verlaat op niksseggende byvoeglike naamwoorde en beskrywings wat die objek soms eerder verdoesel as verhelder. Die eerste afdeling van die bundel bevat die liedere van Salome waarin die liefde besing word, maar daar terselfdertyd ’n stryd is vir die behoud van die siel. Die tweede afdeling is "Oorlogsgedigte". Hierdie aktuele gedigte en veral "Gebede van die sterwende soldaat" bring die pas afgelope Tweede Wêreldoorlog onder woorde en ondersoek die sin van lewe en lyding. Die derde afdeling bevat verse wat voor 1938 geskryf is en hoofsaaklik liefdesgedigte en jeugherinneringe is, met "Ballade van die tyd" noemenswaardig.

"Twee lande" word ingedeel in twee afdelings, naamlik "Die nuwe land" en "Die ou land", wat dan ook die oorsprong van die bundeltitel verklaar. Die afdeling oor die nuwe land bevat gedigte oor die versteende stadsbeskawing wat die natuur verdryf. Geslaagd is die kwatryn "Die hysbakbestuurder" (oor die man wat eens voorman op ’n plaas was, waar sy ou wêreld vergelyk word met die kunsmatigheid van die stad se natuur) en "Die bevoorregtes", waarin agtereenvolgens "Die gasvrou", "Die pensioenaris" en "Die gasheer" op satiriese wyse bespreek word. "Vier welsynsverslae" is gevallestudies oor mense wat in die stad die lewenspad byster geraak het. Die nuwe land word dan in die tweede afdeling gekontrasteer met die ou land, waar die oorspronklike swart inwoners se lewe na aan die natuur en voor die koms van die “beskawing” uitgebeeld word. Dit is veral die misterie en troos van die fluitmusiek in "Klong" wat ontroer, met "Die uitdaging", "Knopkieriegeveg" en "Ballade van die sterk man" wat ook noemenswaardig is. Hierdie gedeelte sluit ook legendes in, soos die "Fenduzi-legende", waarin die Reëngodin bevel gee dat elke jongman ’n jongvrou na ’n groot fees moet bring. Uit hierdie vrouens word dan ’n offer gekies waardeur die droogte gebreek kan word.

"Die koue tye" is soortgelyk van aard, maar toon tog ’n groter mate van tegniese vaardigheid en woordvermoë. Die bundel bevat drie afdelings.

In "Wendaland 1955" word hoofsaaklik die sonnetvorm gebruik om die primitiewe inboorling aan die woord te stel, wat ’n ongelukkige vormkeuse is aangesien die inhoud en vorm mekaar hier nie komplementeer nie. Die reeks van tien sonnette oor die reëngodin "Modjadjie" eindig met ’n mooi klimaks, terwyl "Die Groot Gees en die Koedoelam" mooi beelding bevat. Die tweede afdeling, "Vreemdeling in die stad", se gedigte behandel maatskaplik-sosiale verskynsels, met "Gekneusde" en "Jeugmisdadiger" wat in dele daarin slaag om die hartelose impak van die stadslewe weer te gee. Die laaste afdeling is "Die digter", wat hoofsaaklik van die kwatryn en vierreëlige strofes gebruik maak. Hierin word die moderne Westerse intellektueel se probleme om ’n werklike tuiste te vind, behandel. Die bundeltitel verwys na die magtelose ouderdom en naderende dood.

"Loflied aan die onsterflikheid" bevat verbeterde en herskrewe gedigte uit "Vlugtige aandrif" en sluit ook ongebundelde gedigte in, sommige van voor die publikasie van sy eerste bundel. Van sy gedigte word in "Helikon" gepubliseer, waarvan talle nie later in bundels opgeneem word nie. Van sy gedigte word in verskeie versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Afrikaanse versameling", "Digters en digkuns", "Afrikaanse natuurpoësie", "Afrikaanse verse", "Afrikaanse ballades", "Ons jongste letterkunde", "Digterstemme", "Digters en digsoorte", "Uit ons digkuns", "Die junior digbundel" en "Junior verseboek".

"Asperien vir die muse" is ’n “klugspel in agt tonele” (meer digbundel as drama) wat in 1942 in "Die Brandwag" gepubliseer word en in 1947 ook in boekvorm. Die klug bevat satiriese verse waarin die skrywer skerp kritiek uitspreek teen van sy meer geroemde tydgenote en dit veral het oor die persepsie van wanverhoudings in die literêre kritiek.

Sy eie ongepubliseerde drama "Kom ons gaan blomme pluk" word in die veertigerjare deur Johan Fourie se geselskap opgevoer en weer vin 1951 deur Pieter Pieterse se geselskap.

In die beginjare van die Afrikaanse beroepstoneel verwerk en vertaal hy talle dramas vir die Hanekoms, André Huguenet en baie ander reisende toneelgeselskappe. Vir opvoering deur die Willem van Zyl-toneelgeselskap verwerk hy in die vroeë dertigerjare die drama "Moederloos" van Fanny Eden in Afrikaans en in September 1936 voer die André Huguenet-toneelgeselskap sy vertaling van Martin Vale se "The two Mrs Carrolls" op as "Gevaarlike huwelik".

In 1939 voer die Hanekom-geselskap die Duitser Otto Bastian se "Kopf in der Schlinge" op as "Die vermiste getuie" en Anton Ackermann se geselskap voer Carl Grubaum se "Roza" op.

In 1940 volg die Hanekom-geselskap se opvoering van "The unguarded hour" deur Simon van der Poll as "Agter geslote deure" en in ongeveer 1943 voer Johan Fourie se geselskap "Nothing but the truth" van James Montgomery op as "Wie loer kry niks".

Mocke was ook ’n vriend van die Nederlandse akteur J. Plaat-Stultjies, vandat hy in die twintigerjare uit Nederland na Suid-Afrika gekom het. Vir Plaat-Stultjies versorg hy taalkundig en toneelmatig onder andere die drama "Die kloue van Satan".

Hy skryf ook romans wat hoofsaaklik op historiese gebeurtenisse, veral die Rebellie en die Anglo-Boereoorlog, betrekking het. "In die vuurlinie" vertel van die ervarings van tien burgers onder die bevel van generaal De Wet tydens die Anglo-Boereoorlog. Die verhaal is gebaseer op die waarheid soos deur die skrywer se vader aan hom vertel, wat as penkop in een van generaal De Wet se kommando’s gedien het. "Gister die heldejare" is ’n vervolg op "In die vuurlinie", met die aksie wat nou tydens die Rebellie afspeel.

"Die belofte" het ’n sterk filosofiese aanslag met introspektiewe karakterontleding. Hoewel die idee-inhoud oor die algemeen bevredigend is, raak die introspeksies soms vervelend en selfs nie oortuigend komende van die karakters nie.

"Die Leeu van Wes-Transvaal" handel oor generaal De la Rey.

"Geen ander trou" handel oor die Rebellie.

"Die donker kleed" is ’n novelle.

In "Die skerm sak" word die wedervaringe van die vroeë toneelgeselskappe uitgebeeld.

"Dienaar van die geskrewe woord" is ’n handleiding vir studente en aspirant-beoefenaars van die skryfkuns.

Onder die skrywersname Mynhardt Fourie en Rudolf Meiring skryf hy ook populêre romans. As Mynhardt Fourie skryf hy onder andere "Wolke oor die stad", ’n verhaal oor die lotgevalle van ’n manskap in die Ossewabrandwag, wat ook een van die eerste romans oor die verstedeliking van die Afrikaner is.

As Rudolf Meiring skryf hy onder andere "Groter liefde", ’n roman oor die Anglo-Boereoorlog.

"Doodvonnis oor die eter" is ’n speurverhaal waarin ’n aantal belangrike persone vermoor word, met die doodvonnis wat telkens oor die radio aangekondig word.

’n Besondere eer val hom in die jare veertig te beurt wanneer een van sy gedigte, "Liefde en dood", deur die komponis Olaff Andresen getoonset en in die Carnegie Hall in New York uitgevoer word. Hy is in 1978 die tweede wenner van die Totius-prys, wat toegeken is deur die toekenningskomitee van die Totius-Pryse Stigting waarin die Dietse Federasie ook verteenwoordig was. Theo Wassenaar was in 1977 die eerste wenner. Mocke het die beoordelaars gevra om die prysgeld van R1 000 aan die Afrikaanse Letterkundevereniging te skenk. In 1986 ken die Afrikaanse Skrywerskring erelidmaatskap aan hom toe, nadat hy in die dertigerjare ’n stigterslid was van hierdie vereniging se voorganger, die Johannesburgse Skrywerskring.

Werke uit sy pen sluit in:





</doc>
<doc id="115885" url="https://af.wikipedia.org/wiki?curid=115885" title="M.I. Murray">
M.I. Murray

M.I. Murray (1899–1983) was ’n lektrise in Afrikaans aan die Universiteit van Kaapstad en ’n Afrikaanse skrywer en dramaturg.

Marguerite Isabel Murray is op 3 Januarie 1899 op Robertson gebore as een van nege kinders van ds. John Murray en Susanna Maria Murray. Die dramaturg Susie Mey Viljoen is een van haar susters. Sy matrikuleer aan die hoërskool op Robertson en studeer dan vanaf 1918 aan die Victoria Kollege, wat later die Universiteit van Stellenbosch word. Hier is sy stigterslid en eerste voorsitster van die Vrouestudentebond en dien ook op die studenteraad. Na kwalifikasie begin sy skoolhou op Kakamas, daarna vir vier jaar aan Hoër Meisieskool Bloemhof op Stellenbosch en dan vir ses jaar aan die Hoërskool Jan van Riebeeck in Kaapstad, waar sy saam met die skryfster Essie Malan die eerste twee onderwyseresse was. Na tien jaar as onderwyseres word sy lektrise in Afrikaans in die Departement van Opvoedkunde aan die Universiteit van Kaapstad, ’n pos wat sy tot met haar aftrede in 1960 beklee. Aanvanklik is N.P. van Wyk Louw ’n kollega van haar in hierdie departement. Na haar aftrede bly sy in Azaleahof in Stellenbosch. Sy versamel van vroeg af kunswerke van Suid-Afrikaanse kunstenaars soos Gregoire Boonzaier, Elise Bodley, Maggie Laubser, Pierneef, Stanley Pinker, Enslin du Plessis, J.A. Smith, Irma Stern, Paul du Toit, Jean Welz en Appie van Wyk. Hierdie kunswerke laat sy na haar dood aan die Kunsgalery van die Universiteit van Stellenbosch.

Marguerite is in 1934 mede-stigterslid en later ook voorsitter van die Kaapstadse Afrikaanse Toneelvereniging en in hierdie hoedanigheid doen sy baie om die Afrikaanse toneel te bevorder. Sy beywer haar onder andere vir ’n toneelbiblioteek en ’n teater wat in Kaapstad opgerig is. As regisseur is sy verantwoordelik vir die opvoering van talle toneelstukke, soos  die blyspel “"Mademoiselle"”, “"Hantie kom huis-toe"” van P.W.S. Schumann by die Oranjeklub in Kaapstad op 2 Desember 1933, haar eie drama “"Die bron"” in 1935, Sacha Guitry se “"Huis te koop"” en Maurice Maeterlinck se “"Die indringer"”. Onder haar regie word “"Fritsie"” van Hermann Südermann in 1935 vir die Universiteit van Kaapstad tak van die Afrikaanse Nasionale Studentebond en “"Gebroke drade"” van J.R. L. van Bruggen vir die Kaapstadse Amateur Toneelvereniging in 1936 opgevoer. In 1937 word sy ’n spesialis–lid van die kortstondige Toneelburo van die Federasie van Afrikaanse Kultuurverenigings. Sy onderneem in 1947 onderneem ’n studiereis deur Europa waar sy ’n studie maak van die toneel, met besondere verwysing na nasionale, staat- en stadteaters. Op 25 Julie 1983 is sy op Stellenbosch oorlede.

In haar skeppende werk lê sy haar oorwegend toe op die drama. “"Binnehof"” beleef verskeie geslaagde opvoerings en word ook gepubliseer. Hierdie drama gee ’n beeld van ’n aantal woonstelbewoners wat elkeen op een of ander wyse deur die lewe geknou is. Op vernuftige wyse vleg die skrywer die uiteenlopende drade van hierdie eensame mense se lewens ineen op grond van hulle gesamentlike lewe in die woonstelgebou. ’n Man ontvlug met sy minnares en kind van sy regte vrou en hulle vind skuiling in die woonstel, waar hulle as gesin paradeer. Wanneer hy ontdekking vrees, laat hy sy minnares in die steek, wat dan selfmoord pleeg. “"Die bron"” is ’n eenakter met ’n lewenswyse ouma as hoofkarakter. Ten spyte van haar gestremdheid funksioneer sy steeds as die middelpunt van die huishouding, gee wyse raad en snoer die huisgesin in ’n eenheid saam. Hierdie eenbedryf word weer opgeneem in die eenbedryfbundel “"So onder deur die maan"”, saam met “"Die stem van die see"”, “"Helgaard Weber"”, “"Sneeu op die ewenaar"” en “"So onder deur die maan"”. “"Helgaard Weber"” word in 1947 tydens die toneelfees opgevoer en die ongepubliseerde drama “"Walburgis en Bertrane"”, word ook met sukses opgevoer. “"Op pad na Bethlehem"” is ’n Kersspel. “"Poppeteater"” bevat die eerste oorspronklik Afrikaanse poppeteaterspele wat in druk verskyn. Die spele in hierdie bundel is “"Loekie"”, “"Net duskant Bremen"”, “"Tatsie"”, “"Wolf en Jakkals"”, “"Tokkelôsi en die Kleingoed"” en “"Hasie-kebasie"”. Sy vertaal August Strindberg se drama “"Paastyd"” en voer hierdie drama dan op. Ina Boudier-Bakker se “"Het hoogste recht"” verwerk sy in Afrikaans as “"Die hoogste reg"” en hierdie drama word in 1946 opgevoer deur die Kaapse Amateurtoneelgeselskap.

Sy maak ook ’n belangrike bydrae op prosagebied. “"Die gerf"” bevat kortverhale wat beïndruk met die sober styl daarvan in ’n tyd toe sierskryf mode was, waarin die lief en leed van gewone mense uitgebeeld word. Die inleidende “"Idille"” is ’n mooi stemmingstuk wat die ervarings beskryf van twee mense wat op ’n boottog op ’n rivier ’n geestelike ervaring het. “"Ontwaking"” beskryf ou oom Gideon wat dertien myl stap om die Voortrekker-fakkelloop op ’n eensame pad te sien verbygaan om so ook deel te hê aan die opkomende jeug se meelewing van die verlede en die wekroep om koers te hou. In die aangrypende “"Twee laastes"” word die straatmusikant Johannes Gagiano se mislukte dag opgebeur deur die barmhartigheid van ’n straatvrou. “"Karolien"” tref met gevoelige karakteruitbeelding, terwyl “"Kwartet"” ’n paar mense uitbeeld wat deur die noodlot na dieselfde einde geneem word. Van haar kortverhale word in versamelbundels opgeneem, waaronder “"Verleigeeste en die Nuwejaarsbok"” in “"Uit die kontreie vandaan"” onder redaksie van Abraham H. de Vries en uittreksels uit “"Witwater se mense"” in “"Borde borde boordevol"” saamgestel deur Hennie Aucamp. Saam met G.G. Cillié skryf sy ook die woorde van die wiegelied “"Slaap nou my prinsie"” (ook bekend as die “"Mozart-wiegelied"”). Sy verwerk haar moeder se dagboek en verskaf ’n inleiding en aantekeninge daartoe, wat gepubliseer word as “"Uit die dagboek van ’n predikantsvrou: 16 Mei 1900 – 12 Januarie 1906"”.

Reeds klassiek in Afrikaans en heelwaarskynlik haar grootste letterkundige bydrae is die kontreikuns en herinneringswerk “"Witwater se mense"”, waarin deur die oog van ’n sentrale verteller die leefwyse van ’n hele bruin gemeenskap in die Sederberge teen die einde van die negentiende eeu opgeteken is. Op besondere wyse word hierdie kontreikuns verdiep deur op die geloof, bygeloof, mites en folklore van hierdie mense en hulle eenvoudige siening van en verhouding met die grond en die gemeenskap, asook hulle geloofslewe en houding teenoor God en demoon, te konsentreer. Die boek word nie in die vorm van ’n verhaal aangebied nie, maar bevat losstaande episodes waaruit daar tog ’n struktuur spreek van die opeenvolging van seisoene en die klein seremonies eie aan hierdie gemeenskap. Hierdie vertellings is gebaseer op die jeugherinneringe van Anne (Poon) Meyers. Alwyn Swart verwerk hierdie boek ook tot ’n vollengte drama.






</doc>
<doc id="115886" url="https://af.wikipedia.org/wiki?curid=115886" title="Zelia Myer">
Zelia Myer

Zelia Myer was die skuilnaam van Elizabeth Murray (1890–1988), ’n Afrikaanse skrywer van populêre romans.

Elizabeth Murray is op 2 Julie 1890 op Swellendam gebore as die oudste dogter van die NG predikant George Murray. Haar ma was ’n nooi Meiring, wat kort na haar geboorte oorlede is, waarna haar pa weer trou, met Catharina Louw. Uit haar pa se tweede huwelik het sy tien halfbroers en –susters, naamlik Andrew, Adrian Jacobus, Charlotte, George Stegmann, Louis John, Maria Francis, Henry William, Harold Reitz, Helen en Margaretha. Sy kwalifiseer as musiekonderwyseres en trou met die predikant Johan Reyneke. Die egpaar het vyf kinders. Op 11 Oktober 1988 is sy oorlede.

Onder die skuilnaam Zelia Myer skryf sy ontspanningsleesstof, wat hoofsaaklik deur boekklubs uitgegee word. “Die silwer rand” is ’n Christelike roman.



</doc>
<doc id="115887" url="https://af.wikipedia.org/wiki?curid=115887" title="Joan Kruger">
Joan Kruger

Joan Kruger is ’n joernalis en rubriekskrywer en redakteur van "Rooi Rose" en "Vrouekeur".

Johanna Magdalena Crafford is op Kakamas gebore, waar sy ook grootword. Na skool studeer sy van 1967 verder aan die Potchefstroomse Universiteit vir Christelike Hoër Onderwys en verwerf in 1969 ’n B.A.-graad met Afrikaans en Engels as hoofvakke. Met deeltydse studie behaal sy in 1974 ’n B.A. Honneursgraad in Afrikaans aan die Universiteit van Suid-Afrika en in 1995 ’n M.A.-graad in Linguistiek aan die Randse Afrikaanse Universiteit. In 2004 behaal sy ’n D.Litt. et Phil.-graad in Linguistiek aan die Universiteit van Johannesburg met ’n proefskrif oor “"Taak en taal: ’n sosiolinguistiese ondersoek na leksikale aspekte van die vroueregister in Afrikaans"”. Na verwerwing van haar eerste graad begin sy as beurshouer van Perskor as joernalis werk by "Die Vaderland", terwyl sy ook ’n vryskut-rubriek vir "Dagbreek" behartig. Na vier jaar sluit sy aan by die redaksie van "Die Transvaler", waar professor Willem de Klerk destyds die redakteur was.

In 1978 is sy vir ’n jaar in Amsterdam as Perskor se buitelandse verteenwoordiger. By haar terugkeer na Suid-Afrika word sy aangestel as redakteur van "Ritsgids", die bylae tot "Die Transvaler", en daarna as vroue-redaktrise. Vanaf 1982 dien sy op die redaksie van "Beeld" en word kort daarna aangestel as Transvaalse redaktrise van "Sarie". Vanaf 1 Augustus 1991 is sy redakteur van die tydskrif "Rooi Rose", ’n pos wat sy tot 2000 beklee. Hierna word sy aangestel as redakteur van "Vrouekeur". Verder is sy in 1989 verantwoordelik vir die stigting van die tydskrif "Saffier", ’n tydskrif in groot druk vir senior burgers. Vir geruime tyd gee sy ook klas in Kommunikasieleer aan die Randse Afrikaanse Universiteit en sy raak ook betrokke by Handhaaf. Vanaf 2006 is sy betrokke by Tip Africa Publishing as redaksionele direkteur en dan vanaf 2013 as konsultant. Hierdie organisasie lê hom toe op korporatiewe kommunikasie en versorg korporatiewe tydskrifte en nuusbriewe, webwerwe en strategiese kommunikasie. Sy is ’n lid van die Suid-Afrikaanse Akademie vir Wetenskap en Kuns, die Van Riebeeck-Vereniging en die VOC Vereniging. Sy is getroud met Douw Kruger en hulle het ’n dogter, Magriet. Die gesin besit ’n boerdery langs die Oranjerivier.

Sy behartig vir lank die agterbladrubriek in die tydskrif "Sarie", waarin sy alledaagse temas uit die bestaan bespreek, soos die dilemma van die werkende ma, die kompensasies vir ’n ouerwordende vrou, harde musiek in restaurante, die kruis van kosmaak en dies meer. ’n Keur uit hierdie rubrieke word later gepubliseer as “"Lappiesgoed"”. Sy skryf ook die jeugroman “"Vir meneer"”. Bertus word in ’n losskrum ernstig beseer en hierna is hy verlam en kan sy bene nie gebruik nie. Dit het ’n enorme impak op sy lewe en dié van sy arm ouers en sy sussie.

In 1993 ken die Federasie van Afrikaanse Kultuurvereniginge (FAK) hulle prestigeprys vir joernalistiek aan haar toe ter erkenning van baie jare van volgehoue skryfwerk van hoogstaande gehalte.






</doc>
<doc id="115890" url="https://af.wikipedia.org/wiki?curid=115890" title="Ballistiek">
Ballistiek

Die ballistiek (Grieks "bἀllein" "gooi") is die "leer van liggame in vlug" en deel van die fisika. Dit beskryf die afloop van prosesse wat 'n liggaam deurloop n terwyl dit binne 'n gravitasieveld deur 'n medium soos lug beweeg.

Die ballistiek beskryf spesifiek die prosesse wat 'n projektiel deurloop, nadat dit uit die loop van 'n geweer afgevuur word. Die volgende aspekte van ballistiek kan onderskei word:





</doc>
<doc id="115892" url="https://af.wikipedia.org/wiki?curid=115892" title="Haaibekvygie">
Haaibekvygie

Haaibekvygie of haaibekkie ("Gibbaeum shandii") is 'n dwergplantjie wat endemies aan Suid-Afrika is. Dit word op die SANBI-rooilys as "veilig" (LC) gelys. Dit kom by Swellendam in die Wes-Kaap voor en groei veral op hellings wat met kwarts bedek is.

Die vetplantjie bestaan uit twee dik blaadjies. Die een is langer as die ander en saam lyk hulle op 'n haai se bek. Dit verklaar die naam "haakbekkies" vir hierdie spesie. Die naam word soms ook gebruik vir die visbekkie "G. pubescens".
Die plantjie word net 5 cm hoog, maar groei in polle wat 10 cm of meer breed word. Die blare is met silwergryse haartjies bedek. In die winter kry dit madeliefieblomme wat pers of pienk is en lank bly bloei.


</doc>
<doc id="115896" url="https://af.wikipedia.org/wiki?curid=115896" title="Anaximander">
Anaximander

Anaximander (Oud-Grieks: Ἀναξίμανδρος / Anaxímandros; ἀναξ: heerser + ἀνηρ: man, sy naam beteken dus "heerser oor die manne") was 'n belangrike Griekse filosoof uit die Skool van Milete. Hy het in die sesde eeu voor Christus geleef.

Anaximander was die tweede groot natuurfilosoof uit die stad Milete in Ionië, die huidige westelike deel van Turkye. Daar was hy 'n leerling van Thales en ook die leermeester van Anaximenes.

Oor sy lewe en werk is weinig bekend. Daar bestaan wel fragmentariese informasie vanuit 'n verskeidenheid van klassieke bronne. Volgens Aelianus was hy die bestuurder van die Miletiese kolonie Amphipolis, waaruit sommiges aflei dat hy 'n vooraanstaande burger was. Aan die hand van die berekeninge van Apollodorus van Athene word sy geboorte geskat in die jaar 610 v.C. en sy dood kort na die jaar 546 v.C. Volgens Diogenes Laërtius word hy voorgestel as 'n besonderse talentvolle student in die Astronomie en die Geografie en sou hy 'n vroeë verteenwoordiger gewees het van die eksakte wetenskappe. Vermoedelik was hy die eerste persoon wat astronomiese werkinstrumente na Griekeland gebring het, soos die sonwyser. Bonop is hy sover bekend die eerste persoon wat 'n kaart van die wêreld geskep het. Hierop word die aarde as sirkel voorgesteld en die op daardie stadium bekende lande gegroepeerd rondom die Egeïese See as sentrum, met om die lande 'n groot oseaan.

Anaximander het sy bekendheid te danke veral aan sy kosmogonie en kosmologie. Net soos sy tydgenote was hy op soek na die "archè" (Oud-Grieks: ἀρχή) van die heelal, 'n eerste beginsel as begin van die wêreld. Volgens Anaximander was dit 'n elementêre substansie, waaruit alles ontstaan, en nie water soos Thales van Milete beweer het nie en ook nie 'n ander materiaal wat ons nie ken nie. Geen van hierdie elemente sou volgens hom in staat wees om alle teenstellings in die natuur te kon verklaar nie. Die beginsel dat hy as oersubstansie voorstel was 'n oneindige, ewige en onbepaalde massa, wat hy die "apeiron" (Oud-Grieks: τὸ ἄπειρον) noem. Hierdie oersubstantie, wat nie direk waarneembaar is nie, maar wel in staat is om 'n antwoord te bied op alle bestaande teenstellings, vorm die basis vir alle materie wat ons ken. Hy werk sy grondbeginsel nie gedetailleerd uit nie, maar die beginsel van die "apeiron" word deur Anaxagoras, 'n leerling van Anaximander, verder ondersoek en geformuleer. Hy stel die Apeiron as 'n oorspronklike oerchaos. Ook Plato en Augustinus neem later die teorie van Anaximander op.

Uit die oertoestand van die "apeiron" stam volgens Anaximander vervolgens warmte en koue, vogtigheid en droogte en alle ander teenstellings in die wêreld voort. Dit beteken volgens Anaximander dat die "apeir"on 'álle wêrelde omvat'. Anaximander was van mening dat ons wêreld slegs één was uit vele. Ons wêreld sou ontstaan uit die loop van 'n ewigdurende beweging van die oorspronklike oermassa.

Die oorspronklike oermassa word deur Anaximander beskou as 'n silindervormige geheel, wat oorspronklik in ewewig verkeer met omringende vurige voorwerpe, wat aanvanklik by mekaar hoord. Uiteindelik word die ewewig versteur en word die massas van mekaar geskei op 'n manier waarop dit vir ons nog steeds sigbaar is, as wielvormig en met vuur gevulde voorwerpe bestaande uit lug. So probeer hy die beweging van die hemelligame volgens fisieke reẽls te verklaar. Oorspronklik was die aarde omring deur 'n soort skil van vuur. Deur die versteuring van die aanvanklike ewewig spat dit uit mekaar en gaan oor in die hemelligame wat, vuur uitstraal en om die aarde wentel.

Die aarde, wat volgens Anaximander vry in die ruimte sweef, is aanvanklik in 'n vloeibare toestand. Vervolgens word die aarde droëer omdat die water deur die son verdamp word. Uit die verdampende water word visse gevorm, wat volgens Anaximander die eerste lewende wesens sou gewees het. Alle ander diere en ook die mens sou ontstaan as transformasie of evolusie uit die visse. Uit die feit dat die mens so 'n lang jeug het en so lank onbeholpe is, lei hy af dat die mens nie oorspronklik so so kon ontstaan het nie. Die mens moes dus uit diere van 'n ander soort voort gekom het. Hoewel Anaximander nie 'n evolusieteorie ontwikkel het nie, word hy tog deur baie beskou as die oudste verteenwoordiger wie basiese evolusiedenke ontwikkel het.

Anaximander dink dat die aarde staties is en 'n gelyke afstand tot andere astronomiese voorwerpe handhaaf. Voorts is Anaximander van mening dat die aarde vatvormig is. Op die bokant, wat plat is (maar wel rond) woon die mense. Een van die leerlinge van Anaximander, Anaximenes glo egter nie dat die aarde sweef nie, maar vind dit vanselfsprekend dat die aarde plat is en rus op lug. Uiteinlik verval alles weer terug in "apeiron" en kan die hele kosmologie opnuut begin.

Die belang van Anaximander se filosofie lê nie soseer in die mistieke verklaring van die heelal nie, maar in die feit dat hy dit probeer verklaar aan die hand van 'n rasionele model en met so min as moontlik faktore. Hy gaan hierdeur spekulatief te werk en laat hom dikwels inspireer deur alledaagse ervaringe. In sy teorievorming, sy poging om 'n geometriese model van die heelal te ontwikkel, lê hy die basis van die natuurwetenskap. Daarin gaan hy die Babiloniërs verby, soos blyk uit die astronomiese dagboeke wie se empiriese observasie en wiskundige metodiek toon wat nie elders geewenaar was nie.

Anaximander was volgens oorlewering die eerste filosoof wat in prosa styl skryf en nie in poësievorm soos ander filosowe nie. Geen volledige manuskrip van sy skryfwerk het egter bewaar gebly nie. Van die werk waarin hy sy kosmologiese teorie toegelig word het slegs één fragment bewaar gebly, wat aangehaal word deur Simplicius van Sisilië :

"Waaruit die bestaande dinge hul ontstaan het, daarin vind hulle ook hul ondergang,soos wat dit hoort;hule gee mekaar immers reg (δίκη / díkè) en boete vir die onreg (ἀδικία /adikía), ooreenkomstig die verordening van die tyd"

Anaximander skryf in hierdie uittreksel wellig oor die feit dat elke element steeds daarna streef om sy invloed/inpak uit te brei. Tog word, volgens 'n soort natuurwet, die ewewig telkens herstel. Die vuur verteer dit rondom hom, maar gaan dan oor tot as, wat ‘n vorm is van die element aarde. So bly die totale hoeveelhede van die verskillende elemente konstant. Hierdie kosmologie illustreer die belang wat die Grieke heg aan harmonie en ewewig. Mens sou hierin selfs 'n eerste poging kon sien tot verduideliking van die wette van behoud van massa en van energie. Opvallend van die uitreksel is die morele terme waarin Anaximander homself uitdruk ten opsigte van die beskrywing van prosesse in die heelal. Hieruit blyk nog steeds 'n mistieke wêreldbeeld, soos dat in sy tyd algemeen gehuldig is.



</doc>
<doc id="115897" url="https://af.wikipedia.org/wiki?curid=115897" title="Cornelia Swart">
Cornelia Swart

Cornelia Wilhelmina Swart (plaas Kanneboskroon, distrik Winburg, Oranje-Vrystaat, 22 Desember 1903 – Bloemfontein, 24 Maart 1986) was Suid-Afrika se eerste staatspresidentsvrou.

Cornelia Swart was ’n dogter van D. de Klerk. Sy het haar skoolopleiding aan die Oranje Meisieskool, Bloemfontein en Rosenhof op Stellenbosch ontvang. Sy is op 2 Desember 1924 met C.R. Swart getroud. Een seun en een dogter is uit hul huwelik gebore. Haar liefhebbery was boerdery.



</doc>
<doc id="115901" url="https://af.wikipedia.org/wiki?curid=115901" title="Antjie Scheepers">
Antjie Scheepers

Anna Susanna (Antjie) Scheepers (Swellendam, 26 Junie 1806 - Ladybrand, 9 Augustus 1878) was 'n negentiende-eeuse Afrikanerpioniersvrou. 

Sy is in die Swellendamse distrik gebore en het grootgeword op die voorposte, waar net die sterkstes deur liggaamlike krag, deursettingsvermoë en gesonde oordeel die stryd om te bestaan kon oorlewe. Sy en haar man, Gert Scheepers, het hulle in 1835 by die trekgeselskap van Louis Tregardt (Trichardt) aangesluit, maar reeds in 1837 beswyk hy aan koors, sodat sy as weduwee met nege kinders die res van die trek na Delagoabaai meemaak.

Hulpeloos was Antjie Scheepers egter allermins. Sy bou eiehandig 'n rondawel en behartig haar wa en vee sonder die hulp van bediendes. Sy staan ook haar plek as gesinshoof vol en handhaaf die sedes van haar volk deur haar kinders te tugtig wanneer hulle verbrou. Louis Tregardt teken in sy dagboek aan dat drie seuns, onder andere 'n seun van Antjie Scheepers, op 'n keer besluit het om weg te loop. Toe hulle ná 'n paar dae van ontbering terugkeer, het Tregardt gereken dat hulle genoeg gestraf is, maar daarmee was die weduwee Scheepers nie gediend nie. Sy laat haar seun deur twee mans vashou en dien hom met twee stroppe 'n gedugtige loesing toe. 

In 'n krisis raak sy ook nie maklik verskrik nie; so vind sy saam met Martha Tregardt en Breggie Pretorius 'n plek om langs die steil Drakensberg af te trek, nadat die manlike lede van die trek al feitlik moed opgegee het. Sy was liggaamlik sterk en gesond, sodat sy een van die weinige volwassenes was wat die trek oorlewe en na Natal teruggekeer het.

Sy is in 1844 weer getroud en het ná die dood van haar tweede man in die distrik Ladybrand gewoon, waar sy op 9 Augustus 1878 oorlede is. As huldebetoon aan dié kranige vrou is daar vir haar 'n monument op die hoërskoolterrein op Ladybrand opgerig. Die Anna Scheepers-Landbouhuishoudskool op Tweespruit is na haar genoem.



</doc>
<doc id="115902" url="https://af.wikipedia.org/wiki?curid=115902" title="Kougoed">
Kougoed

Kougoed, ook: kanna, hotnotskougoed ("Sceletium tortuosum" (L.) N.E.Br.) is 'n plant uit die vygiefamilie wat voorkom in die Wes-, Oos- en Noord-Kaap. Op die SANBI-rooilys word dit as "veilig" (LC) gelys.
Die plant vorm slank takkies wat kruip of klim en wat met ouderdom houtig kan word. Die blomme word 2-3 cm groot en is bleekgeel of -pienk. Hulle word deur insekte bevrug. Die vrug is 1-1,5 cm groot en gaan wanneer dit vogtig is oop. Dit kom op kwartsgrond voor.

Die plant is veral bekend vir sy gebruik as dwelmmiddel wat neerslagtigheid demp. Die Khoi en die Boesmans het dit reeds gebruik. Vandag word dit wetenskaplik ondersoek en bestaan daarvan 'n gestandaardiseerde ekstrak wat Zembrin genoem word. Daar is aanwysings dat dit PDE4 en die heropname van 5-HT inhibeer.
Een van die aktiewe stowwe is die alkaloïed mesembrine.


</doc>
<doc id="115911" url="https://af.wikipedia.org/wiki?curid=115911" title="Namib-ekostreek">
Namib-ekostreek

Die Namib-ekostreek is 'n WWF-ekostreek wat die hart van die Namibwoestyn beslaan. Dit bestaan uit twee dele: die sentrale Namib en die suidelike Namib. Die suidelikste deel vanaf Lüderitz, soos die Spergebied, word nogtans by die sukkulente Karoo gereken, omrede daar ook sukkulente voorkom, hoewel die gebied reeds baie droog is. Die noordelike Namibwoestyn word by die woestyn van Kaokoveld-ekostreek ingedeel, omrede dit somerreëns ontvang. Die oosgrens van die Namib-ekostreek word deur die 100 mm isohieet gevorm. Hierdie ekostreek is een van die droogste. Aan die kus val slegs 2 mm reën per jaar. Die wind wat van die Indiese Oseaan kom het sy vog oor die Drakensberge verloor en kom droog en heet oor die Namib omlaag. Die winde wat van die Atlantiese Oseaan kom, is koud. Daar ontstaan 'n termiese inversie waardeur geen wolke gevorm kan word nie. Aan die kus is daar wel dikwels mis wat tot 50 km die land in kan dring. Hierdie mis is die grondslag van die Namib se lewensgemeenskap.
Die duine van die suide is baie min begroei. Daar is net 'n paar plantespesies wat hier kan lewe, soos die grasse "Stipagrostis sabulicola" en "S. gonostachys" en die blomplant "Monsonia ignorata" en die vygie "Trianthema hereroensis". Tussen die duine en die kus word heuveltjies gevorm deur die plante "Acanthosicyos horridus", "Arthraerua leubnitziae" en "Zygophyllum stapfii". In die sentrale Namib kom dwergstruikies voor wat tussen hul takke met sand opgevul word, soos " Psilocaulon salicornioides", "Zygophyllum clavatum", "Salsola aphylla" en "S. nollothensis". Op klipperige plekke groei "Drosanthemum luderitzii", "Ruschia sedoides" en "Tetragonia arbusculoides". 'n Wonderlike endemiese plant is "Welwitschia mirabilis". 

Veral onder reptiele word endemiese spesies aangetref. Daar is 70 reptiele in die ekostreek en 25 is endemies daaraan, byvoorbeeld "Meroles cuneirostris", "M. micropholidotus", "Ptenopus kochi" en "Rhoptropus bradfieldi". Daar is slegs ongeveer 180 voëlspesies in hierdie ekostreek, een daarvan is endemies aan die streek: "Certhilauda erythrochlamys". Daar is vyf amper endemiese spesies wat ook in die Koako-streek voorkom. "C. benguelensis", "Ammomanes grayi", "Phalacrocorax neglectus", "Cercomela tractrac" en "Eupodotis rueppellii".

Die ekostreek is grotendeels ongeskonde en die Namib-Naukluft Nasionale Park beslaan 'n aansienlike deel van die ekostreek.


</doc>
<doc id="115912" url="https://af.wikipedia.org/wiki?curid=115912" title="Erika Murray-Theron">
Erika Murray-Theron

Erika Murray-Theron (*1 Oktober 1941, Greytown –†) is ’n Afrikaanse skrywer wat onder andere die ATKV-prys vir goeie gewilde prosa met haar skryfwerk verower.

Erika Isabel Murray is op 1 Oktober 1941 op Greytown in Natal gebore. Haar pa was skoolhoof, Afrikaansonderwyser en ’n toegewyde gemeenskapsmens en taalmens, wat uit die aard van sy werk dikwels verhuis. By hom leer sy ’n fyn aanvoeling vir en belangstelling in taal aan. Sy is op skool in onder andere Colenso Laerskool en matrikuleer in 1958 aan die Hoërskool Glencoe. Daarna studeer sy verder aan die Universiteit van Stellenbosch. Hier behaal sy die B.A.-graad met hoofvakke Afrikaans-Nederlands en sielkunde en die B.A. Honneurs-graad in sielkunde, albei met lof. In haar studentejare dien sy in die redaksie van "Die Matie" en is ook lid van D.J. Opperman se Letterkundige Laboratorium.

By die departement van arbeid in Pretoria begin sy werk as vakkundige beampte en aanvaar daarna ’n betrekking as lektor in die Departement van Sielkunde by die Universiteit van Suid-Afrika. Intussen behaal sy ’n Diploma in Spesiale Onderwys aan die Universiteit van Pretoria en ook ’n B.A. Honneurs-graad in Afrikaans-Nederlands aan die Universiteit van Suid-Afrika. In 1964 trou sy met die siviele ingenieur Tom Theron en hulle woon sedertdien in Lynnwood in Pretoria. Die egpaar het vyf kinders en besit ook ’n strandhuis op Keurboomstrand. Terwyl sy die kinders grootmaak, doen sy verskeie werke op ’n nie-permanente basis. So doen sy vertaalwerk in die vak Sielkunde vir Unisa, is as berader verbonde aan Famsa (Families South Africa) en oor die jare is sy gereeld op ’n aflosbasis Afrikaans onderwyser by onder andere Afrikaanse Hoër Meisieskool in Pretoria en die Hoërskool Menlopark. Verder doen sy vryskut vertaalwerk, is lank redakteur van ’n maandelikse gemeenteblad en is betrokke by verskeie leeskringe in Pretoria en by die gebruikersvereniging van die plaaslike gemeenskapsbiblioteek. Van tyd tot tyd word sy gevra om manuskripte te lees en sy tree ook gereeld as spreker op.

Van haar vroegste jare af skryf sy en van haar werk verskyn in "Die Jongspan" en in skool- en universiteitsblaaie. In 1974 publiseer "Sarie" haar eerste storie en hierna skryf sy verskeie kortverhale en ’n vervolgverhaal wat in tydskrifte gepubliseer word. Van haar verhale word ook in "Tydskrif vir Letterkunde", "Insig" en "De Kat" gepubliseer. Dit is egter eers na haar veertigste jaar wat sy ernstig begin skryf en die romanvorm aandurf. Vir haar skrywersnaam kombineer sy haar nooiensvan en getroude van om verwarring te voorkom met professor Erika Theron wat deur die destydse regering aangestel is as leier van die Theron-Kommissie na die Kleurlingvraagstuk en Ena Murray, die bekende skrywer van populêre liefdesverhale. "Kaalvoet oor die berg" (subtitel "verhale oor die liefde") is ’n keur uit haar kortverhale wat meestal reeds voorheen gepubliseer is in tydskrifte soos "Sarie", "Tydskrif vir Letterkunde", "Insig", "Huisgenoot" en "Rooi Rose". Soos die subtitel aandui word daar in hierdie verhale hoofsaaklik op die vrou gefokus, betrokke in ’n liefdesverhouding of in ’n woelige gesin. Van haar kortverhale word in versamelbundels opgeneem, soos "Chantal" in "Op hulle stukke", "Sjuut!" in "Kruis en dwars" en "Teeparty" in "Vrou: Mens".

Haar romans ondersoek primêr die subtiele dinge wat tussen mense gebeur en die sielkundige ontwikkeling van mense binne verhoudings. "Wie is jy, Elizabeth?" se titel dui reeds die soektog na identiteit en sin aan wat die sentrale tema is van hierdie roman. Elizabeth Becker gaan vir ’n maand se verlof na die Kaap om daar aan die universiteit navorsing te doen oor haar vak, argeologie. Dit is egter slegs ’n verskoning vir die belangrikste oorweging, naamlik om weg te kom van haar man Ken en die sieldodende roetine van ’n kleinburgerlike bestaan wat haar beklem. In die Kaap spandeer sy tyd saam met ’n ou vriend, Avrom, en sy minnares Sharon in ’n kothuis naby die see. Die meer liberale atmosfeer by haar vriende en by die universiteit laat haar vry voel. Sy begin dit ernstig oorweeg om nie terug te gaan na Ken toe nie en eerder ’n ernstige verhouding met Dawid Bosman aan te knoop wat veel meer van ’n sielsgenoot vir haar is. Een aand kry sy egter ’n onverwagte oproep van haar man, wat sake deurmekaarkrap.

"Die toubrug" vertel van drie vroue, ’n Afrikaner, ’n swarte en ’n Duitser en die skakeling tussen verskillende wêrelde. Die skrywer en geskiedkundige Frieda Penny raak geïnteresseerd in die gebeure wat gelei het tot die teregstelling van die jong Duitser Hans Cordua tydens die Anglo-Boereoorlog. Frieda is naamlik besig om Hans se verhaal te skryf. In die proses besin sy oor Hans se moeder, wat moes toekyk hoe haar seun na ’n vreemde land gaan om oorlog te maak. Hierdie verhaal is parallel tot haar eie verhaal, waar die polisie haar in kennis stel dat hulle op soek is na haar seun, Bertus, vir ondergrondse politieke bedrywighede. Ook haar huishulp, Beatrice, se seun Matome is landuit vir militêre opleiding. So vorm Hans Cordua se ervarings in die verlede dan ’n parallel met veral Bertus se hede. Die inligting aangaande Hans is egter so skraps dat Frieda self ’n beeld moet vorm aangaande sy karakter en persoonlikheid en op so ’n wyse dus in ’n mate die verlede herskep en herskryf. Die titel verwys na die simboliese brug tussen die verlede en die hede en ook die brug tussen mense. Hierdie boek word in 1993 genomineer vir die Rapportprys.

"Vlegsel" verhaal die ineengevlegte lewens van ’n moeder (Isa), haar twee dogters (Vivienne en Winifred) en hulle naasbestaandes. Die titel verwys na die verteltegniek, waar die stemme voortdurend afgewissel word om ’n ander perspektief op die sentrale gebeure te gee. Isa het ’n owerspelige verlede, wat gelei het tot die selfdood van die dogters se pa, maar die situasie is baie ingewikkelder as wat die feite wil laat blyk. Die verhaal speel af in eietydse Suid-Afrika en verbeeld op besondere wyse die neuroses en psigologiese samestelling van die wit Afrikaanse burger in hierdie veranderende omgewing.

"Blikkie sonder boom" verskyn eers as vervolgverhaal in ’n tydskrif, waarna dit in boekvorm gepubliseer word. Sue-Mina Reynders verlaat die Kaap om in Gauteng te kom werk, omdat sy ver weg wil wees wanneer Vernon uit die tronk kom. Dis haar skuld dat hy gevang is en Vernon het belowe wanneer hy uitkom sal hy haar kom soek totdat hy haar kry. Dan bel haar pa om te sê dat Vernon uit is op parool en dat hy die pad gevat het Gauteng toe. Sue weet nie wie haar kan help nie. Miskien Stefaans wat saam met haar werk en van wie sy baie hou. Van die onbeskofte joernalis Leonard Leenderts verwag sy geen hulp nie.

"Die mezzanine-klub" gaan oor die tussenvlak in mense se lewens wat tussen middeljarigheid en senioriteit is en telkens in elke fase van hulle lewens nuwe en feller aanslae van die lewe moet weerstaan. Die middeljarige Susie beland halsoorkop in ’n vakansie-affair, maar haar twee groot kinders raak opstandig hieroor.

"Sê Maria" is ’n familiesage oor ses geslagte heen. Maria vertel die stories van haar en haar ma se voorsate aan haar man en kinders, wat terselfdertyd die groot geskiedkundige gebeurtenisse in die Suid-Afrikaanse geskiedenis dek. Sy beweer sy het die vermoë om herhalende patrone in die lewensloop van die familie raak te sien en sodoende kan sy leiding gee met die lewensprobleme. Gaandeweg word al die familie se geraamtes in die kas ontbloot en word groter perspektief verkry op die netwerk van mense, wit en swart, wat aan mekaar uitgelewer is en in die onstuimige land soms onderlinge troos by mekaar vind. Die ATKV-prys vir goeie, gewilde prosa word in 2002 aan "Sê Maria" toegeken en is in dieselfde jaar ook op die kortlys vir die toekenning van die RAU-prys.

"Verblyf" vertel die verhaal van twee susters, een in Amerika en een steeds in Suid-Afrika, waarin die werklikhede van die hedendaagse verstrooiing van Afrikaners oor die wêreld heen aangespreek en die kwessies daar rondom ondersoek word, veral die impak op die verhoudings tussen mense. Nicolene en haar gesin het jare gelede reeds na Amerika geëmigreer, maar worstel steeds met waar hulle eintlik hoort. Helena is steeds in Suid-Afrika, maar ook ontheemd. Sy moes trek vanaf Kaapstad na Pretoria en haar tweede man en seun is in Londen en haar ander dogter in Amerika.

"ŉ" "Tapisserie met klein diere" beskryf ’n ongewone familiebyeenkoms op ’n kusdorp, waar gevoelens van wrewel en verdriet tot uiting kom. Die geskeide alleenloper Gerhardt reël ’n familiesaamtrek met Kersfees vir sy seniele vader Eben en tante Dorothea, saam met haar twee seuns (Driessen en Sias), twee dogters (Maryn en Juliana) en hulle kinders en mans. Hulle dikwels duistere verlede word gedurende die week van saamwees geleidelik onthul sodat hulle eindelik nakend in hulle pyn en ellende voor mekaar staan. Dorothea het in haglike omstandighede haar gesin in die steek gelaat en haar kinders oorgegee aan ’n monsteragtige vader, om haar kuns, die weef van tapisserieë, na te jaag. Inherent aan die verhaallyn is die kwessie van skuld en aanspreeklikheid. In 2007 wen die manuskrip van "ŉ" "Tapisserie met klein diere" die Insig-Sanlam-romanwedstryd.

"Stippellyn" se titel verwys na die kolletjies wat mens verbind om algaande ’n patroon of prentjie te vorm en hierdie boek gee die kolletjies van die verpleegsuster Lana van Breda se lewe weer. Sy sien om na Ribar Nicolic in ’n aftreeoord, maar met sy dood moet sy haar verlede en hede weer probeer saambind.  Haar lewe raak vervleg met dié van die weduwee Therese Nicolic en haar kinders, Konrad en Hartwig. By die begrafnis van Ribar sien Lana onverwags weer vir Konrad, sonder dat sy ooit van sy verbintenis met haar pasiënt bewus was. Konrad versoek haar om sy ma na haar vervreemde dogter te neem en Lana stem in. Die reis wat Lana dan saam met Therese van Pretoria na Clanwilliam onderneem, verbind die karakters met mekaar en die hede met die verlede en maak die ineengevlegte patroon van hulle lewens duideliker, al dink elke karakter anders daaroor. Lana bepeins haar persoonlike verhoudings en verlede, terwyl Therese haar vertel van die oorlogstye in Oos-Europa, waar sy haar dogter moes grootmaak te midde van die ontberings. Oorlog word só ’n belangrike subtema, of dit nou tussen wêreldmoondhede of binne families is. Die gedagtewêreld van die karakters geniet voorrang bo uiterlike aksie, soos hulle elkeen sin maak van gebeure en dit herinterpreteer. Die omslag van die boek, wat ’n swemmer onderwater uitbeeld, sluit by hierdie tema aan, want elke onderwater swemmer moet eindelik die water breek en die eensaamheid en afgesonderdheid onder water agterlaat. Selfs doodgewone dinge word dan met groter impak ervaar.






</doc>
<doc id="115913" url="https://af.wikipedia.org/wiki?curid=115913" title="Elias P. Nel">
Elias P. Nel

Elias Petrus Nel (* 17 April 1954) is ’n Afrikaanse skrywer van kontreiverhale.

Elias Petrus Nel is op 17 April 1954 op Verneukpan in die distrik Kenhardt in die Noord-Kaap gebore. Hy is die tweede oudste in ’n gesin van sewe seuns en ’n dogter. Sy ouers is Jan Cornelius Nel (gebore 27 Julie 1926) en Sophia van Wyk (gebore 14 September 1926 en oorlede 30 Mei 1993). Hier op Verneukpan begin Elias sy skoolloopbaan. In 1968, op veertienjarige ouderdom, verhuis die gesin na Kraaifontein, waar hy nog steeds woonagtig is. Hy matrikuleer aan die Hoërskool Kraaifontein. Na skool werk hy as meubelverkoopman en sluit dan as ’n pakhuisbestuurder by die Wes-Kaapse Provinsiale Administrasie aan. In 1989 behaal hy sy B.A.-graad met deeltydse studie aan die Universiteit van Stellenbosch. Vanaf 2001 werk hy as klerk by die Paaie-afdeling in Bellville-Suid. Later sluit hy aan by die Afrikaanse Taal- en Kultuurvereniging (ATKV) se projekkantoor in Kaapstad as ontwikkelingsorganiseerder, waar een van sy gewildste projekte die jaarlikse rieldanskompetisie is tydens die Rielfees in die Paarl. Dit is hoofsaaklik aan hom te danke dat hierdie dansvorm uit die vergetelheid ontruk is en die kompetisie neem jaarliks aan gewildheid toe.

Hy dien lank op die bestuur van die Afrikaanse Skrywersvereniging en is ook vanaf 1999 tot 2002 voorsitter. Verder is hy stigter en eerste voorsitter van die hulpvereniging Vriende van Verneukpan en dien ook op die direksie van Lapa Uitgewers. Hy lewer gereelde bydraes tot die rubriek “"Stop van myne"” in "Volksblad" en die Afrikaanse Taalmuseum in die Paarl verkies hom tot hulle Raad. By verskeie openbare geleenthede lees hy voor uit sy eie werk, onder andere gereeld by die Woordfees op Stellenbosch, terwyl hy ook in die produksie “"Ma se melk"” by die Klein Karoo Nasionale Kunstefees optree. Op televisie is hy ’n gereelde gas van die “"Maak ’n las"”-program, waar hy van sy kontreistories vertel. By geleentheid tree hy ook op as mentor vir ongepubliseerde skrywers in die Sanlam-LitNet Aanlynskryfskool en in 2015 lei hy die Universiteit van Stellenbosch se skeppende skryfwerk werksessie vir kontreiverhale. Hy is getroud met die onderwyseres Julia Engelbrecht van Nababeep en die egpaar het drie seuns, Eldridge, Julian en Shaun.

Reeds sedert sy hoërskooljare skryf en dig hy en sy verhale word gepubliseer in "Tydskrif vir Letterkunde" en "Rooi Rose" en van sy gedigte word in tydskrifte hier en in Nederland gepubliseer. Hy ondersoek in sy werke veral die lewe en kultuurgoed van die Boesmanland en Kenhardt-streek, veral Verneukpan wat in die soutwêreld geleë is, in die omgewing van Brandvlei, Calvinia en Brakpan. Die verhale het meermale hulle oorsprong uit die verhaalskat van die Khoisan, gemeng met hedendaagse bygelowe en verskynsels soos die tokkelossie en toordery. Sy taalgebruik is die plaaslike idioom se sappige sêgoed, terwyl hy meermale sake soos dronkenskap, owerspel en diefstal met humor en geestigheid oorvertel, eerder as in morele veroordeling.

Sommige verhale in “"Iets goeds uit Verneukpan?”" is in die storievertelprogram “"Sak Sarel!”" oor Radiosondergrense vertel. Hierdie boek stel die leser voor aan die wêreld en die mense waarmee die skrywer grootgeword het, met hulle stories vertel in hulle streeksdialek, sodat die mense in hulle uniekheid gedaante kry. Daar is stories van onregverdigheid en hartseer, maar ook humoristiese en aardse stories, wat almal tref omrede hulle algemene menslikheid. In “"Jan Dos"” is Jan en Hester Mattys verlief op mekaar en beplan om te trou. Op pad na Hester kom die eerlike Jan in die veld af op die toneel van ’n bok wat in die veld geslag is. Hy kry nie eens kans om die boer te gaan vertel nie, want dié kry hom in die veld en beskuldig hom van die bokstelery. Die boer rand hom aan, slaan sy nuwe kitaar stukkend en handig hom oor aan die polisie en niemand wil hom glo nie. Hy word ten spyte van sy onskuld skuldig bevind en vir ses jaar tronk toe gestuur. Dit is egter nie die straf wat sy hart die seerste maak nie, maar die feit dat die mense hom aansien as ’n skelm. Hierdie verhaal word deur Abraham H. de Vries opgeneem in “"Die Afrikaanse kortverhaalboek"”, wat allerweë beskou word as die belangrikste versameling van Afrikaanse kortverhale.

In “"Mafoiing"” is bygelowe die oorheersende tema, weereens soos ondervind in Verneukpan. Hierdie gelowe word in verhale ingebed en in die taal van die streek oorvertel. Die bygelowe wissel van gelofies is wat streng ouers gebruik om hulle kinders in toom te hou tot onverklaarbare gebeurtenisse.

Die rubrieke wat hy gereeld vir "Taalgenoot" skryf, word gekeur en in “"Bek sonner brieke"” gebundel. Hierin vertel Oom Goltros (Goliat Tross) in keurige streektaal van gebeure oor alles en nog wat, waarin die luisteraar telkens om die bos gelei word en daar prettige misverstande rondom woorde is. Dit is nie tradisionele rubrieke hierdie nie, eerder humoristiese volksvertellinge. Hy skryf ook die kinderboek “"Bakkies Bakoor"”.

Van sy verhale word onder andere opgeneem in die versamelbundels “"Indaba"”, “"Storie-sjêmpyn"”, “"Die stukke wat ons sny"”, “"In ’n neutedop"”, “"Alles goed en wel"”, “"Mense is mense"”, “"Op hulle stukke"”, “"Uit die kontreie vandaan"”, “"Mooiloop"” en “"Die Afrikaanse kortverhaalboek"”. Die verhaal “"Jalontie se strafreën"”, oor mites van die San, word opgeneem in die Nederlandse versamelbundel “"Skrywers in die strydperk: krachtlijnen in de Zuid-Afrikaanse letterkunde"”, onder redaksie van Eep Francken en Luc Renders. Saam met Willem Fransman stel hy die kortverhaalbundel “"Palawer van die woord"” saam.

In 2015 word hy deur die Wes-Kaapse regering se departement van kultuursake en sport met ’n ministeriële toekenning vereer vir sy nasionale bydrae op die taal- en kultuur- en erfenisgebiede. Hierdie toekenning is gemaak vir sy skryf- en storievertelwerk asook sy rol binne die ATKV-Rieldansprojek.





</doc>
<doc id="115915" url="https://af.wikipedia.org/wiki?curid=115915" title="Thijs Nel">
Thijs Nel

Thijs Nel (1943 - ) is ’n kunstenaar, dramaturg en skrywer.

Mathijs Isak Nel is ’n bekende kunstenaar, pottebakker, skrywer, dramaturg, digter en filosoof. Hy is op 8 Junie 1943 op die plaas Waterkloof in die Waterberg naby Ellisras gebore en word groot in Noordwes-Transvaal. Hy matrikuleer aan die Hoër Landbouskool Merensky op Tzaneen, waarna hy sy jaar militêre diensplig voltooi en dan kuns studeer aan die Universiteit van die Witwatersrand. Hy behaal ’n B.A.-graad in die Skone Kunste. Vanaf 1965 tot 1970 is hy kunsredakteur van "Die Vaderland". Tussen 1970 en 1975 woon, werk en studeer hy in Parys in Frankryk, eers vir twee jaar by die Cité International des Arts, waar hy muurskilderye voltooi by Bois d’Arcy en Neuilly-sur-Marne en litografie bestudeer in die ateljees van Henri Deprest en Jean-Paul Pons. Daarna deel hy ’n studio met opera-direkteur en ontwerper Jean-Yves Taverniér, waar hy waardevolle ondervinding opdoen met die gebruik van lig-effekte. By sy terugkeer na Suid-Afrika vestig hy hom in Ferndale in Randburg, waar hy sy eie ateljee het en meer as veertig kunsuitstallings daar asook elders hou, soos by die Randse Afrikaanse Universiteit, ander plekke in Suid-Afrika en in Frankryk, Botswana en Zimbabwe. Sy bekoring met die antieke skoonheid van die subkontinent veroorsaak dat hy Indië ’n hele paar keer besoek.

Vanaf 1990 begin hy om die moontlikhede van klei en keramiek in die kuns te ondersoek. In 1997 verhuis hy en sy lewensmaat Johan Gerber na Oudtshoorn, waar hy onder andere aktief betrokke is by die Felix-trust, wat kleihuise verskaf as antwoord op Suid-Afrika se behuisingsnood. Van sy kunswerke is in talle museums en private versamelings opgeneem en sy werk word verteenwoordig in openbare en private versamelings in Frankryk, die Verenigde Koninkryk, die Verenigde State van Amerika, Nederland, Israel, Ethiopië, Suid-Afrika en China. Onder sy opdragwerk tel die 1971-muurskilderye in die eetkamer van die Amadeus Mozart-skool in Bois d’Arcy naby Versailles in Frankryk, die dekor vir Sukovs se produksie van "Don Pasquale" en etlike fonteine vir bekende tuine, onder andere die Vrede vir Afrika-fontein op die kampus van die Universiteit van Pretoria. By die Taaldagviering van die ATKV (Kannaland) in Oudtshoorn op 12 Augustus 2005 lewer hy ’n rede oor "Langenhoven as kunstenaar".

Sy drama "Fleur de lys" word in 1986 by die Kampustoneelfees opgevoer. Die drama speel af in Parys, met ’n Suid-Afrikaanse skilder wat daar werk as hooffiguur. Hy het interaksie met twee Amerikaners (een ’n dwelmverslaafde wat kuns studeer en die ander een besig om Chinees te leer), ’n Franse musikus en ’n Suid-Afrikaanse meisie wat "au pair"werk doen en 'n kunsstudent is. Die drama behandel die probleme wat jongmense ondervind in ’n vinnig veranderende wêreld. Die Suid-Afrikaner keer eindelik terug huis toe om gesamentlike verantwoordelikheid vir sy land te aanvaar eerder as om weg te hardloop, terwyl die Suid-Afrikaanse meisie moet besluit of sy die kind wat sy by ’n swart minnaar verwag gaan aborteer of nie. "Fluit vir die vlieë" word in 1987 deur TRUK opgevoer met Sandra Prinsloo in die hoofrol en sy verwerf beide die Vita-prys en Dalro-prys vir haar vertolking. Hierdie drama lewer op verrassende en unieke manier kommentaar op die Christus-verhaal. Jan en Kato vier hulle 33e huweliksherdenking, maar twee swerwers onderbreek die fees. Kato Vermaak is ’n aardse maar intelligente vrou wat haar lewe verspil het in ’n huwelik met ’n man (Jan) wat nie by haar pas nie. Om te ontvlug tree sy dikwels vreemd op, het ’n vreemde sin vir humor en kommunikeer vreemd met haar seun Gabrieel (straks ’n verhulde engel). Twee voortvlugtiges, Josef-en-Maria tipes, word deur Jan opgelaai en huis toe gebring, maar die man het hul kind vermoor en begrawe. Die Christus-kind binne die struktuur van verwysings is ’n swart meisie, waardeur die tradisionele manlike wit-sentriese opvattings van die Godheid en die Christendom uitgedaag word. Ten spyte van die verwikkelde onderbou is die stuk basies ’n komedie wat op hierdie gebied ook slaag deur die realistiese boertigheid van die dialoog en handeling. Ander opgevoerde dramas sluit in "In memoriam patris" (1988) en "Brief vir die harlekyn" (2007). "In memoriam patris" se aksie vind plaas langs die graf van ’n vader. Sy drie kinders, ’n ballerina, ’n predikant en ’n boer, het teruggekeer huis toe om hom te begrawe. “"Brief vir die harlekyn" word by die Klein Karoo Nasionale Kunstefees opgevoer en is Nel se verwerking in ’n sirkus-milieu van die essays "Fragment" en "Brief vir die harlekyn" uit "Stille waters" van C.J. Langenhoven. Dit handel oor die kunstenaar as martelaar en hoe die lyding kuns word. Hy skryf ook die drama "Gebroke glas", waarin die verhouding tussen ’n ouer vrou en ’n jong man verken word. ’n Musiekstuk oor die verlore seun verskyn ook uit sy pen, waar hy die metafisiese, intellektuele en fisiese van hierdie verhaal ondersoek. Vir die Suid-Afrikaanse Uitsaaikorporasie vertaal hy programme soos "Arsene Lupin" vanuit Frans in Afrikaans.

Hy skryf ook kortverhale en publiseer daarvan in letterkundige tydskrifte soos "Kol" en "Donga". Sy publikasie debuut is met die kortverhaalbundel "’n Annerster soort", waarvan die oorgrote meerderheid verhale reeds tussen 1965 en 1969 geskryf is en baie daarvan ook in letterkundige tydskrifte gepubliseer is. Die verhale in die eerste afdeling van die bundel behandel die kinderjare van ’n groep seunskarakters op die Transvaalse platteland, terwyl die verhale in die tweede afdeling meer eksperimenteel van aard is en aansluit by die buitestaandertema en surrealisme eie aan die Sestiger-prosa. Die derde afdeling sluit weer aan by die eerste afdeling en bevat "Kruis of munt", ’n klaarblyklike nie-fiksionele jeugherinnering. Die verhale beeld meermale ’n worsteling uit in die soeke na begrip, aanvaarding en betekenis. In die titelverhaal bevind die hoofkarakter hom in ’n wêreld waarmee hy bitter min gemeen het en is hy gedoem om soos ’n vreemdeling en uitgeworpene sy lewe te slyt. Veral aangrypend is "’n Grafskrif vir Martha", wat handel oor die vriendskap tussen ’n eenkant jong seun en ’n toegewyde bokoppasser, ’n swart vrou van ’n ­ander kontrei wat deur die ­ander mense van die plaas as “mal” bestempel word. Die seun en ­Martha sien mekaar se andersheid raak en reik uit na mekaar. Eindelik maak die jong seun twee kere kennis met die dood; eers die dood van sy oupa, en toe dié van Martha, wat ’n ­boklam teen ’n slang wou beskerm en toe self deur die slang gepik is. Sy bundel "Sluitsteen", wat hy privaat in ’n beperkte, genommerde oplaag uitgee, open met die gedig "Apologie". Hierdie gedig is ’n besinning oor die dood, wat open met die strofe “om te sterf is ’n misdaad wat almal pleeg”. Die bundel bevat verder hoofsaaklik essays, kortverhale en besinnings oor die dood en betekenis, soos reeds gesuggereer deur die titel. Waar die werklikheid van hierdie stukke vol dood, verlies en vertrek is, bied skoonheid telkens troos, sodat die dood van godsdienstige clichés bevry word en die bundel ’n troosbundel word. In "Skeppingsdrif oftewel kreatiwiteit" bundel hy sy credo oor die skeppingsaktiwiteit, geïllustreer met kleurplate van sy werk. Die kortverhaal "Boormasjien", wat oorspronklik in April 1972 in "Contrast" gepubliseer is, word deur Hennie Aucamp in die versamelbundel "Blommetjie gedenk aan my" opgeneem. Ander versamelbundels waarin sy werk opgeneem word, sluit in "Borde borde boordevol" saamgestel deur Hennie Aucamp en "Soort soek soort" saamgestel deur Johann de Lange.

Hy skryf ook gedigte en maak in 2003 ’n skenking aan die Nasionale Afrikaanse Letterkundige Museum en Navorsingsentrum van ’n reeks skilderye waaruit gedigte ontstaan het, sodat dit in wese ’n digbundel in wording verteenwoordig. ’n Manuskrip van gedigte stel hy in 2011 saam onder die titel "Eggo's van ’n ego".

In 1990 vereer die Universiteit van Pretoria hom vir sy bydrae tot kuns in Suid-Afrika. By die Klein Karoo Nasionale Kunstefees verower hy in 2003 die Kanna Visuele Kunste-prys vir sy Vuka Uzenzele ("staan op en help jouself") kunsvlytprojek, waar hy plaaslike vroue in Bongolethu in die Klein Karoo help om met klei posbusse en ander ornamente te vervaardig. In 2005 ontwerp hy die Kanna-trofee en hy word in hierdie jaar ook benoem as internasionale visuele kunstenaar van die jaar deur die International Biographical Centre in Cambridge.





</doc>
<doc id="115916" url="https://af.wikipedia.org/wiki?curid=115916" title="G.S. Nienaber">
G.S. Nienaber

G.S. Nienaber (*12 November 1903, distrik Fauresmith, Oranje-Vrystaat, – † 10 Desember 1994, Pretoria, Suid-Afrika) was ’n Afrikaanse taalkundige en broer van die bekende letterkundiges P.J. Nienaber en C.J.M. Nienaber. Sy belangrikste bydrae is op die gebied van die taalgeskiedenis, en lewer verskeie belangrike werke in hierdie genre. Hy skryf fiksie onder die skuilnaam André Marais.

Gabriël Stephanus Nienaber is op 12 November 1903 op ’n plaas in die distrik Fauresmith in die Oranje-Vrystaat gebore. Sy ouers is Petrus Johannes Nienaber (1878–1950) en Jakoba Petronella van den Berg (1883–1966). Hy is die oudste van vyf kinders, vier broers en ’n suster. Die bekende letterkundiges P.J. Nienaber en C.J.M. Nienaber is twee van sy jonger broers. As jong kind pas hy bedags skape op en in die aande leer sy ma hom skryf en lees uit die "Trap der Jeugd". Later ontvang hy vanaf sy sewende jaar onderrig deur medium Engels aan ’n plaasskool, waarvandaan hy na Petrusburg gaan en op Boshof matrikuleer. Hy studeer verder aan Grey-niversiteitskollege in Bloemfontein, waar hy die B.A.-graad en M.Ed.-graad met lof verwerf, asook die Hoër Onderwysdiploma. Gedurende 1925 neem hy ses maande lank professor D.F. Malherbe se klasse waar, waarna hy ’n jaar lank op Dealesville onderwys gee. Hy word in 1927 tydelike lektor aan die Hugenote Universiteitskollege op Wellington.

Sy aanvanklike ambisie was om predikant te word en hy skryf Grieks, Latyn en Nederlands reeds in sy voorgraadse studie af en in die jaar op Wellington neem hy deur private studie ook Hebreeus en Gewyde Geskiedenis en slaag in die Admissie B.A. Hy kan egter nie die finansiering vir die studies aan die Kweekskool bekom nie en aanvaar dan in 1928 ’n pos as dosent in Afrikaans, Nederlands en Duits aan die Natalse Universiteitskollege op Pietermaritzburg. Deur private studie behaal hy die M.A.-graad met lof, en gaan dan saam met sy vrou Marmion in 1932 na België, waar hy in 1933 aan die Staatsuniversiteit van Gent die D.Litt. et Phil.-graad verwerf met ’n proefskrif oor "Die Afrikaanse Taal: ’n bydrae oor sy ontwikkeling na aanleiding van enige versterkingswyses". In België maak hy kennis met Cyriel Verschaeve, Stijn Streuvels en Gaston Burssens. Met sy terugkeer na Suid-Afrika hervat hy sy posisie aan die Natalse Universiteitskollege, waar hy na senior lektor bevorder word en in 1947 professor en hoogleraar word in die Departement Afrikaans en Nederlands. Hierdie pos beklee hy tot met sy aftrede aan die einde van 1968. D.J. Opperman is een van sy studente en hy is die eerste dosent aan wie Opperman sy gedigte wys vir kritiek, waarna ’n periode van samewerking begin, met Opperman wat verskeie bydraes lewer vir publikasies onder Nienaber se redaksie.

Na sy terugkeer van oorsese studie stel hy saam met M.M. Jansen (skrywer en eggenote van adv. E.G. Jansen, die latere goewerneur-generaal van die Unie van Suid-Afrika) die voortsettingsklasse vir spoorwegarbeiders in. Hy word voorsitter van die Raad van die Universiteit van Durban-Westville (die universiteit vir Indiërs) en is een van die taaladviseurs van die Afrikaanse Bybelvertaling (Nuwe Testament). Hy stimuleer ander tot publikasie deur sy stigting van die University Publication Committee, wat onder meer vir die "Nama Woordeboek" verantwoordelik is. Op grond van sy kennis van Ou-Hottentots word hy deur die Taalraad van Suidwes-Afrika versoek om te help met die vasstelling van die spelling van Nama en die Santaal !Kû. Sedert 1970 doen hy intensief navorsing oor Khoekhoense plekname en word op 1 April 1976 in die Suid-Afrikaanse Naamkundesentrum van die Raad vir Geesteswetenskaplike Navorsing aangestel om hierdie werk voort te sit. In 1976 verhuis hy dan na Pretoria om hierdie werk te aanvaar. Die resultaat is die publikasie van "Toponymica Hottentotica" in drie omvattende dele. In Januarie 1970 word hy lid van die Nasionale Pleknamekomitee op grond van sy kennis van die Khoisantale. Saam met professor, T.J.R. Botha, dr. P.E. Raper en dr. L.A. Möller is hy ’n stigterslid van die Naamkundevereniging van Suider-Afrika en hy lewer referate by elkeen van die eerste ses Naamkundekongresse, wat almal in hierdie vereniging se tydskrif, die "Nomina Africana", gepubliseer word.

Hy trou met die Engelssprekende Marmion Hull, ’n onderwyseres van Durban wat Afrikaans soos ’n eerste taal bemeester en onder andere vir 32 jaar onderwys gee aan die Afrikaansmedium Hoërskool Voortrekker, Pietermaritzburg. Hulle het ’n seun. Sy vrou is op 2 Augustus 1970 oorlede. Hy trou dan in 1976 met Eileen van Schalkwyk, oudonderwyseres uit die Vrystaat en ’n studentevriend vanaf sy Grey-universiteitskollege dae, wat hom ses jaar later op 12 Mei 1982 na ’n beroerte-aanval ook ontval. In 1983 trou hy met Eva-Maria, wat hom oorleef.

Hy speel ’n besonder invloedryke rol in die kulturele lewe van Afrikaners in Natal. Meer as dertig jaar lank was hy Provinsieleier van die Natalse Voortrekkers en hy word lewenslange erelid van hierdie vereniging. As lid van die hoofbestuur van die Saamwerkunie is hy ’n vurige pleitbesorger vir die Afrikaanse taal en hy is redakteur van hierdie vereniging se blad "Die Saamwerk", terwyl hy op weeklikse basis ook ’n rubriek skryf vir "Die Natalse Afrikaner". Hy is sekretaris en penningmeester van die Komitee van Voortsettingsonderwys, waardeur honderde Afrikaanse werknemers van die Suid-Afrikaanse Spoorweë verdere skoolopleiding ontvang. Vir vyftien jaar is hy voorsitter van die Pietermaritzburgse Tegniese Kollege, waar een van die koshuise na hom vernoem word. Hy is lewenslange erelid van die Vereniging van Tegniese Kolleges in Suid-Afrika. In Pietermaritzburg is hy jare lank voorsitter van die Voortrekker Museumraad, die Natalse Museum en die Natalse tak van die Historiese Genootskap van Suid-Afrika, terwyl hy ook in die Argiefkommissie, die Van Riebeeck-Stigting en die Genootschap Nederland-Zuid-Afrika dien. Hy dien op die Fakulteitsraad van die Suid-Afrikaanse Akademie vir Wetenskap en Kuns en is lid van die Taalkommissie. Verder is hy voorsitter van die plaaslike Kleurlingraad.

Op Saterdag 10 Desember 1994 is hy in Pretoria aan kanker van die grootderm oorlede.

Sy belangrikste bydrae is op die gebied van die taalgeskiedenis. Saam met S.P.E. Boshoff skryf hy "Afrikaanse etimologieë". In "Hottentots" gaan hy die uitgestorwe Kaapse dialekte na en maak interessante vondste, onder meer ten opsigte van taalwette oor die variabiliteit van konsonante.

Sy "Khoekhoense stamname" is in 1992 op die kortlys vir die toekenning van die Helgaard Steyn-prys. Met hierdie twee publikasies maak hy ’n besonder waardevolle bydrae tot die boekstawing van hierdie dialekte op die ontwikkeling van Afrikaans.

In 1994 lewer hy ’n bydrae in die huldigingsbundel aan Edith Raidt, "Nuwe perspektiewe op die geskiedenis van Afrikaans". Sy artikel is getiteld "Die ontstaan van Khoekhoe-Afrikaans", waarin hy argumenteer dat Afrikaans met sewentiende-eeuse Nederlands as basis uit drie hoofstrome ontwikkel, naamlik Burger-Afrikaans, Khoekhoe-Afrikaans en Maleis-Afrikaans.

Van sy ander publikasies sluit in "Afrikaanse woorde in Xhosa", "Oor Afrikaans, Deel I en Deel II" en "Taalkundige belangstelling in Afrikaans tot 1900". Hy is redakteur van verskeie letterkundige en taalkundige bundels, wat insluit "Die Afrikaanse Patriot" (1974) (’n faksimilee-uitgawe van die eerste jaargang van hierdie tydskrif) en "Vroeë opvattings oor Afrikaans as taal" (1984).

Hy maak ook ’n belangrike bydrae met die navorsing van geskiedenis oor die letterkunde. Vir studente stel hy ’n beknopte oorsig saam oor die twee taalbewegings in "Die Afrikaanse Beweging". "Honderd Jaar Hollands in Natal" speur die Hollandse en Afrikaanse geskiedenis in Natal na, sodat die persoonlikhede en aktiwiteite van hierdie vergete provinsie ook sy beskeie maar welverdiende plek in die Afrikaanse Bewegings kan inneem. Verder skryf hy boeke oor die bydraes van taalstryders of vroeë gebruikers van Afrikaans, soos Samuel Zwaartman ("Die Afrikaanse geskrifte van Samuel Zwaartman"), Arnoldus Pannevis en Gustav Preller ("Twee taalstryders: Pannevis en Preller met hulle pleidooie vir Afrikaans"), Louis Henri Meurant ("Louis Henri Meurant: ’n vroeë Afrikaanse joernalis") en Charles Etienne Boniface ("Van roem tot selfmoord").

Saam met P.J. Nienaber skryf hy "Die geskiedenis van die Afrikaanse beweging", "Geskiedenis van die Afrikaanse letterkunde" en "Die opkoms van Afrikaans as kultuurtaal." "Afrikaanse letterkundige kritiek" is ’n eerste oorsig oor hierdie onderwerp in boekvorm, waarvoor hy ruim gebruik gemaak het van ander gepubliseerde en ongepubliseerde bronmateriaal, onder andere D.J Opperman se ongepubliseerde M.A.-verhandeling "Die Afrikaanse letterkundige kritiek tot 1922"

Sy kreatiewe werk onder sy eie naam is beperk van omvang. In 1937 publiseer hy die kortverhaalbundel "Die kalfie en ander verhale" en later volg die roman "Die heldin van Klipspruit".

Onder die skuilnaam André Marais skryf hy verskeie werke, soos die jeugverhaal "Peit op die plaas".

"Wagter" is ’n verhaal oor ’n hond en sy baas, wat eers in die stad woon en daarna op ’n plaas.

"Die rooikop raak benoud" en "Die pos bring die dood" word ook onder hierdie skuilnaam geskryf.

"Wagter in die ruimte" is wetenskapfiksie, met die Wagter wat honderde kilometers bo die aarde wentel om oorlog op aarde te verhoed. ’n Fanatieke Rus neem egter die bevel oor en die Kremlin beoog om Wagter te gebruik as die springplank tot wêreld-oorheersing. Kaptein Hendrik Reynders, lid van die Verenigde Wêreldbond se bemanning, word met hierdie scenario gekonfronteer toe hy op Wagter aankom.

G.S. Nienaber word twee kere deur die Akademie met die Stalsprys bekroon, in 1947 en 1967, en ontvang ook die Akademie se Erepenning vir Afrikaanse Taal en Letterkunde.

Die Saamwerk-Unie vereer hom met ’n Erepenning.

In 1968 ken die Universiteit van Natal ’n eredoktorsgraad aan hom toe, waarna hy in 1970 op soortgelyke wyse deur die Universiteit van die Oranje-Vrystaat en later ook deur die Universiteit van Durban-Westville en die Universiteit van Pretoria vereer word.

Op sy sestigste verjaarsdag ontvang hy die huldigingsbundel "Taal en teken", onder redaksie van T.J.R. Botha.

Met sy sewentigste verjaarsdag in 1973 word ’n spesiale huldigingsaand vir hom gehou deur kollegas, studente en vriende en die huldigingsbundel "Sewentiger G.S. Nienaber" aan hom oorhandig.

Die Afrikaanse Skrywersvereniging vereer hom op 29 Maart 1979 met erelidmaatskap.

By die Eerste Naamkundekongres in Durban in 1981 word hy die eerste ontvanger van erelidmaatskap van die Naamkundevereniging van Suid-Afrika.

Op sy tagtigste verjaarsdag in 1983 word die huldigingsbundel "G.S. Nienaber – ’n huldeblyk" onder redaksie van Andries Sinclair aan hom oorhandig.

Werke uit sy pen sluit in:




</doc>
<doc id="115919" url="https://af.wikipedia.org/wiki?curid=115919" title="C.J.M. Nienaber">
C.J.M. Nienaber

Christoffel Johannes Michael Nienaber (* 6 Augustus 1918, Fauresmith – † 3 April 1988, Pietermaritzburg) was ’n Afrikaanse letterkundige en professor en hoof van die departement Afrikaans en Nederlands aan die Universiteit van Natal in Pietermaritzburg. Hy was aanvanklik getroud met die digter Sheila Cussons en later met die letterkundige M. Nienaber-Luitingh. Die letterkundige P.J. Nienaber en die taalkundige G.S. Nienaber was sy broers.

Christoffel Johannes Michael Nienaber is op 6 Augustus 1918 in die Fauresmith distrik gebore as die jongste broer van die bekende professors G.S. en P.J. Nienaber. Sy ouers is Petrus Johannes Nienaber (1878–1950) en Jakoba Petronella van den Berg (1883–1966). Hy word groot op sy ouers se plaas Erfdraai in die Wes-Vrystaat en gaan skool op die plaasskool by Koedoesrand, naby Paardeberg. Om by die skool te kom, moet hy daagliks sowat twintig kilometer te perd aflê. Sy onderwyser op die plaasskool, J.F. Jacobs, wek by hom ’n onversadigbare leeslus wat hy sy lewe lank behou. Daarna gaan hy vanaf 1933 na die Hoërskool Boshof waar hy in 1936 matrikuleer.

Dan studeer hy in 1937 aan die Grey Universiteitskollege in Bloemfontein waar Elizabeth Conradie en D.F. Malherbe deur besondere persoonlike belangstelling hom aanmoedig om wyd en oordeelkundig te lees. In 1937 kry hy ook die geleentheid om die inrigting vir sielsiekes in Bloemfontein te besoek. Later, deur die bereidwilligheid van dr. Deppe, psigiater aan die Pietermaritzburg inrigting vir sielsiekes in Town Hill, raak hy verder vertroud met hierdie mense. Dit is hierdie ervarings wat hom stimuleer om later die novelle "Keerweer" te skryf, waarmee hy groot impak maak op die Afrikaanse prosa van sy tyd. In 1938 aanvaar hy in Pietermaritzburg ’n betrekking as onderwyser van die Komitee vir Voortsettingsonderwys, waar hy in die middag en aand les gee aan spoorwegwerkers. Dit bied hom voldoende geleentheid om sy studies in die oggend aan die Natalse Universiteitskollege aldaar voort te sit. In 1939 behaal hy hier die B.A.-graad, in 1941 ’n M.A.-graad met ’n verhandeling oor "Natal se bydrae tot die Dietse geskrifte sedert 1900" en in 1942 die Hoër Onderwysdiploma. Vanaf 1942 tot 1946 beklee hy ’n betrekking as lektor in tale aan die Pietermaritzburg Tegniese Kollege. In 1943 trou hy met die digter en skilder Sheila Cussons.

Gedurende die eerste semester van 1947 beklee hy ’n betrekking as lektor aan die Tegniese Kollege in Worcester in die Kaap en werk hy party naweke as deeltydse omroeper by die Suid-Afrikaanse Uitsaaikorporasie in Kaapstad. In Julie 1947 vertrek hy na Londen om hom by sy vrou aan te sluit, wat daar haar studies in die skilderkuns voortsit. Hier is hy verbonde aan die Britse Uitsaaikorporasie waar hy nuus vertaal en as omroeper optree en ook deeltydse lektor in Afrikaans is vir voornemende emigrante na Suid-Afrika aan die London County Council (Marylebone). In Februarie 1948 vertrek hy na Amsterdam om sy studies aan die Gemeentelijke Universiteit voort te sit onder leiding van veral professors N.A. Donkersloot en W.G. Hellinga. Hy moet na Suid-Afrika terugkeer in Maart 1950 om sy vader by te staan met sy siekte en keer per boot terug. Sy vader is egter oorlede terwyl hy nog ter see was. In sy afwesigheid raak Sheila Cussons betrokke in ’n verhouding met N.P. van Wyk Louw, wat aan die begin van daardie jaar ’n pos as professor aan die Gemeentelijke Universiteit aanvaar het. Op 7 Junie 1950 behaal hy die Drs.Litt.-graad in Amsterdam en twee maande later skei hy en Sheila Cussons. Hy keer terug na Suid-Afrika en vanaf begin 1951 is hy lektor in die departement Afrikaans en Nederlands aan die Universiteit van Natal in Pietermaritzburg.

In 1952 promoveer (D.Litt.-graad) Stoffel aan die Universiteit van Pretoria onder leiding van Merwe Scholtz met ’n studie oor "Die taal as tolk: ’n stilistiese analise van ‘Maria’ deur Elisabeth Eybers". Hierdie proefskrif word later gepubliseer. Hy word in Junie 1959 bevorder tot senior lektor, in Julie 1965 tot medeprofessor en vanaf 1969 tot met sy aftrede aan die einde van 1983 is hy professor en hoof van die departement Afrikaans en Nederlands aan die Universiteit van Natal in Pietermaritzburg. Vanaf 1974 word die afdeling in Durban egter selfstandig en is hy hoogleraar en departementshoof te Pietermaritzburg. Hy is lief vir reis en besoek die meeste lande van Wes- en Suid-Europa, asook Afrikalande soos Mosambiek, eSwatini, Lesotho en Namibië.

Hy is volle lid van die Suid-Afrikaanse Akademie vir Wetenskap en Kuns en ook lid van die Maatschappij der Nederlandse Letterkunde. Gedurig beywer hy hom vir kulturele verbintenis met Nederland en dien as hoofbestuurslid van die plaaslike afdeling van die Genootskap Nederland-Suid-Afrika en is lid van die Komitee van Toepassing en Advies ten opsigte van die Kultuurverdrag tussen Nederland en Suid-Afrika. Vir jare dien hy as lid van keurkomitees van die Akademie en ander instansies.

Op 2 Mei 1951 trou hy in die Groote Kerk in Adderleystraat in Kaapstad met die Nederlandse weduwee Willemina (Miep) van der Bom-Luitingh (wat onder die naam M. Nienaber-Luitingh verskeie literêre werke publiseer en self later medeprofessor in Afrikaans en Nederlands is). Haar dogter Marianne Elisabeth word deur Nienaber as sy eie aangeneem en die egpaar het ook ’n eie dogter, Christina Johanna. Op 3 April 1988 is hy in Pietermaritzburg aan longkanker oorlede.

Reeds tydens sy plaasskooldae skryf hy sy eerste verhaal, oor ’n spook, wat gepubliseer word en waarmee hy ’n boekprys wen. In 1946 publiseer hy die novelle "Keerweer", wat beskou word as ’n vroeë voorloper van die Sestiger-beweging in die prosa. Die gemoedstoestand van ’n kranksinnige word hierin uitgebeeld met sy vrese, agterdog, vervolgingswaansin, los assosiasies en visioene, waardeur motiewe deurmekaar gevleg word en ’n nagmerrie-agtige atmosfeer geskep word. Die hoofkarakter is gebore as seun, verander in ’n meisietjie, slyt die grootste gedeelte van sy lewe as manvrou en eindig nou as vrou met manlike hunkering. In hierdie toestand van psigotiese versplintering klou hy vas aan enkele terugkerende motiewe, veral die onbekende “sy” wat hom gedurigdeur ontwyk, waarskynlik omdat dit ’n integrale maar onontdekte deel van die self is. Geslaagde atmosfeer word geskep deur die suggestie van die voortdurende aanwesigheid van die tralievenster, die verpleegster en die simpatieke dokter. Met skrynende humor word die einde geteken as sy aanvaarding van sy plek van aanhouding as veilige rusoord en deel van sy nuwe bestaan. Die boek word geïllustreer deur Sheila Cussons.

Tydens sy akademiese loopbaan en na sy aftrede in 1983 skryf hy verskeie boeke en artikels van literêr-kritiese aard en lewer hy as gasdosent voordragte by verskeie ander universiteite en instansies. Sy proefskrif oor "Die taal as tolk", ’n stilistiese ontleding van Elisabeth Eybers se gedig "Maria", word gepubliseer. Saam met sy vrou, M. Nienaber-Luitingh, skryf hy ook "Woordkuns", ’n inleiding tot die literatuurstudie. Hierin word die vernaamste teoretiese aspekte van die literatuur uiteengesit. Hy stel bloemlesings saam uit die Nederlandse literatuur en redigeer ’n uitgawe van Vondel se "Joseph in Dothan", wat hy ook van aantekeninge voorsien. Hy skryf ook ’n kort biografie oor "Die mens Totius" en blokboeke oor "Periandros van Korinthe" van D.J. Opperman en oor die digbundels "Alleenspraak", "Die halwe kring" en "Gestaltes en diere" van N.P. van Wyk Louw. ’n Aantal van sy literêr-wetenskaplike artikels word versamel in twee dele onder die titels "Oor literatuur 1" en "Oor literatuur 2". Hierdie opstelle het meermale reeds vantevore in tydskrifte verskyn. Saam met J.J. le Roux is hy verantwoordelik vir "So sê ons in Afrikaans", waarin die mees algemene probleme wat Engelssprekende leerlinge met Afrikaans het, aangespreek word. Daarbenewens werk hy mee aan publikasies oor taalbeheersing en dra hoofstukke by tot verskeie versamelings essays oor die literatuur en taalgebruik. Sy artikels is meestal die eerste keer gepubliseer in die tydskrif "Standpunte", maar talle resensies verskyn ook in tydskrifte en koerante, onder andere die "Nieuwe Rotterdamse Courant", "Het Parool", die maandblad "Zuid-Afrika", "Kriterium", "Beeld", "Die Burger", "Ons eie boek" en die "Tydskrif vir Geesteswetenskappe".

Saam met D.J. Opperman is hy verantwoordelik vir die versamelbundel "Dubbelloop", met gedigte in Afrikaans en Nederlands, en saam met sy vrou versorg hy die keuse uit godsdienstige gedigte "Die braambos brand" en die bundel "Moderne Nederlandse gedigte". Hy is redakteur van die publikasie oor "Tuinprovinsie Natal" en versamel vertellinge van vroue in die versamelbundel "Dames 17". In die periode 1984 tot 1988 neem hy die redakteurskap van die literatuurstudiereeks "Blokboeke" waar. Per geleentheid is hy ook op sy eie of saam met ander samesteller van die bundel "Poort", ’n keur uit die werk van hoërskoolleerlinge wat jaarliks verskyn.

By sy aftrede in 1983 word hy deur sy kollegas met die huldigingsbundel "Samesein", onder redaksie van Nicky Grieshaber, vereer. In 1984 ontvang hy die Akademie se Erepenning vir Wetenskaplike Vakbevordering.

Werke wat uit sy pen verskyn sluit in:




</doc>
<doc id="115920" url="https://af.wikipedia.org/wiki?curid=115920" title="S.J. Naudé">
S.J. Naudé

Stephanus Jacobus Naudé (* 1970) is ’n regsgeleerde en Afrikaanse skrywer wat onder andere bekroon word met die Jan Rabie-prys en ’n Suid-Afrikaanse Letterkundetoekenning.

Stephanus Jacobus Naudé is in 1970 in Pretoria gebore, waar hy ook groot word. Die gesin woon in die voorstad Lukasrand, wat eintlik ’n Joodse woonbuurt is en hulle is die enigste Afrikaanse gesin in die buurt. Hy is die kleinseun en naamgenoot van Fanie Naudé, een van die stigtersdirekteure van Volkskas Bank. Sy pa is die regsgeleerde Stef Naudé en sy ma, Santjie, is ’n Wiskunde onderwyseres. Sy ma is in 2010 aan kanker oorlede. Hy het twee ouer susters en ’n jonger broer. Sy skoolopleiding ontvang hy in Pretoria, waar hy aan die Afrikaanse Hoër Seunskool matrikuleer. Hy studeer aan die Universiteit van Pretoria, waar hy in die regte kwalifiseer. Na verkryging van sy LL.B.-graad kry hy die Prokureursorde se beurs om aan St. Johns College van die Cambridge Universiteit in die Verenigde Koninkryk ’n LL.M.-graad te behaal. Hier neem hy deel aan die skynhofwedstryd, waar sy span die Britse afdeling wen en uiteindelik aan die eindronde in die Verenigde Nasies-gebou in New York deelneem.

Na verkryging van sy graad werk hy vir ’n jaar by ’n regsfirma in Johannesburg, waarna hy met ’n Fullbright-beurs vir ’n tweede meestersgraad in die regte na die Columbia Universiteit in New York gaan. Hy spandeer eindelik sestien jaar in die buiteland voordat hy terugkeer na Suid-Afrika. Na sy jaar op Columbia werk hy vir twee jaar by die internasionale regsfirma Shearman en Sterling in New York, waarna hy vir nog elf jaar by hierdie firma se kantoor in Londen werk. Sy spesialisgebied was om behulpsaam te wees met die onderhandeling en dokumentering van multimiljardrand-transaksies. In die negentigerjare was hy byvoorbeeld betrokke by die Daimler-Chrysler samesmelting. Hierdie transaksies betrek talle instellings per keer en komponente wat tot sestig lande insluit. Daarna werk hy vir twee jaar by die groot Amerikaanse maatskappy Hewlett-Packard se kantore in Londen. Gedurende sy tyd oorsee reis hy baie en besoek Europa gereeld. In Londen bly hy eers in Soho en koop later ’n plekkie in SE1 (Bankside), suid van die Teemsrivier en naby die Tate Modern Kunsmuseum. Hy verlaat Londen aan die einde van 2009 om in Suid-Afrika aan die Universiteit van Stellenbosch onder leiding van Marlene van Niekerk ’n meestersgraad in kreatiewe skryfwerk te volg. Hy verwerf hierdie graad in 2012 met ’n verhandeling oor “"Die uitbeelding van kreatiwiteit in die werk van J.M. Coetzee"” en kortverhale wat as “"Alfabet van die voëls"” gepubliseer word. In Suid-Afrika is hy redakteur van die uitgewery Umuzi en hy koop vir hom ’n woonstel in Tamboerskloof in Kaapstad. Hy word in 2015 genooi om vanaf 19-21 Junie aan die tweede jaarlikse internasionale kortverhalefees in Londen deel te neem.

As student publiseer hy in Tukkies se studentetydskrif en later ook in "De Kat". In sy reise vind hy dat die anonimiteit van hotelkamers bevorderlik is vir kreatiwiteit en dit stimuleer sy begeerte om te skryf. Hy debuteer met die kortverhaalbundel “"Alfabet van die voëls"”, wat gebaseer is op die werk wat hy gelewer het om sy meestersgraad in die kreatiewe skryfkuns te verwerf. Die titel van die bundel verwys na die feit dat die taal van voëls in verskeie mites en kulture beskou word as ’n geheime taal wat die sleutel tot kennis en insig inhou. Om die “alfabet van voëls” te beheers sou ’n teken van groot wysheid wees en ook insae kon gee in die toekoms. Die leser se taak is dus om die geheime alfabet te ontsyfer. Die bundel bevat sewe verhale wat ingebed is in die eietydse sosio-politieke probleme, met die belangrikste temas dié van buitestanderskap, verlies en uitreik na iets wat identiteit en sin aan die bestaan sal gee. Feitlik deur die bank is die hoofkarakter ’n buitestander wat swaar dra aan die verlede en ’n ontwikkelingsproses deurmaak. Die kortverhale in die bundel is langer as die gewone kortverhaal (elk ongeveer dertig bladsye), met ’n ryk intrige en karakters wat dit moontlik sou maak om die gegewe verder uit te bou tot ’n roman. Dit doen egter nie afbreuk aan die afgerondheid daarvan as kortverhaal nie en die spanningslyn en die verrassende en roerende slotte oortuig telkens. Vier van die verhale handel direk met die konfrontasie met siekte en dood. Van die karakters tree in meer as een van die verhale op, wat die bundeleenheid versterk, terwyl die oop eindes verskeie betekenismoontlikhede in die hand werk. 

“"Die lawaaimasjien"” en “"VNLS"” is albei verhale oor die saamleef met die verlies aan bande met ’n kultuur en ’n kinderverlede, wat ’n ontheemding in die hand werk. Hoewel daar ’n hunkering is na bevryding van die verlede en tradisies, gaan hierdie bevryding dikwels gepaard met die terughunkering na die verlede se sekuriteit en standvastigheid, wat ’n voortdurende spanning skep in die lewensbelewenis. Die Afrikaner-diaspora word veral onherbergsaam uitgebeeld in die twee verhale waarin Ondien die hooffiguur is. In “"VNLS"” misluk haar pogings om saam met die Zoeloe-meisies Beauty en Nungi ’n soort musiek te maak wat op ironiese wyse (hul naam is die Victorian Native Ladies’ Society) musikale elemente uit Afrika en Europa vervleg. Na die mislukking van hierdie musiekpogings besoek Ondien in “"Die moederskwartet"” haar broer en twee susters wat onderskeidelik in Londen, Phoenix en Dubai woon. Elkeen van hulle hunker na die moeder by wie se begrafnis hulle nie kon wees nie, maar by Ondien se terugkeer na Suid-Afrika vind sy ook hier geen veilige heenkome nie. André P. Brink is besonder opgewonde oor hierdie debuut en beskryf dit as van die beste kortverhale in Afrikaans.  “"Alfabet van die voëls"” wen in 2012 die Jan Rabie Rapport-prys en die Universiteit van Johannesburg Debuutprys, terwyl dit in dieselfde jaar bekroon word met die Suid-Afrikaanse Letterkundetoekenning vir beste Afrikaanse debuutwerk. Hy vertaal self die bundel in Engels as “"The alphabet of birds"” vir verspreiding plaaslik en in Amerika en Engeland. Die Engelse bundel is in 2015 op die langlys vir die toekenning van die internasionale Frank O’Connor-kortverhaalbundelkompetisie, wat toegeken word aan die skrywer van ’n debuut-kortverhaalbundel wat in die vorige jaar enige plek ter wêreld gepubliseer is, met vertalings wat ook toegelaat word. Die bundel word ook in Frans en Nederlands vertaal. In 2013 wen Naudé die Jan Rabie en Marjorie Wallace-skrywersbeurs vir sy projekvoorstel vir ’n beoogde roman wat afspeel teen die agtergrond van diaspora en binne ’n kosmopolitiese wêreld, wat daarop afgestem is om ongekaarte gebiede vir die Afrikaanse taalwêreld oop te skryf.

Sy "Die derde spoel" handel om 'n twee-en-twintig jarige blanke man (Etienne) wat filmkuns in Londen studeer nadat hy uit Suid-Afrika gevlug het om diensplig te vermy en verlief raak op ’n Duitse kunstenaar wat in 'n bouvallige kunskommune woon. Dit is 1986, die tyd van Thatcher, optogte teen apartheid, en Vigs, maar ook van eksperimentele kuns, postpunk en die Royal Vauxhall Taverne. In Londen kom Etienne af op die eerste van drie filmspoele wat tydens die dertigerjare in Duitsland verfilm is. Etienne begin na die verlore spoele soek, ’n soektog wat ’n obsessie word wanneer sy geliefde vermis raak in Berlyn. Terwyl Etienne die gevaarlike ruimtes weerskante van die Muur navigeer, begin die verhaal van ’n groepie Joodse filmmakers in Nazi-Duitsland vorm aanneem. Etienne word egter teruggeruk na die hede en na Suid-Afrika, maar sy soektog na die vermiste film duur voort.Die werk is in 2019 met die Hertzogprys bekroon.




</doc>
<doc id="115922" url="https://af.wikipedia.org/wiki?curid=115922" title="Vincent Oliphant">
Vincent Oliphant

Vincent Oliphant is ’n Afrikaanse digter.

Vincent Oliphant is op 8 April 1954 op Alicedale in die Oos-Kaap gebore. Hy voltooi sy laerskoolloopbaan aan die Alicedale Metodiste Primêre Skool waarna hy standerds ses en sewe aan die Uitenhage Hoërskool voltooi en dan in 1971 matrikuleer aan die Hoërskool Paterson in Port Elizabeth. Hy is in hierdie jaar derde in die Senior Sertifikaat-eksamens van Kaapland. Daarna studeer hy verder aan die Universiteit van Wes-Kaapland en verwerf in 1974 ’n B.Sc.-graad met Wiskunde en Fisika as hoofvakke en in 1975 ook die Sekondêre Onderwysdiploma. In hierdie tyd skryf hy gereeld en sluit hom ook aan by die UWK Letterkundevereniging onder leiding van Andries Oliphant, waar sy eerste gedigte in die vereniging se nuusbrief verskyn. Na kwalifikasie gee hy vanaf 1976 vir ’n aantal jare onderwys in Wiskunde en Natuur- en Skeikunde aan sy alma mater, die Hoërskool Paterson in Port Elizabeth. Hy skryf ook vir verdere studie in by Rhodes Universiteit in Grahamstad en behaal ’n B.Ed.-graad en later ’n M.Ed.-graad in Wiskunde-onderrig. Sy volgende betrekking is as Wiskunde dosent by die Dower-Opleidingskollege in Port Elizabeth, terwyl hy ook deeltyds betrokke is by die Iqhayiya Tegniese Kollege. Hy word adjunk-rektor van Dower-Opleidingskollege, waarna hy aangestel word as vakadviseur vir Wiskunde in die Westelike Streek van die Oos-Kaapse Onderwysdepartement. Deeltyds gee hy klas by die Nelson Mandela Metropolitaanse Universiteit, terwyl hy ook betrokke is by navorsing oor die onderrig en leer van Wiskunde. Hy is in September 1981 getroud met Lynette en die egpaar het drie dogters, met Nadine die oudste.

Sy eerste gedigte verskyn in die nuusbrief van die letterkundige vereniging op universiteit. Sonder om sy gedigte na tydskrifte te stuur debuteer hy dan met die bundel “"Bloed vloei in stilte"”. Die titel het betrekking op die tragiese (die bloed) wat enige oomblik kan gebeur, maar in die stilte nog afwesig is. Anders as sy bruin mededigters dig hy nie oor die politieke toestande in die land nie. Sy debuutbundel bevat hoofsaaklik persoonlike gedigte wat eksistensiële onsekerheid en angs uitbeeld, met ’n sterk mistieke aanslag. Menslike droefheid en verlies word sterk uitgebeeld, asook liefde en filosofiese besinnings. Die drie afdelings bevat onderskeidelik gedigte oor droefheid, angs en romantiese verlange aangeraak deur die dood, liefdesgedigte en laastens gedigte oor die poësie self en met filosofiese besinning. “"Teken"” is ’n mooi liefdesvers.

“"Die sagte vlees"” sit hierdie tematiek voort, maar dek ook sosiaal-politieke temas. Die titel verwys na die wondbaarheid en weerloosheid van die mens met sy sagte vlees onder ’n dun velbedekking, waardeur hy blootgestel word aan pyn en verdriet. Mooi gedigte is “"Misterie"”, waarin die mens hom begewe op die wonderbaarlike soektog na betekenis, al is dit nie vir die mens moontlik om werklik te weet nie; “"Oorlog"”, waarin die sinloosheid van rassehaat belig word; “"27 April 1994"”, waarin die demokrasie besing en die eenheid van die mens beklemtoon word; en “"Woorde"”, wat die wens uitspreek dat die inwoners medeburgers van die land sal wees en die grense tussen hulle sal afbreek sodat almal net as mens tot medemens kan reageer.

In 1995 behaal hy ’n tweede prys in ’n poësiekompetisie wat deur die Belgiese kultuurorganisasie Concept aangebied is onder die tema “Vrede, Vriendskap en Verdraagsaamheid”, en in 1996 word hy deur Poetry International genooi om aan die jaarlikse poësiefees in Rotterdam, Nederland, deel te neem. In Maart 2005 kry hy ’n toekenning van die ATKV vir sy inspirerende digkuns. Sy gedigte word opgeneem in verskeie bloemlesings oor die Afrikaanse poësie, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Versindaba 2005 en 2006"” en “"Die mooiste Afrikaanse liefdesgedigte"”. Hy maak bydraes tot rubrieke in "Taalgenoot" en "Die Burger" en publiseer ook van sy gedigte op die Internet op webwerwe soos PoësieNet, die poësie afdeling van LitNet, Kletskerk, southendmuseum en in "Meander", ’n Nederlandse tydskrif. By verskeie geleenthede lees hy ook van sy gedigte in die openbaar voor, soos by die Wordfest by die Rhodes Universiteit in Grahamstad en die Versindaba op Stellenbosch. Van sy gedigte, waaronder “"27 April 1994"”, “"reis"”, “"’n klein beriggie"” en “"woorde"”, word voorgeskryf vir studie op hoërskool.





</doc>
<doc id="115923" url="https://af.wikipedia.org/wiki?curid=115923" title="Stapelvoedsel">
Stapelvoedsel

'n Stapelvoedsel is 'n soort kos wat daagliks in sulke hoeveelhede geëet word dat dit 'n oorheersende deel van 'n standaarddieet vir bepaalde mense uitmaak, 'n groot deel van hul energiebehoeftes verskaf en gewoonlik 'n beduidende deel van die inname van ander voedingstowwe uitmaak. Die stapelvoedsel van 'n spesifieke gemeenskap kan so gereeld geëet word as elke dag of elke ete, en die meeste mense leef op 'n dieet wat gegrond is op 'n klein aantal stapels.

Stapelvoedsels verskil van plek tot plek, maar is gewoonlik goedkoop en geredelik beskikbare kosse wat een of meer van die drie organiese makrovoedingstowwe bevat wat nodig is vir oorlewing en gesondheid: koolhidrate, proteïne en vette. Tipiese voorbeelde van stapelvoedsels is onder meer knolle en wortels; en graan, peulplante en ander sade. Vroeë landboubeskawings het waarde geheg aan die kos wat hulle as stapels ontwikkel het, want behalwe dat dit die nodige voedingstowwe verskaf het, was hulle oor die algemeen geskik om vir lang tydperke geberg te word sonder om te bederf. Sulke kos wat nie bederf nie is die enigste moontlike stapels tydens seisoene van tekort, soos droë seisoene of verwagte koue winters, met die oes wat teen daardie tyd geberg is. In oorvloedige seisoene kan 'n groter verskeidenheid van kosse beskikbaar wees.

Die meeste stapelvoedsels is afkomstig van graansoorte soos koring, gort, rog, mielies of rys; of styselagtige knolle of wortelgroente soos aartappels, patats, taro, araroet of kassawe. Ander stapelvoedsels is onder meer peulvrugte, sago (afkomstig van die murg van die sagopalm) en vrugte (soos broodvrug en meelpiesang). Afhangend van die streek kan stapelvoedsel ook die volgende insluit: sorghum, olyfolie, klapperolie en suiker. Die meeste stapels is plantaardige materiaal, maar in sommige gemeenskappe is visvang die hoofbron van voedingstowwe.

Van die meer as 50,000 eetbare plantspesies in die wêreld dra net 'n paar honderd beduidend by tot mense se kosvoorrade. Al is daar meer as 10,000 spesies in die graanfamilie, is net enkeles die afgelope 2,000 jaar verbou.

Die stapelvoedsel in verskillende dele van die wêreld hou verband met die weerpatrone, die plaaslike terrein, boerderybeperkinge, aangeleerde smaak en ekostelsels. Byvoorbeeld, die vername stapelvoedsel as energiebron in die gemiddelde Afrika-dieet is graan (45%), wortels en knolle (20%) en diereprodukte (7%). In Wes-Europa is hoofstapels in die gemiddelde dieet diereprodukte (33%), graan (26%) en wortels en knolle (4%).

Die meeste van die globale menslike bevolking leef op 'n dieet gegrond op een van die volgende stapels: rys, graan, mielies, mannagras, sorghum, wortels en knolle (aartappels, kassawe, jamswortel (patat) en taro) en diereprodukte soos vleis, melk, eiers, kaas en vis. Streekstapels sluit rog, sojabone, gars, hawer en tefgras in.

Net 15 gewasse verskaf 90% van die wêreld se voedselenergie-inname (vleis uitgesluit), met rys, mielies en koring wat twee derdes van menslike voedselverbuik uitmaak. Dié drie is die stapels van meer as 4 miljard mense, en rys voed byna die helfte van die mensdom.

Wortels en knolle is belangrike stapels vir meer as 1 miljard mense in die ontwikkelende wêreld, wat sowat 40% is van die kos wat geëet word deur die helfte van die bevolking in Afrika suid van die Sahara. Wortels en knolle het baie koolhidrate, kalsium en vitamine C, maar min proteïne. Die kassawewortel (ook bekend as broodwortel) is 'n vername stapelvoedsel in die ontwikkelende wêreld, wat 'n basiese dieet verskaf aan sowat 500 miljoen mense.

Met ekonomiese ontwikkeling en vrye handel het baie lande verander van stapelvoedsels met 'n lae voedingswaarde na die met 'n hoër voedingswaarde, asook na die eet van meer vleis. Ondanks dié neiging is daar toenemende erkenning van die belangrikheid van tradisionele stapeloeste in voeding.

Sommige kossoorte soos quinoa - 'n skyngraan wat oorspronklik van die Andes kom – was eeue terug ook 'n stapelvoedsel. Die saad van oca, ulluco en amarant is ander die kossoorte wat na bewering stapels was in die Andes se geskiedenis. Pemmikaan was 'n stapel van die Vlakte-Indiane van Noord-Amerika. In 2010 was die globale verbruik van "spesialiteitgraansoorte" soos quinoa baie min vergeleke met graansoorte soos rys, koring en mielies.
Hierdie graansoorte, wat eens gewild was maar vergete geraak het, word opnuut evalueer en heringestel.

Die meeste stapelvoedsels word geproduseer met die gebruik van moderne en konvensionele boerderypraktyke. Die produksie van stapelvoedsel met die gebruik van organiese boederymetodes neem egter toe.
Rys word gewoonlik as die volledige graan gekook en geëet, maar die meeste ander graansoorte word gemaal tot meel, wat gebruik word om brood, pasta en pap en dik pap soos mieliepap mee te maak. Van fyngemaakte wortelgroente kan ook papgeregte gemaak word, insluitend poi en fufu. Van peulvrugte, veral keker-ertjies, en styselryke groente soos kannawortel kan ook meel gemaak word.

Hoewel dit voedsaam is, verskaf plantaardige stapels nie 'n volle verskeidenheid voedingstowwe nie, gevolglik moet ander kossoorte by die dieet gevoeg word om wanvoeding te keer. Die gebreksiekte pellagra word vereenselwig met 'n dieet wat hoofsaaklik uit mielies bestaan; die siekte berrieberrie met 'n dieet van wit (verfynde) rys.


</doc>
<doc id="115924" url="https://af.wikipedia.org/wiki?curid=115924" title="Zulfah Otto-Sallies">
Zulfah Otto-Sallies

Zulfah Otto-Sallies is ’n rolprentregisseur en jeugboekskrywer van Kaapstad. Sy is veral bekend vir haar jeugverhaal “Diekie van die Bo-Kaap”.

Zulfah Otto-Sallies is op 28 Mei 1961 in Port Elizabeth gebore, maar trek op ouderdom vyf na die Bo-Kaap waar sy groot word en skoolgaan. Haar vader, die bouer Moegammad Yusuf Otto, is lid van die Kaapse Maleier-koorraad en die Rangers-singkoor. In 1978 matrikuleer sy aan die Hoërskool Vista Senior Sekondêr in die Bo-Kaap, waarna sy verder studeer in Maatskaplike Werk aan die Universiteit van die Wes-Kaap. Vanaf die ouderdom van dertien skryf sy Afrikaanse woorde op maat van bekende wysies vir haar pa se koor, omdat twee nuwe liedjies (’n massakoorlied en ’n solo) elke jaar vir die koorwedstryd geskryf moet word. Hulle wen saam-saam baie pryse. Hierdie passie vir woorde en musiek lei tot die skryf van ’n musiekspel wanneer sy in 1990 deur haar man se jongste suster gevra word om haar te help met ’n skoolprojek. Hierdie musiekspel gaan oor Diekie en die mense van die Bo-Kaap en is ook haar eerste musiekspel wat opgevoer word in onder andere die Baxter Teater, by die Grahamstad Kunstefees en ook die Klein Karoo Nasionale Kunstefees. Sy skryf die verhaal, liedjies en die lirieke en verwerk die verhaal ook in ’n jeugroman.

In 1994 neem sy ’n Kaapse kulturele groep na Maleisië vir ’n kunstefees waar hulle haar musiekblyspel “"Rosa"” met groot sukses opvoer en hierdie stuk word in 1996 ook in die Baxter Teater opgevoer. Saam met haar man stig sy Bo-Kaap Produksies, waar sy as regisseur en skrywer werk. Sy lewer ook werk vir Community Video Education Trust, waar sy in die negentigerjare direkteur is, en Cape Film and Video Foundation, waar sy regisseur is. Hierdie betrokkenheid lei daartoe dat sy hierna meeste van haar aandag aan die maak van films gee. Sy maak verskeie hoofsaaklik dokumentêre kortfilms wat op SABC, e-tv en Duitse Televisie uitgesaai word. Hierdie kortfilms sluit in “"Moods of the city"”, “"Clearing the road"”, “"Houses for the people by the people"”, “"Help to help yourself"”, “"The jazz greats"”, “"Whispers from the Cape Flats"”, “"From Zambian soil"”, “"Skills revolution for the Nation"”, “"Do you want to build a house?"”, “"I can see tomorrow"”, “"Framed"”, “"The Cape Minstrels"”, “"Isivivane Solwazi"” (vir die Robbeneiland Museum), “"In die matrix"” en “"Through the eyes of my daughter"”.

Hierna begin sy om haar talente ook tot die maak van kreatiewe films te wend. Sy behaal aan die einde van 2000 ’n meestersgraad by Das Art, ’n nagraadse teaterskool in Amsterdam, waar sy haar toespits op digitale tegnologie in die teater en die rolprent- en televisiebedryf. Vanaf 1998 dien sy as hoof-eksaminator vir die SA Film and Publications Board en sy word ook ’n vennoot in O’dacity Films. Sy is in 2003 kurator van die Cape Town World Cinema Festival en in 2007 word sy aangestel as die hoof van die video tegnieke opleiding van die Apollo Filmfees in Victoria in Australië. Sy is getroud met Shahied en hulle het drie kinders Muneera, Moegammad Gasan en Moegammad Junaid. Haar man tree ook op as direkteur van fotografie in sommige van haar films. In 2001 wen sy ’n Goue Toekenning hy die Stone Awards vir haar filmkuns.

Haar eerste kortverhaal, “"A better life for moms"”, word in 1995 gepubliseer, met haar eie Afrikaanse weergawe “"’n Beter lewe vir Mams"” wat dieselfde jaar in die versamelbundel “"Keerpunt"” opgeneem word. Die jeugverhaal “"Diekie van die Bo-Kaap"” behandel die bedreiging van die tradisionele Moslem leefwyse en die saambindende geloofsidentiteit teen die agtergrond van bendes en dwelms. Diekie en Ice word saam groot, maar ontdek mekaar later en raak verlief. Newe-temas is hulle somtyds stormagtige verhouding met hulle ouers, daggarokery, Ice se swangerskap en hoe hulle en die gemeenskap dit hanteer en die wyse waarop hulle by die tradisies inpas. Die musiekdrama van hierdie verhaal word onder andere by die Baxter-teater in Kaapstad en by die Grahamstad Nasionale Kunstefees opgevoer. Ander produksies soos “"Koesister Mentality"”, “"Echoes from the ghettos"” en “"Rainbow and the Moon Princess"” volg, wat almal by die Victoria & Alfred-teater in die Kaapse Waterfront opgevoer word. Van haar kortverhale word opgeneem in die versamelbundels “"Keerpunt"” en “"Biltong en Barakat"”.

Haar kortfilm “"Raya"” wen ’n toekenning by die Apollo Filmfees in 2000 en word in 2002 op DVD uitgegee saam met twee ander kortfilms uit Afrika onder die titel “"Mama Africa"”. Hierin word drie geslagte Moslem-vroue behandel en die emosionele groei ondersoek van ’n vrou wat eers die pyn en verantwoordelikhede van ouerskap werklik besef wanneer sy in die tronk geboorte gee aan ’n baba dogtertjie. Hierdie sukses volg sy op met haar eerste vollengte rolprent, naamlik “"Don’t touch"”, wat in 2006 uitgegee word. Hierdie film vertel die storie van die sestienjarige Layla wat uitvind dat haar vader ingevolge Moslemwette met ’n tweede vrou getrou het. Sy voel bedrieg hierdeur en bevraagteken vir die eerste keer die onbeperkte magte van die patriarg.





</doc>
<doc id="115925" url="https://af.wikipedia.org/wiki?curid=115925" title="Etologie">
Etologie

Etologie is die wetenskaplike en objektiewe studie van dieregedrag, gewoonlik met 'n fokus op gedrag onder natuurlike omstandighede, en met die beskouing van gedrag as 'n evolusionêre aanpasbare kenmerk. Etologie is 'n kombinasie van laboratorium- en veldwetenskap, en is nou verwant aan sekere ander dissiplines soos neuro-anatomie, ekologie en evolusionêre biologie. Etoloë is gewoonlik meer geïnteresseerd in 'n gedragsproses as in 'n spesifieke dieregroep, en sal dikwels een soort gedrag, bv. aggressie, by 'n aantal onverwante spesies bestudeer.

Die term "etologie" is afgelei van die Griekse ἦθος, "ethos"  wat "karakter" beken, en -λογία, "-logia" wat "die studie van" beteken.

In Vergelykende sielkunde word dieregedrag ook bestudeer, maar in teenstelling met etologie, vorm dit 'n subonderwerp van sielkunde en nie biologie nie. Waar dieregedrag in die Vergelykende sielkunde voorheen binne die konteks van menslike gedrag bestudeer is, behels etologiese studies navorsing oor dieregedrag binne die konteks van dit wat oor diere-anatomie, -fisiologie, -neurobiologie en -filogenetiese geskiedenis bekend is. Verder was vroeë vergelykende sielkundiges geneig om gedrag in kunsmatige situasies na te vors terwyl etoloë op gedrag in natuurlike situasies gekonsentreer het en dit gewoonlik as instinktief beskryf het.

Die Merriam-Webster Woordeboek definieer instink as "'n oorerflike en onveranderbare neiging van 'n organisme om 'n komplekse en spesifieke reaksie op omgewingstimuli te toon sonder dat rede betrokke is".

VHP'e is instinktiewe response wat in die teenwoordigheid van identifiseerbare, sensoriese stimuli plaasvind. VHP'e word vandag as instinktiewe gedragsopeenvolgings beskou wat so te sê sonder variasie binne die spesie voorkom en amper onvermydelik voltooiing bereik.

Karl von Frisch het hierdie VHP'e in sy studie van die waggeldans ("danstaal") in byekommunikasie ondersoek. Op grond van sy waarnemings van vaste handelingspatrone en die omstandighede waarin dit voorkom, het Lorenz uiteindelik 'n teorie oor die evolusie van dierekommunikasie ontwikkel.

Assosiatiewe leer in dieregedrag is enige leerproses waarvolgens 'n nuwe respons met 'n spesifieke stimulus geassosieer word. Voorbeelde van assosiatiewe leer is wanneer 'n goudvis na die oppervlak swem wanneer iemand hom gaan voer, of die opgewondenheid van 'n hond wanneer hy sy eienaar met 'n leiband sien.

Organismes se vermoë om lede van dieselfde spesie te onderskei is ook van kardinale belang vir reproduktiewe sukses. Sodanige onderskeid kan aantal faktore gebaseer word. Hierdie belangrike tipe leer vind egter slegs binne 'n baie beperkte periode plaas en staan bekend as inprenting. Een voorbeeld hiervan is die kuikens van ganse en hoenders wat hulle ma's amper direk nadat hulle uitgebroei het, spontaan begin volg. Daar is ontdek dat hierdie respons deur 'n arbitrêre stimulus nageboots kan word indien die eiers kunsmatig gebroei word en die stimulus gedurende 'n kritieke tyd teenwoordig is en vir 'n paar dae ná die uitbroei volgehou word.

Nabootsing is 'n gevorderde soort gedrag waar een dier die gedrag van 'n ander dophou en presies nadoen. Die Nasionale Instituut van Gesondheid het bevind dat mantelape die geselskap van navorsers wat hulle naboots bo dié van ander navorsers verkies. Verder is nabootsing ook in onlangse navorsing oor sjimpansees waargeneem; nie net het die sjimpansees die handelinge van 'n ander individu nageboots nie, maar wanneer hulle voor 'n keuse gestel is, het hulle verkies het om die meer senior, ouer sjimpansee eerder as die jonger sjimpansee na te boots.

Daar is verskeie maniere waarop diere deur middel van waarnemingsleer kan leer, al is nabootsing nie teenwoordig nie. Een so 'n manier is "stimulusversterking" waar individue se belangstelling in 'n voorwerp geprikkel word nadat 'n ander se individu se interaksie met die voorwerp dopgehou is. 'n Voorbeeld waarmee kat- en hondeienaars sal kan identifiseer, is hulle diere se vermoë om deure oop te maak. Mense se gebruik van die handvatsel lei daartoe dat hulle troeteldiere se belangstelling in die handvatsel geprikkel word. Vervolgens leer hulle deur 'n metode van leer-en-probeer hoe die handvatsel werk en om die deur oop te maak.

'n Noukeurig gedokumenteerde voorbeeld van sosiale oordrag het onder 'n groep makake op die Hachiijojima-eiland, Japan, plaasgevind. Die makake het in die binnelandse woud gewoon totdat 'n groep navorsers in die 1960's begin het om vir hulle op die strand aartappels te gee; kort voor lank het hulle dit na die strand gewaag, die aartappels op die sand opgetel, skoongemaak en geëet. Ongeveer 'n jaar later het een van die ape met 'n aartappel tot by die branders geloop, dit met een hand in die water gesit en met die ander gewas. Hierdie gedrag is kort daarna deur individue in haar trop gevolg; wanneer hulle geboorte geskenk het, is hierdie gedrag ook by hulle kleintjies waargeneem – 'n vorm van sosiale oordrag.

Onderrig is 'n hoogs gespesialiseerde aspek van leer waar die "onderwyser" (demonstreerder) sy of haar gedrag aanpas ten einde die waarskynlikheid te verhoog dat die "leerder" (waarnemer) die gewenste eindresultaat van die gedrag bereik. Moordviskoeie leer hulle kleintjies om pinnipedia te vang deur hulle in die rigting van die strand te stoot en hulle aan toe moedig om die prooi aan te val. Aangesien die moordviskoei haar gedrag aanpas om haar kleintjies te leer jag, is dit bewys van onderrig. Hierdie onderrriggedrag is ook teenwoordig in die voël- en insekwêreld.

Individuele voortplanting is die belangrikste fase in die proliferasie van individue of gene binne 'n spesie: om hierdie rede bestaan daar ingewikkelde paringsrituele wat baie kompleks kan wees alhoewel hulle dikwels as VHP'e beskou word.

In 'n sosiale opset baklei diere dikwels vir die reg om voort te plant sowel as sosiale dominansie. 'n Algemene voorbeeld van 'n geveg vir sosiale en seksuele dominansie is die sogenaamde pikorde onder pluimvee. In hierdie groepe is daar een hoender wat die ander domineer en kan pik sonder om self gepik te word. 'n Tweede hoender kan al die ander pik, behalwe die eerste, ensovoorts.

Verskeie spesies, insluitend mense, is geneig om in groepe te leef. Hierdie sosiale opset is waarskynlik 'n komplekse en effektiewe oorlewingstrategie. Dit kan as 'n soort simbiose onder individue van dieselfde spesie beskou word.

Toe bioloë wat in die evolusieteorie belangstel, begin het om sosiale gedrag te ondersoek, het verskeie oënskynlik onbeantwoordbare vrae ontstaan. Hoe word die geboorte van steriele individue, soos by bye, byvoorbeeld deur 'n meganisme verklaar wat die reproduktiewe sukses van soveel moontlik individue beklemtoon? Of waarom sou individue soos eekhorings, wat in klein groepies voorkom, hulle lewe waag om die res van die groep te red? Hierdie gedrag kan as voorbeelde van altruïsme beskou word. Vanselfsprekend is nie alle gedrag altruïsties nie, soos in onderstaande tabel gesien kan word. Wraaksugtige gedrag, wat op 'n punt slegs aan mense toegeskryf was, is al by ander spesies soos kamele en sjimpansees waargeneem.
Een voordeel van groepslewe kan 'n afname in verorbering deur roofdiere wees. Indien die hoeveelheid aanvalle deur roofdiere dieselfde bly ondanks die toenemende grootte van die prooigroep, het individue deur die verdunningseffek 'n kleiner kans om gevang te word. 'n Roofdier wat deur 'n massa individue verwar word, vind dit moeiliker om een teiken uit te sonder. In groepe kan diere hulle verorberingsrisiko ook aktief deur meer effektiewe verdedigingstaktieke verlaag, of deur vroeër bespeuring van roofdiere deur verhoogde waaksaamheid.

Nog 'n voordeel van groepslewe is 'n groter kans om kos op te spoor. Groeplede kan inligting oor voedselbronne uitruil. Roofdiere baat ook daarby om in groepe te jag; hulle kan meer strategies jag en groter prooi aanval.

Lewe in 'n groep kan egter ook nadele inhou. Om saam met ander diere te lewe kan die oordrag van parasiete fasiliteer, en in te groot groepe is daar ook groter mededinging vir hulpbronne en mannetjies/wyfies.

Individue wat noemenswaardige bydraes tot etologie gelewer het (baie van hulle is in werklikheid vergelykende sielkundiges):



</doc>
<doc id="115926" url="https://af.wikipedia.org/wiki?curid=115926" title="S.V. Petersen">
S.V. Petersen

S.V. Petersen (1914–1987) was 'n skoolhoof van die Hoërskool Spes Bona in Athlone in Kaapstad en ’n Afrikaanse digter en skrywer. Hy was een van die eerste bruin mense wie se gedigte en prosa gepubliseer is.

Sydney Vernon Petersen is op 22 Junie 1914 op Riversdal gebore. Hy is die tweede kind en die oudste seun van die vyf kinders in die gesin, met al vyf kinders wat later onderwysers word. Sy pa is ’n tuiemaker en sy moeder ’n tuisteskepper. Hy is tot met sy twaalfde jaar ’n leerling aan die Engelstalige Berlynse Sendingskool op Riversdal en vertrek dan in 1926 na Kaapstad waar hy sy verdere skoolloopbaan aan Engelstalige skole voortsit. In 1931 matrikuleer hy aan die Hoërskool Trafalgar, waar hy veral in atletiek presteer. In sy matriekjaar loseer hy by eerwaarde Kohl van die Lutherse Sendingkerk. In hierdie tyd was daar baie beperkte geleenthede vir bruin kinders om skoolopleiding te verkry en dit was dus ’n groot prestasie om ten spyte van hierdie beperkings deur te druk en te prestee In 1929 was daar byvoorbeeld slegs 600 bruin kinders in die hele Unie van Suid-Afrika op hoërskool. Sy prestasie was slegs moontlik deur baie sterk persoonlike dryfkrag en groot opofferings en ondersteuning van sy ouers en mense soos eerwaarde Kohl. As jong kind lewer hy dan daagliks brood af en as tiener sorg hy met hande-arbeid vir ’n inkomste en bydrae tot sy opleidingskoste.

Na skool gaan hy na die Battswood Opleidingskollege in Wynberg, waar hy na ’n tweejarige kursus aan die einde van 1933 as onderwyser kwalifiseer. Sy onderwysloopbaan begin in 1934 op Ladismith in die Kaapprovinsie. Twee jaar later is hy egter terug in Kaapstad as leerkrag aan die Berlynse Sendingskool in Searlestraat, Distrik Ses. Hy begin aandklasse bywoon aan die Universiteit van Kaapstad vir die B.A.-graad met hoofvakke Afrikaans, Engels en Wiskunde. Hierdie graad verwerf hy in 1940 met die universiteitsmedalje vir Afrikaans. Tydens sy studies raak hy bevriend met I.D. du Plessis. Later behaal hy ook die B.Ed.-graad aan dieselfde universiteit. As onderwyser dien hy vanaf 1939 as assistent in die sekondêre skool Battswood, as lektor in die Opleidingskollege Battswood en vanaf 1945 as hoof van dieselfde inrigting se primêre skool. In Januarie 1947 word hy stigter van die Hoërskool Spes Bona in Athlone waar hy skoolhoof is tot met sy aftrede in 1974. Ná sy aftrede aanvaar hy ’n tydelike pos in die Departement van Opvoedkunde aan die Opleidingskollege Hewat in Crawford en in 1981 is hy na die Onderwysopleidingskollege in Bellville, waar hy tot 1983 diens doen. Hy is getroud met die onderwyseres Mavis en uit die huwelik word een seun, Sydney, gebore.

In 1959 word hy benoem tot lidmaatskap van die VSA-SA leiersprogram en vertrek hy met sy gesin na Amerika waar hy voordragte hou aan verskeie Amerikaanse universiteitskolleges in New York en Chicago. Wanneer hy sy verslag moet skryf merk sy gashere op dat hy dit met die hand doen omdat hy nie ’n tikmasjien besit nie. Hulle koop vir hom een, wat hy vir die res van sy lewe vir sy skryfwerk gebruik. Hy besoek ook Ghana, Israel, Griekeland en Turkye. In April 1960 besoek hy Wes-Duitsland op ’n studiereis en bring ’n jaar in die buiteland deur, hoofsaaklik op die vasteland van Europa, waar hy ook onder andere in Nederland gas is van die Nederlands-Zuid-Afrikaanse Vereniging. Sedert 1969 word hy ook deur die regerings van Duitsland en Nederland uitgenooi om opvoedkundige sentrums in hierdie lande te besoek. In 1982 word hy aangestel op die SAUK-raad. Hy is op 30 Oktober 1987 in die Groote Schuur-hospitaal in Kaapstad aan nierversaking oorlede.

Reeds op laerskool begin hy benewens gedigte ook om prosa te skryf. Hy publiseer sedert 1940 kortverhale en sketse in "Naweek", "Suid-Afrika", "Die Huisgenoot" en "Tydskrif vir Letterkunde". Sy kortverhale “"Repos ailleurs"” en “"Kaapstad"” word opgeneem in die versamelbundel “"Geseënd is julle"” onder redaksie van W.J. Malan en W.H. Vos. Die kortverhaal “"Verbode vrugte"” verskyn in 1943 in "Die Naweek" en word deur Daniel Hugo in die versamelbundel “"Tydskrif 2"” opgeneem. Dit het die vir sy tyd gewaagde tema van rasgemengde huwelik as tema, hoewel die aanslag gemoedelik is eerder as konfronterend. Uit dieselfde tyd dateer die roman “"As die son ondergaan"” waarin die verhaal van die ondergang van ’n jong bruin man (Frans) in die stad vertel word. As begaafde jong man wat nie sy ideaal kon verwesenlik om onderwyser te word nie, gaan hy van die platteland tot die stad in die hoop om ’n betalende beroep te bekom. Hier word hy in die stedelike nywerheidsmasjien ingesluk en maak hy vriende met ’n verkeerde groep vriende. Deur drank en seks word hy verlei tot onsedelikheid en hy trou selfs met ’n onsedelike jong vrou, Karolien. Eindelik bly hy alleen agter, deur al sy sogenaamde vriende en sy vrou verlaat en oorgegee aan drank. Dan kom sy ouers hom terughaal. Dit is slegs deur terug te keer na sy ou vertroude omgewing dat hy sy geestelike krisis te bowe kom. Die rassekwessie word hier vir die eerste keer in die Afrikaanse letterkunde van die bruin mense se kant beskryf, waar die emosionele impak goed verwoord word. Hierdie probleem bly egter op die agtergrond en die verwording en aftakeling van die hooffiguur is nie simbolies of voorbeeld van die bruin mense se stryd as sodanig nie, maar verteenwoordig eerder ’n meer universele mensbeelding. Die roman gee oor die algemeen ’n meer genuanseerde karakterisering as die tipebeelding van talle ouer skrywers. In 1946 word “"As die son ondergaan"” met ’n prys bekroon in ’n landswye prosawedstryd van die blad "Kern", deel van die Unie-Volkspers. Saam met P.J. Philander skryf hy ook skoolhandboeke vir Aardrykskunde en Geskiedenis.

Dit is egter met sy gedigte wat hy die grootste bydrae tot die Afrikaanse letterkunde maak. Met sy werk kry die bruin mens met sy gevoelens van verset en aanvaarding die eerste keer ’n eie stem in die Afrikaanse letterkunde. Hy sluit aanvanklik in sy tegniek meer aan by die nasionale tipe verse van die ouer digters, eerder as by die Dertigers of Veertigers met hulle meer persoonlike problematiek. Die beste verse in sy eerste bundels beïndruk met hulle eenvoud en dramatiese impak deur die gebruik van dialoog. Die toonaard van hierdie bundels is wrang en bitter, gevul met ontroering, wat weergegee word op ’n nugtere en direkte manier. Die tegniek in hierdie gedigte sluit nog in groot mate aan by die geslag voor Dertig.

“"Die enkeling"” maak impak meer in die egtheid van gevoel oor die lyding van bruin mense, as met die kwaliteit van die gedigte, wat verstegnies nog nie waarlik poësie geword het nie. Hierin kom veral die aangrypende gedig “"Bede"” in opstand teen “die vloekstraf van ’n donker huid” met die slot waarin die spreker vra vir berusting in sy lot as dit inderdaad God se wil is. “"Opstand"” beskryf egter hoe moeilik dit is om te berus en te swyg. “"Roepende stemme"” gee ’n koor se noodkrete weer wat vra hoe lank die onderdrukking nog sal voortduur, met telkens ’n kommentator se antwoord, wat die noodkrete met ’n groter werklikheid vergelyk. “"Die arbeider"” is ’n oorwegend geslaagde uitbeelding van ’n gestalte. ’n Gedig soos “"Die vreemde"” is tiperend van die protes en wrok oor die minderwaardige posisie wat die bruin mense in die samelewing beklee, terwyl “"Drinklied"” die poging om die werklikheid in alkohol te probeer vergeet as tema het. By ’n herdruk laat hy ’n aantal van die jeugverse (insluitende “"Worsteling"”, “"Vergewe... Vergeet?"”, “"Elegie"” en “"Die winterwind"”) weg, maar bring verder geen veranderinge aan nie.

“"Die stil kind"” toon vooruitgang en die toonaard van die gedigte is minder skel. Na aanleiding van die titel is dit dan ook die dromende kind wat as eensame enkeling geteken word, terwyl daar weer gevoelvolle verse ingesluit word oor die afgesloofde slagoffers van armoede. “"Riversdal"” beeld nege vroue uit wat die wit mense se klere was by die rivier, met effektiewe gebruik van woord en ritme. “"Voorteken"” skets die eensaamheid van die bruin mense, met die wete dat die lewe van hierdie mense gedoem is tot sware arbeid en min voldoening. “"Motorrit"” bewoord die gevoel van verlossing wanneer die spreker met sy motor die stad kan verlaat en vry kan wees in die spoed van die motor en die teenwoordigheid van die natuur, terwyl “"Rondebosch"” ook uiting gee aan die vryheid van die natuur. “"Die loper"” beeld die stryd uit van die intellektuele bruin man, terwyl “"Slotsom"” die gevolgtrekking maak dat daar in die dood geen verskil is tussen die rasse nie.

Na ’n lang stilswye publiseer hy weer vanaf 1960 gedigte in “"Die kinders van Kain"”, “"Suiderkruis"”, “"Nag is verby"” en “"Laat kom dan die wind"”. Die beste verse in hierdie bundels gee pittige uitbeelding van stadstipes, terwyl die versetverse teen rassediskriminasie ook baie sterker opklink. “"Die kinders van Kain"” se titel verwys reeds na mense wat uitgesluit word uit die samelewing. Die bundel toon reeds in onderdele vooruitgang op sy eerste twee bundels en verteenwoordig in sy uitbeelding van die verbittering, swaarmoedigheid en eensaamheid van die bruin mens ’n belangrike stem in die Afrikaanse digkuns. Groei kan veral gesien word in die soberder en minder krampagtige segging in meeste gedigte, terwyl ’n groter aantal gedigte in hulle geheel suiwer is. Mooi gedigte is onder andere “"Kinders van Kain"” (waar die lot van die verskoptes gekontrasteer word met die belofte van die nuwe dag); “"Die drumpel"” (waarin die onbeskofte wyse waarop die bruin mense behandel word, besweer word met die aanklag dat hierdie rassegroep ontstaan het uit die immorele gedrag van wit pioniers); “"Kinderland"” (met sy weemoed oor drome van kindertyd wat heeltemal verlore gaan); en “"Die veles"” (wat op geestige wyse die lewensgang van die gewone mense uitbeeld). “"Bergies"” is ook noemenswaardig met sy geestige beelding van hierdie groep mense, terwyl “"Windermere"” die maatskaplike nood van die mense aanraak. “"Kaapse naweek"” beskryf die oppervlakkige lewenswyse van plesiersoekers. “"Die toring Babel"” verhef die plaaslike diskriminasie tot ’n universele probleem, met “"Kamee"” wat die opgeruimdheid van die bruin vrou te midde van swaarkry uitbeeld.

“"Suiderkruis"” bevat twee afdelings, waarin gedigte oor herinneringe aan ’n jeug op die platteland enersyds en wedervaringe in die huidige stedelike milieu andersyds gebundel word. Elke afdeling eindig met ’n suite van vyf gedigte (die “"Ballade"”-reeks van die platteland en die “"Belydenis van die stedeling"”-reeks) waarin die vryheidsgevoel gekontrasteer word. Die herinnering aan die landelike lewe vind uiting in aandoenlike herinneringsverse soos “"Tuiskoms"” en “"Sekelgat"”, waar die eertydse vreugdes afgespeel word teen die weemoed van onthou. Mooi uitgebeeld is ook verskoptes in die stad, soos in “"Koerante-verkopertjie"” en “"Die doofstomme"”.

“"Alleenstryd"” is ’n keur wat hy self uit sy gedigte tot op daardie stadium maak. Die titel verwys na eensaamheid en ook die lewensstryd wat hy in sy poësie probeer bewoord. In hierdie bundel blyk duidelik die progressie vanaf die landelike natuurvers na die meer werklikheidsgerigte stedelike poësie.

“"Nag is verby"” (opgedra aan I.D. du Plessis) se tematiek is grootliks die kwessie van velkleur wat beoordeling oor die waardigheid van die mens domineer, die soektog na ’n eie identiteit en die gevoel van geborgenheid wat daar in die ouerhuis was. Die bundel bevat versetverse, landskapverse, herinneringsverse en reisverse, laasgenoemde deur reise in beide die eie land en die buiteland geïnspireer. Die titel van die bundel is tekenend van ’n meer optimistiese lewensuitkyk, ’n uitbeweeg uit ’n situasie van frustrasie na een van groter hoop en gelykheid, wat ook in die gedigte weerspieël word. Die titelgedig is uitbeelding van ’n profetiese visie oor menslike vryheid. Noemenswaardige gedigte is “"Stadsmens"” (met sy uitbeelding van die hand-tot-mond bestaan van hierdie groep); “"Kaapse Vlak"” (oor die gewelddadige dood van ’n jong seun); en “"Landelik"” (met mooi beelde uit hierdie sorgelose en eenvoudige wêreld. Daar is ook etlike herinneringsverse, met die bestes “"Drie dromertjies"”, “"Die witborskraai"” en “"Sekelmaan"”.

Sy laaste bundel is “"Laat kom dan die wind"”, wat oor die algemeen negatiewe kritiek ontvang. Die bundel bevat reisverse, jeugherinneringe, hunkeringe na ’n vervloë leefwyse en uitbeeldings van stadsfigure. In 1962 publiseer hy in Nederland die bundel Engelse verse “"Meditations on the brink"”, veral gebaseer op die antropomorfiese teorieë van Rudolf Steiner. In 1967 stel dr. W.H. Vos ’n bundel “"Keurverse"” saam uit die gedigte van Petersen en P.J. Philander. Sy gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Digterstemme"”, “"Afrikaanse verse"”, “"Uit ons digkuns"”, “"Uit ons letterkunde"”, “"Digters en digkuns"”, “"Die junior digbundel"”, “"Woordpaljas"”, “"My Afrikaanse verseboek"”, “"Die goue vreugde"”, “"Voorspraak"” en “"Junior verseboek"”, terwyl hy ook ’n geleentheidsgedig lewer vir “"Verse vir Opperman"”. Hy publiseer ook gedigte in tydskrifte soos "Standpunte" en "Tydskrif vir Letterkunde".

In 1950 wy die SAUK ’n episode van “"Ons skrywers en digters aan die woord"” aan sy werk. Die Suid-Afrikaanse Akademie vir Wetenskap en Kuns ken in 1959 ’n erepenning aan hom toe vir sy bydrae tot die Afrikaanse kultuur en hy kry ook die Kroningsmedalje vir sy opvoedkundige werk. In 1977 word hy voorgestel as lid van die Suid-Afrikaanse Akademie vir Wetenskap en Kuns, maar die Akademie vat so lank om tot ’n besluit te kom dat sewe lede uit protes bedank. Wanneer die Akademie hom wel nader om lid te word, wys hy dit weens swak gesondheid van die hand. Die Staatspresident ken in 1982 die Dekorasie vir Voortreflike Diens aan hom toe. In 1986 word hy verkies tot lid van die Maatschappij der Nederlandse Letterkunde te Leiden in Nederland. Kort na sy dood ontvang hy die ereburgerskap van sy geboortedorp Riversdal saam met Alba Bouwer en Dalene Matthee. ’n Radiohoorspel oor hom word deur Chris Swanepoel saamgestel onder die titel “"Kind van die dal"” en in 1989 oor die Suid-Afrikaanse Uitsaaikorporasie se Afrikaanse Diens uitgesaai. Die komponis Hendrik Hofmeyr toonset in 1997 twee van sy gedigte (“"Kinderland"” en “"Die veles"” uit die bundel “"Die kinders van Kain"”) en in 2005 word nog toonsettings deur Hofmeyr tydens die Woordfees op Stellenbosch gesing.





</doc>
<doc id="115928" url="https://af.wikipedia.org/wiki?curid=115928" title="Die ontstaan van die drama">
Die ontstaan van die drama

John Dryden het in 1668 in sy “Essay of Dramatick Poesie” feestelik beweer dat drama 'n “lewendige beeld van die menslike natuur is, wat die passies en humor en die lot waaraan die mens onderworpe is verteenwoordig tot genot en lering van die mensdom.” Dis veral die “lewendige beeld” wat drama anders maak as blote geskrewe stories, liedere of skilderwerke.

Drama kom van die woord “"dran"” wat “om te doen” in Grieks beteken. Ons kan redeneer dat drama ontstaan het uit die mens se behoefte om 'n storie te vertel oor daaglikse gebeurtenisse. Sommige van ons is in staat om hierdie gebeure meer “dramaties” uit te beeld. Dit is veral die storievertellers tussen ons wat ons vermaak met hul vermoë om mense na te aap en gebeure met klanknabootsing, gebare en bewegings te vertel. 'n Dramatiese storie word dus deur die liggaam en stem vergestalt as karakters. Drama gebruik die mens se liggaam en stem om ander mense voor te stel in situasies. Dit is dus 'n kinestetiese of bewegende en ouditiewe of verklankte kunsvorm. Carel Trichardt, 'n bekende Suid-Afrikaanse akteur beweer dat akteurs beeldhouers in sneeu is as hul toneelspeel op die verhoog. Hulle vergestalt die werklikheid en die beelde wat hul skep, verdwyn net weer daarna.

Die situasie wat uitgebeeld word in 'n drama kan die werklikheid van die lewe weergee. Hierdie werklikheid kan so waar wees dat dit as 'n dokumentêre drama beskryf kan word. Die situasie kan ook in 'n milieu plaasvind wat 'n fantasie van 'n ander tipe werklikheid is waar ander reëls of wette geld. Ons kan praat van die “wêreld van die werk”. Die drama hoef nie noodwendig tot genot van die mensdom te wees nie en ook nie noodwendig tot lering soos Dryden (1668) beweer nie. Dit kan ook net 'n uitbeelding van 'n situasie wees waarin 'n mens of mense hul bevind. Dit kan 'n gebeurtenis voorstel wat vir jou bloot net wil laat weet “so is die lewe” of wat vir jou vra “is die lewe nie maar so nie?”. Dramas kan jou laat dink oor die lewe of net 'n spieëlbeeld van die lewe voor hou.

Die drama kan gebruik word om jou in 'n situasie te plaas waar jy as deelnemer iets kan leer. Sulke opvoedkundige dramas kan dus in skoolsituasies plaasvind waar 'n deelnemer 'n geskiedkundige persoon voorstel en die ander leerlinge die persoon vrae vra oor sy geskiedenis en motiewe soos in die drama strategie, “warmplek “of “hotseating”.

Dramas kan ook gebruik word om 'n saak te beveg. Dit kan protes aanteken teen 'n huidige bestel. Dramas hoef nie noodwendig 'n logiese storielyn te volg nie. Dit kan soos musiekteater kort-kort onderbreek word deur sang of deur dans of soos in die film of teater onderbreek word deur terugflitse. Dramas wat net met beweging uitgevoer word kan as mimiek, dansdramas of fisiese teater geklassifiseer word.

Dit kan plaasvind op 'n verhoog of bloot net in 'n afgebakende ruimte, binne of buite, dit kan op 'n filmdoek vasgelê word of as 'n radiodrama aangebied word.

Alle dramas word nie noodwendig vooruit beplan en vooruit geskryf nie. Daar is ook dramas waarin die speler improviseer wat gebeur. Dit beteken dat die speler net daar en dan besluit hoe die drama gaan verloop. Die drama kan ook van die gehoor 'n deelnemer maak en hul laat besluit wat verder moet gebeur. Akteurs in dramas kan dus met die gehoor kommunikeer dus interaktief wees of non-interaktief.

Drama kan tot nut, lering en vermaak van 'n gehoor opgevoer word of sonder 'n gehoor plaas vind. Sulke gehoorlose-dramas staan bekend as prosesdramas. In so 'n drama word die deelnemers in 'n fiktiewe situasie geplaas. Die deelnemers vergestalt die funksionaliteit van die karakter of verbeeld hierdie situasie deur dit uit die karakter se perspektief te belewe op 'n emosionele en rasionele wyse. Daarna kan die deelnemers nadink oor wat hul beleef het as die karakter en saam as 'n groep dalk tot nuwe insigte kom. In hierdie geval behoort die deelnemer dus empaties verbind te wees tot hul karakters. Hulle plaas hulself in die karakter se skoene!

Die geskiedenis van die teater en die drama is ineengevleg. In Suid-Afrikaanse skole word die vak wat die dissipline van die teater en die drama bestudeer, “dramatiese kunste” genoem. Die term “teater” stem baie ooreen met die term “drama”. Volgens Carlson (2011) in sy “Journal of Dramatic Theory and Criticism” is die teater 'n vorm van die skone kunste wat akteurs en aktrises gebruik om 'n ervaring wat fantasties of realisties van aard is voor 'n lewendige gehoor op 'n spesifieke geallokeerde plek, soos 'n teater, uit te beeld. Die uitbeelding vind plaas deur middel van gebare, spraak, sang en selfs dans. Tegniese hulpmiddelle soos dekor, beligting, klank, kostuums, grimering en spesiale effekte kan gebruik word om die ervaring wat uitgebeeld word meer geloofbaar te maak. Die benaming teater word dus nie in ons inligtingstuk gebruik as vakbeskrywing nie omdat dit die drama beperk tot lewendige teater terwyl ons graag die filmmedium en die van die radiodrama ook wil insluit. Ons gebruik dus die term “drama” as die oorkoepelende term vir ons doeleindes.

Die genres of hoofstyle in die letterkunde en in die dramatiese kunste soos in drama en film stem redelik ooreen. Dit sluit die hoofstyle van die skilderkuns uit. Dit gee ons dus 'n idee hoe baie verskillende tipe stories daar op aarde bestaan.

Komedies: Daar is byvoorbeeld talle verskillende komedies wat mens laat lag of met die lewe en mense spot. Daar is Comedy of Manners of Komedie van Maniere wat 'n sosiale skandaal uitgebeeld. Daar is gewoonlik baie misverstande wat voorkom en die karakters is gewoonlik die tiperings van mense op 'n karikatuuragtige wyse, soos byvoorbeeld die tipiese “dom, blonde meisie”, daar is die streng pa en die ma wat die rol van moederhen speel en oorbeskermend is, die windlawaai seun met te veel selfvertroue of die tiener dogter wat glo dat alles net om haar draai en die verstrooide vergeetagtige ouma. Hierdie komedies kom al van die Romeinse teater. Shakespeare het ook so 'n komedie geskryf genaamd "Much ado about nothing." Ons kyk daagliks na sulke komedies in die “sitkom-televisie dramas”. Onder die genre komedies kan komiese fantasie wees soos ons in talle animasiefilms. Vele kinderstories soos die van Roald Dahl, byvoorbeeld "Matilda" is 'n voorbeeld van komiese fantasie. Verder is daar die romantiese komedies wat 'n ligte liefdesverhaal uitbeeld waarin die meisie die ou ontmoet, hul eers 'n klomp misverstande beleef en dan vir altyd daarna gelukkig en tevrede saamleef. Verder is daar die swart komedies. Hierdie verhale spot met ernstige goed soos die dood, siekte en moord. 'n Tipiese voorbeeld van so 'n komedie is die film “Throw Momma from the Train” (1987) waarin Billy Chrystel speel. 'n Mens kry ook Zombie Komedie en Komediese Wetenskapsfiksie genres. 'n Klug is nog 'n vorm van komedie wat totaal laf is. Dit is die tipiese roomkoek komedie waarin die karakters baie keer 'n nar-agtige style aanneem. Dink aan Charlie Chaplin se films of die klugte van Molière ('n 17e eeuse dramaturg) of 'n klugtige drama soos geskryf deur P.G. du Plessis, "‘n Seder val in Waterkloof".

Die satire: Dit is ook 'n uitvoerende kunste genre. Dit is as daar gespot word met mense of 'n saak maar op 'n meer ernstige wyse om eerder 'n bitterheid oor 'n kwessie bekend te maak as net om mense bloot te laat lag. Die saak waarmee gespot word wys op die ironie van 'n kwessie of situasie. 'n Goeie voorbeeld van 'n satire is die kortverhaal van Ettienne le Roux, "‘n Dag in Berg-en-Dal" waarin daar met die valsheid van die mense gespot word.

Die tragedie: Daar is ook genres soos die tragedie waar ernstige dramatiese spel navore kom. Die Grieke het veral gekonsentreer op tragedies wat gehandel het oor groot veldslae, soos byvoorbeeld die tragedie "Die vroue van Troje" deur Euripedes. In sulke dramas is daar altyd 'n tragiese held wat as gevolg van een fout in sy karakter homself op die ou end in die voet skiet soos in die Griekse drama "Koning Oedipus" deur Sophokles.

Hier volg 'n lys van talle ander genres wat in die letterkunde en dramatiese kunste voorkom:

Die tragie-komedie: Dit is daardie tipe stories wat ons kan beskryf as “lag met 'n traan” stories.

Absurde genre: Hierdie genre kan ook sur-realisme insluit. Hierdie genre beeld gewoonlik karakters uit wat geen ware doel in die lewe kan vind nie. Die lewe is vir hulle doelloos en betekenisloos soos in die drama "Waiting for Godot" deur Samuel Beckett.

Aksie drama: Dit sluit stories in waarin die hoofkarakter of protagonis (die goeie outjie) sy lewe waag in gevaarlike situasies om ander te red. Dis die tipiese James Bond-dramas.

Avontuur drama: Hierdie genre sal uitbeeld hoe die hoofkarakter op 'n lang reis gaan om 'n belangrike taak te vermag. Die dramas met super helde val ook in hierdie genre.

Speurgenres: Dit is soos hofdramas, bende dramas en dramas waar 'n moord opgelos moet word. Dink maar aan die film wat deur Gerrit Schoonhoven gemaak is, "Twee grade van moord" wat op die oog op slag onder speurdramas geklassifiseer kan word maar ook op die ou end 'n liefdesverhaal is en 'n sielkundige drama wat die motiverings van mense agter hul dade ondersoek.

Fantasie: Hierdie genre kan baie stories insluit wat 'n “magiese” of “bo-natuurlike” element insluit. Daar is natuurlik fabels (verhale waarin diere kan praat en vir mense lesse leer), feeverhale, epiese verhale soos die "Lord of the Rings" tipe verhale. Legendes of stories van helde uit die ou dae en mites wat oor dinge gaan wat gode doen, en natuurlik wetenskapsfiksie.

Die historiese drama: Hierdie genre beeld 'n tydperk in die geskiedenis van 'n volk uit soos Braveheart (1995) . Die dramas is op die werklikheid gebasseer. Ons kan ook noem dat daar in die filmgenres oorlogsdramas is wat baie gewild is, soos byvoorbeeld die film "Platoon" of die toneelstuk wat "War Horse."

Die riller drama: Voorbeelde hiervan is die Engelse drama "Baggage Claim" deur Simon Parker en "The Basement" deur Ashley Nader. Onder hierdie genre val dus die tipiese vampier verhale en spookstories ook.

Magiese Realisme: Dit is 'n genre wat byvoorbeeld voorkom in die Afrikaanse toneelstuk "Mis" deur Reza de Wet. In sulke genres is daar die bo-natuurlike of fantastiese elemente wat met die werklikheid vervelg is.

Naturalisme: Hierdie genre gee die werklikheid baie realisties weer. Dit word ook die genre “slice of life” genoem. 'n Stuk van die werklike lewe word verbeeld soos in die toneelstukke van Anton Tjekov gedoen is byvoorbeeld in die stuk "Die drie susters."

Hierdie lys is ver van volledig. Daar is nog soveel ander genres wat 'n mens kan ontdek beide in die film, drama, letterkunde en musiek!

Die aard van die dramatiese kunsvorm verander en ontwikkel deur die eeue: Die konvensionele indeling van die drama volgens die geskiedkundige ontwikkelling daarvan kan so gelys word:

Aangesien drama in ons land bekend gestel word deur middel van 'n skoolvak is dit interessant om te weet wat die voordele is wat hierdie vak vir leerders inhou. Deelname aan die vak Dramatiese Kunste is nie hoofsaaklik daarop uit om van die talentvolle leerders televisiesterre te maak nie, maar eerder om die leerders op 'n algehele vlak te ontwikkel.

Deelname aan hierdie vak bied 'n tipe mensontwikkellings geleentheid wat nie in ander vakke so voorop staan nie. Drama betrek die hele mens se menswees naamlik, sy denke, emosies, wil en waardes. Hierdie vak stimuleer nie net die leerling se kognitiewe denke nie, maar ook sy of haar emosionele intelligensie. Volgens Mayer en Salovay se definisie (1995:10) is emosionele intelligensie die identifisering van emosies, die uitdrukking van emosies, die insig in emosies en die bestuur van emosies in jouself as mens en ook in ander. Die Dramatiese Kunste bied 'n geleentheid om emosies van karakters in improvisatoriese werk of in tekste te identifiseer en die “sub-teks” of die dieper motivering agter die woorde te verstaan. Die deelnemers kry dan ook 'n geleentheid om hierdie emosies fisiek te vergestalt, ouditief te laat klink en emosioneel te voel. Hulle leer ook om die emosies van die deelnemers te lees en daarop te reageer. Uitdrukking van en insig in die ontstaan van emosies word dus versterk by die deelnemer. Deur middel van die strategieë van Prosesdrama kan deelnemers deur die belewenis van die wêreld van die werk, empatie met die karakters wat hul vergestalt en met die ander karakters ontwikkel. Empatie is die bron van alle morele waardes. Sonder 'n empatiese verbintenis met ander mense kan 'n mens nie goeie verhoudings opbou met ander mense nie. Die belewenis van 'n situasie deur die oë van 'n karakter en die insig wat 'n mens kan bekom oor ander karakters versterk ook die kritiese denke van die deelnemer. Die deelnemers kan buite die wêreld van die werk gaan staan en so krities daaroor dink. Indien hul sou deelneem aan 'n Proses Drama wat byvoorbeeld oor die krisis van behuising gaan kry die deelnemers die geleentheid om hulself in ander se skoene te plaas en te voel hoe dit sou wees as jy nie 'n dak oor jou kop het nie. Die genre van die Proses Drama bied dan ook die geleentheid aan die deelnemer om oplossings vir probleme te skep. Die denkprosesse wat dan ontwikkel word is nie net bloot die rasionele en kritiese denke van 'n deelnemer nie maar ook hul kreatiewe denke.

Volgens die neurologiese opvoedkundiges Jensen (1995), Hannaford (1995), Caine, Caine McKlimek en Klintek (2005), Sousa (2006), Feinstein (2009) moet daar vir leerders geleenthede gebied word waar leer fisiek, sosiaal, emosioneel, en volgens die ontwikkellingsfase van die leerder plaasvind.

Die leergeleenthede in die dramatiese kunste vind plaas in 'n veilige ruimte waar daar gestreef word na 'n ontspanne, gefokusde atmosfeer. Diep emosionele belewenisse moet altyd deur die fasiliteerder ontlont word sodat die deelnemer uit die fiktiewe wêreld kan tree en weer deel van die realiteit kan word. So 'n ontspanne maar gefokusde atmosfeer sorg dan vir die optimale inneem van inligting en stimuleer kreatiewe deelname. Die dramatiese kunste bevorder konsentrasie en fokus omdat die leerder in totaliteit by die leerproses betrek word. 'n Deelnemer kan byvoorbeeld op die verhoog besig wees om 'n rol in 'n Shakespeare drama te vertolk. Die deelnemer word genoop om sy of haar breinkapasiteit ten volle te gebruik. Ned Herrmann (1995) het 'n simbolliese breinkaart voorgestel, genaamd die "Herrmann Brain Dominance Instrument of Teaching and Learning," wat daarop wys dat die brein op 'n logiese, analitiese wyse dink, asook op 'n intuitiewe, kreatiewe wyse waar die geheelbeeld van 'n saak ingesien word. Die brein dink ook in terme van die sosiale struktuur en die emosionele impak. Verder wil die brein weet hoe om 'n ding prakties, sekwensieël te benader met ander woorde oor hoe of op watter wyse of met watter struktuur iets gedoen word. Dit gaan dus oor die feite die vorm, die vloei en die gevoel. As 'n mens besig is om toneel te speel analiseer jy wat gesê word op 'n logiese manier, jy voel intuïtief aan wat die betekenis is en weet waar jy in die volle prentjie van die verhaal pas, jy neem die sosiale konneksie, interpersoonlik, van jou karakter met die ander karakters waar en dink ook aan hoe jy jouself tegnies in spraak moet uitdruk om met die gehoor te kan kommunikeer en hoe jou liggaam se lyftaal moet praat om betekenis weer te gee. Jy voel en vergestalt ook die emosies van die karakter. Dit is dus 'n aktiwiteit wat vir diep konsentrasie vra omdat al vier van die brein se kwadrante, soos deur Herrmann (1995) weergegee, betrek word.

Ander voor die hand liggende voordele van drama is die feit dat dit spanwerk bevorder, taalstrukture in die brein vaslê in verskillende landstale, letterkundige kennis uitbrei asook algemene kennis omdat die sosio-ekonomiese en godsdienstige aspekte van 'n teks ook bestudeer word as 'n rol in 'n teks bestudeer word. Hierdie vak bied by uitstek die geleentheid vir elke deelnemer om self-vertroue te verhoog omdat dit die leerder uitdaag om voor ander op te tree, sy of haar insig in die mens se lot verhoog en kreatiewe denke stimuleer. Die drama kurrikulum van Suid-Afrika is so ontwerp dat dit die volle spektrum van die Dramatiese Kunste in ag neem: Die teoretiese kennis maar ook die belangrike kennis oor die emosionele, fisieke, kognitiewe, kommunikatiewe en kreatiewe ontwikkelling van die deelnemer voor op stel.

Drama as 'n vak sluit verskeie intelligensie tipes in soos deur Gardener (2004) bekendgestel is, in. Dit raak die linguistiese geheue omdat drama met woorde werk en met woorde skep.

Die visuele-ruimtelike intelligensie word betrek omdat die deelnemer aan die dramatiese kunste hul verbeelding moet gebruik om die fiktiewe wêreld van die werk te kan voorstel. Die liggaamlike-kinestetiese intelligensie word ingespan by die vergestalting van 'n dramatiese kunswerk omdat die kommunikasie deur die liggaam plaasvind. Die musikale intelligensie kan verhoog word en ingespan word omrede vertolkende stemwerk deel van die kuns is. Intrapersoonlike en Interpersoonlike intelligensie word ingespan en verhoog. Die deelnemer moet in staat wees om sy of haar eie gevoelens te kan identifiseer en te kan empatiseer met die karakter wat vertolk word of die idee wat uitgebeeld word. Dit is ook belangrik dat die interpersoonlike intelligensie betrek word om die verhoudings tussen karakters te verstaan en ook in staat te wees om met mede-akteurs en almal betrokke gedurende die skeppende proses van 'n drama te kan saamwerk. Logiese en analitiese denke is belangrik omdat die deelnemer aan dramatiese kunswerke abstrak en logies moet kan dink. Die werk moet geanaliseer word en dan weer krities heroorweeg word. Drama as 'n vak is dus 'n multi-intelligensie stimulant. Dit is dus 'n voorreg om te kan noem dat hierdie vak op Suid-Afrikaanse skole tot op FET-vlak aangebied word.

Daar word in baie handboeke beweer deur die meeste geskiedskrywers dat drama as kunsvorm ontstaan het uit die beoefening van godsdienstige rituele. Alvorens hierdie kwessie

bespreek kan word moet die betekenis van die begrip “ritueel” verstaan word. Daar is verskeie redes hoekom rituele beoefen word:

Suid-Afrikaanse stamrituele word steeds beoefen. 'n Ritueel is gewoonlik 'n godsdienstige aktiwiteit wat herhaaldelik op 'n sekere wyse moet plaasvind. 'n Ritueel word gewoonlik in godsdienstige verband beoefen om die krag van 'n god of gees af te bid en om die god te behaag of, in die Afrikakultuur, kontak met die voorvadersgeeste te soek.

Daar word beweer deur baie geskiedskrywers dat drama moontlik ontstaan het uit godsdienstige rituele. Baie ander vroeëre kulture het godsdienstige rituele uitgevoer wat dramaties verbeeld was deur dans, sang en lofgedigte. Hierdie rituele het egter nie tot geskrewe dramas gelei nie maar het wel soms vertellings ook behels. In Egipte word daar byvoorbeeld rituele opgevoer deur die priesters. Gewone mense woon dit blykbaar nie by nie. 'n Voorbeeld van so 'n rituele drama is die "Triomf van Horus". Daar was 'n proloog, epiloog en storie wat die geveg tussen Horus en Seth uitgebeeld het. Daar is aanduidings dat tamboeryne gespeel is en 'n siter. Hierdie inligting is op ou klei tablette aan die oewer van die Nyl uitgebeeld.

In Afrika is daar talle voorbeelde van godsdiensrituele wat uitgevoer is met epiese vertellings, musiek, dans, kostuums en grimering. In Mozambiek en Zambië is daar 'n tradisie wat deur die Shewastam uitgevoer word. Hulle sit maskers op en word dan bosmense of "zirombo" wat vir die mense kom lewenslesse leer. In die geval van die Afrikarituele is daar dikwels ook deelname van die gewone mense tydens die ritueel. Hierdie rituele as godsdienstige uitvoerings is ongelukkig nie in teksvorm neergeskryf nie, maar deur mondelingse oorlewering deur geestelike leiers van geslag tot geslag oorgedra. Die geestelike leiers is dikwels ook helers, genaamd "shamans" of "sangomas". Voorbeelde van so 'n godsdienstige ritueel in Afrika is die ritueel van Modjadi, die reënkoning, die ritueel van Lobola en die ritueel van die Rietdanse van die Zulustam.

Die Reënkoningin se ritueel vir reën: Modjadji se geskiedenis begin omstreeks 1800 toe haar vader deur sy voorvaders se geeste gewaarsku is dat sy seuns hom uit die pad wil kry en self die koninkryk wil regeer. Hy het dus sy dogter geleer hoe om volgens hul godsdienstige rituele reën te maak. Haar stam, die Balobedu mense het, moes vanuit Monamotapo in Zimbabwe vlug en het hul naby Tzaneen gevestig. Dis 'n gebied waar daar duisende broodbome groei.

Op die eerste Saterdag van Oktober word die stam se gelukbringers wat reën bring uitgehaal en die Balobedustam kom byeen in hul koninklike kraal. 'n Koei, wat hul Makhubo noem, word in die kraal ingelei. Bier word geskink en prysliedere word gesing. Daar word ook dan vir Makhubo, die koei 'n bier aangebied en daarna word die koei uit die kraal gelei. Terwyl die bier oor die gelukbringers gegooi word sing die oudstes van hul stam. Modjadji, die Reënkoningin, onder lofprysings van die oudstes van hul stam, roep dan hul voorvadergeeste aan om vir hul reën te stuur. Nou slaan die musikante hul groot dromme en dans die stamleiers om die altaar met gelukbringers. Die res van die dag is 'n fees. Die kinders en grootmense dans en sing en vier die seën van reën wat gaan kom.

Ongelukkig is die laaste Modjadi, die sesde oorlede en daar is nog nie een in haar plek aangestel nie. Sy laat 'n dogter en seun agter. Masalanabo Modjadji, die dogtertjie, is nou tien jaar oud en sal volgens die pers in 2016 ingehuldig word as die nuwe Reënkoningin. Prince Mpapatla neem intussen waar as reënmaker van die stam.

Die Rietdansseremonie: ‘n Ander ritueel wat gevier word is die Rietdansseremonie wat in Eshowe in September elke jaar by die paleis van die huidige Zulu koning gevier word. Duisende jong Zulu meisies kom bymekaar met lang riete en tradisionele dansrokkies wat met kralewerk versier is. Dit is om aan te toon dat hul nog seksueel onaktief is. Die optog van die Zulu meisies word gelei deur die hoof Zulu prinses. Daar word beweer dat hierdie seremonie gehou word om ook te help om HIV oordrag te bekamp.

Lobola: 'n Tradisionele Afrika huwelik word ook dikwels voorafgegaan deur die ritueel wat as die eenwording van twee families beskou kan word naamlik, die ritueel van Lobola. Die bruidegom se familie kom ooreen hoeveel hul gaan betaal vir die bruid se familie. Dit kan tien koeie wees wat nie noodwendig tien regte koeie is nie, maar die prys van tien koeie. As die prys per koeie R1000 is word die geld in kontant hopies van R100’e by 'n plegtige seremonie by die bruidshuis uitgetel deur die manlike familie van die bruidegom. Dis gewoonlik net die mans van die families wat hierdie seremonie bywoon. Die bruid is nie teenwoordig nie.

Alhoewel baie geskiedkundige boeke rituele as die oorsprong van die dramatiese kunsvorm beskou word dit betwyfel deur ander kundiges. Eli Rozik se studie: “The roots of Theatre, rethinking ritual and other theories of origin” (2002) twyfel dat die drama as kunsvorm direk uit die ritueel as aanbiddingsvorm ontstaan het. Hy beweer eerstens dat Aristotel wat oorspronklik verantwoordelik was vir die teorie dat drama uit rituele ontstaan het, sy geskiedskrif eers 200 jaar na die ontstaan van die Griekseteater geskryf het. Rozik (2002) beweer ook dat daar uiteraard ook nie genoeg geskiedkundige geskrifte bestaan om hierdie teorie te kan bewys nie. Hy beweer dat die ritueel en drama eerder parallel ontwikkel het. Hy erken dat die ritueel as 'n aksie van aanbidding baie van die verskeie kunste soos musiek, sang, verse, kostuum en dans gebruik om die proses van aanbidding uit te beeld. Rozik bevraagteken egter die feit dat die rituele in dramas verander het. As dit die geval sou wees sou kuns, dans en musiek ook uit rituele moes ontstaan. Hy glo eerder dat die dramatiese kunsvorm as 'n medium van kommunikasie ontstaan het uit die behoefte van die mens om sy stories spontaan en kreatief te wil verbeeld in dramatiese vertellings. Die ritueel is immers gerig tot die diens van die gode. Die geskrewe dramas wat vir ons deur die Grieke nagelaat is vertel stories van die gode se betrokkenheid met die mense en vergestalt eerder die verhale van veldslae en koninklike families se intriges, byvoorbeeld "Medea" en die "Vroue van Troje".

Maar dit is interessant om te weet dat ware rituele wat in die realiteit van die werklike lewe as deel van stamkulture uitgevoer word (soos byvoorbeeld die ritueel van inisiasie) as heilig beskou word. Zakes Mda (Harding, 2002:287 ) beweer in sy artikel oor die Suid-Afrikaanse teater in die era van rekonsiliasie dat hy opgemerk het dat wit regisseurs geneig is om die rituele van swart stamme te inkorporeer in toneelopvoerings. Hy gebruik die voorbeeld van Brett Bailey se teateraanbieding naamlik "iMumbo Jumbo (2003)". Die idee om 'n nuwe ritueel in die fiktiewe realiteit van die toneel te skep is aanvaarbaar soos wat in vele opvoedkundige dramas gebruik word. Die doel van nuutgemaakte rituele is om sekere afbakenings van betekenis te skep. Die verhaal van "iMumbo Jumbo" is meesterlik vertel, maar die fisieke teenwoordigheid van ware sangomas met hul rituele is blykbaar nie deur almal so goed ervaar nie.

Ons kan dus tot die slotsom kom dat rituele die ontwikkelling van alle uitvoerende kunste aangemoedig het as 'n wyse waarop die gode vereer is, maar dat die drama eerder as storievertellings ontstaan het. Die drama het eerder die rituele ter ere van die gode se motiverings verduidelik in die vorm van storievertellings. Die belangrikheid van die mondelingse storieverteltradisies was van die vroegste tye 'n wyse waarop 'n stam morele en sedelesse geleer het. Die Grieke het 'n hoë agting gehad vir die verhale wat mondelings oorgedra is. Dit was 'n wyse waarop die mens sin probeer maak het van die wêreld om hom. Om dus die ontstaan van die teater te bespreek moet daar gekyk word na die belangrikheid van verhaalkuns in ouer kulture soos die van Afrika en soos die van die Grieke.

Die dramatiese kunste beeld byna altyd 'n gebeurtenis of storie uit. Storievertellings is dus die grondstof van hierdie kunsvorm. Storievertelling bestaan ook in eie reg as 'n kunsvorm. Volgens Sheppard (2009) is dit 'n kunsvorm wat reeds 50 000 jaar bestaan. Storievertelling vind plaas wanneer 'n storieverteller of storievertellers 'n gebeurtenis met enige van die volgende elemente vertel soos woorde, gebare, bewegings, dans, musiek, kostuums, grimering en maskers. 'n Storie word met die emosionele belewenis van die wat dit oordra ingekleur. Die luisteraars is aktief betrokke by hierdie vertellings. Die gehoor vorm beelde en klanke in hul verbeeldings van dit waaroor die storie gaan en hul emosies word daardeur aangeraak. Die storie bestaan uit menslike karakters, en/of gepersonifiseerde dinge, plante, diere of enige fantastiese karakter. Stories moet interessant en aangrypend begin om die aandag van die luisteraars te trek. Daar kan beskrywings van die omgewing waarin die storie plaasvind wees en ook dialoog waar die karakters in gesprek met mekaar tree. Volgens die storieverteller kundige Matateyou (1997) moet 'n storie in die Afrikakultuur 'n aangrypende begin, ontwikkelling en klimaks en 'n einde wat die finale boodskap van die storie versterk.

Afrika het 'n baie sterk storieverteltradisie wat letterlik oor eeue strek. Deur mondelingse stories, by die gebrek aan skryfkuns, dra stories tradisies, gedragskodes, geskiedenis, sedelesse en insig oor die lewe oor. Die beste van alles is dat hierdie stories ook vermaaklik is. Emmanuel Matateyou (1997) beklemtoon dat daar volgens die Afrikatradisies groot krag in woorde is. In die Bambara Komo stam is daar 'n spesiale lofgedig wat opgedra word aan die krag van woorde soos in Gleason (1994:37) vertaal en aangehaal:

Praise of the Word

In die Afrikakultuur het elke stat sy eie storieverteller gehad en as dit aand word kan iemand wat 'n storie wil vertel roep: Kom! Luister! Dan begin dromme speel en die mense haas hulle om om 'n vuur na die storieverteller te kom luister. Kinders word dan deur volksvertellings vermaak en geleer soos die wonderlike stories wat in Ghana vertel word, volgens Emmanuel Asihene (1997). Daar is 'n reeks stories met 'n hoofkarakter, 'n spinnekop met die naam Ananse. In die stories oor Ananse oorlê die spinnekop ander diere en mense uit. Hierdie verhale is nie net deel van Ghana se kultuur nie maar word in baie ander Afrikalande ook vertel. 'n Paar stories oor Ananse is “Ananse en die sterk diere”, “Ananse en die koeie”, “Anansie die braaf boodskapper” en “Ananse en die gulsige leeu”. Daar is ook stories oor die Skilpad, Ajapa wat keer op keer mens en dier met slinkse streke uit oorlê.

Dit is interessant om te weet dat daar vele Afrika films beskikbaar is op Youtube waarna 'n mens kan gaan kyk om jou kennis oor Afrika se storievertelkuns uit te brei. Daar is 'n opkomende filmbedryf in Afrika wat hierdie storievertelkuns verder voer. Die volgende drie stories wat ryk aan emosie en kreatiewe verbeelding is kan ook meer inligting verskaf oor die leefwêreld van kinders in Afrika. Die eerste film is "Abouna" deur die regisseur Mahamat Saleh Haroun wat in 2002 gemaak is. Die film speel af in 'n stowwerige dorpie in Chad en gaan oor twee seuns wat hul vader verloor. Die ander storie is 'n epiese verhaal oor die lewe van 'n Griot (uitgespreek Grie-ou). Die film beweeg tussen die mitiese wêreld van die storie en die probleme van die moderne wêreld en storievertellings. Die naam van die film is Keita: The Heritage of the Griot. Dit bring ons dan by die bespreking van die rol van die Griot in die volksvertellings van Afrika.

In Suid-Afrika ken ons hierdie storievertellers as die persone wat die lofgedigte voordra by groot nasionale feesdae en inhuldigings. Daar is byvoorbeeld 'n film gemaak oor President Nelson Mandela van Suid-Afrika se lofdigter: "Mandela's Poet Laureate: Zolani Mkiva". Hierdie film kan ook op Youtube gesien word. In die groter prentjie speel die Griot deur die eeue die volgende rolle soos bepreek word in die volgende gedeelte.

'n Griot is 'n storieverteller van die Afrika-kultuur wat baie keer die sosiale geheue van hul stam is. Hierdie hoofstorievertellers moet ook belangrike geskiedkundige gebeure onthou. Hulle moet dikwels ook die genealogie\stambome van hul stam onthou. Hulle is oorspronklik aangestel as hofmusikante wat moes sing by troues en belangrike seremonies. Hulle was ook raadgewers en ambassadeurs vir die koning. Hulle moes lofgedigte ter ere van hul koning kon sing. Griots kon ook wyshede kwyt raak soos spreuke. Die vroulike Griotte (Grie-oet) sing ook baie kere by belangrike geleenthede.

In die verlede was daar gewoonlik een storieverteller per stat of dorpie. Nou, na kolonisasie plaasgevind het en ou strukture van outoriteit afgebreek is, speel hul steeds 'n belangrike rol in die kultuur van hul gemeenskap. Baie van hulle is nou populêre sangers wat die tradisionele liedere herinterpreteer, op televisie optree en ook in Afrikafilms as vertellers optree. Daar is steeds van hulle wat geskiedkundiges is, raadgewers en lofsangers in hul gemeenskappe. Suid-Afrika kan spog met uitstekende Griotte storievertellers. Gaan kyk gerus na die werk van Dr Gcina Mhlope, die mees belangrikste storieverteller van Suid-Afrika. Sy is ook die 'n toneelskrywer, regisseur en aktrise. Die toneelstuk "Have you seen Zandile" is op haar lewenservaring gebasseer.

In Suid-Afrika word lofdigters “"imbongi”", in Nguni (Xhosa, Zulu and Swati) genoem. Peter Horn skryf in sy boek naamlik "The imbongi and the people’s poet" dat lofgedigte 'n genre is wat deur almal in Afrika vanaf die dinastie van Ur 2060 voor Christus beoefen is. Hierdie imbongi kan gedigte maak oor enige tema. Hulle dra gewoonlik klere gemaak uit diervelle en 'n spesiale hoed wat in Xhosa 'n “isidlokolo” genoem word.

Hier 'n voorbeeld van 'n vertaalde lofgedig van die Swazistam, naamlik die "Lofgedig aan Sobhuza 1". Hy was die heerser in Swaziland (nou eSwatini) van 1815 tot sy dood in 1836. Hy is Somholo, die Wonder genoem. Hy het sy mense weggelei van die oorloë met die opkoms van Shaka Zulu en hul laat bly in 'n area bekend as Sentraal-Swaziland. In hierdie lofgedig word Sobhuza geëer omdat hy sy mense gered het en hul weggesteek het n die bosse van die Drakensberge. Die Imbongi is Mutsi Dlamini, 'n neef van Sobhuza 2.

Lofgedig aan Sobhuza 1 deur Thoko Ginindza

Elke kultuur en volk in die wêreld vertel stories oor hul ervarings, geskiedenis en ook oor hoe hul die lewe probeer verstaan, die natuurmagte wil beheer, oor lesse wat hul vir kinders wil leer of oor die gode wat hul aanbid. Die hele wêreld word verenig deur stories wat in elke taal en streek op aarde voorkom. Daar is ook baie tipes stories wat vertel word. Dit kan ingedeel word in die volgende afdelings: Legendes, mites, epiese werke, fabels, volksvertellings, sprokies of avontuur verhale.

Dit is belangrik om te weet dat die dramadeelnemer die kuns van storievertel moet bemeester as een van die vaardighede wat aangeleer moet word. Die tipiese storievertellinggenre staan as prosa of gedramatiseerde prosa bekend. In so 'n stuk kan een persoon of 'n groep die storieverteller wees wat direk met die gehoor kontak maak en dan ook deur stemwisseling en veranderde liggaamshouding en voortbeweging die karakaters van die storie uitbeeld.

Ander tipe genres van stories wat 'n deelnemer moet baasraak is hoe om 'n monoloog of samespraak of toneel aan te bied. In 'n monoloog is dit net een karakter wat met beweging 'n storie oordra. 'n Dialoog bestaan uit twee karakters wat 'n samespraak lewer. Dan is daar ook 'n karakteruitbeelding wat deur een persoon aangebied word. Daar is nie 'n verteller nie maar die een persoon beeld verskeie karakters alleen uit. Indien 'n groep so 'n storie met net karakters aanbied is dit 'n toneelstuk. Daar kan natuurlik ook vertellers in 'n toneelstuk wees, soos in die geval van "Kanna hy kô hys toe" deur Adam Small.

Gedigte wat stilstaande soos stilstaande vertellings/prosas/verhale aangebied word, gewoonlik epiese of verhalende gedigte genoem, kan ook stories vertel. Dit is ook moontlik om gedigte te dramatiseer deur middel van die bewegings van 'n groep of alleen. Verder is mimiek 'n genre waar die persoon net 'n storie vertel deur gebare en geen spraak nie. Dit is juis om hierdie rede dat die akteur/aktrise of storieverteller sy of haar instrument, naamlik die liggaam en stem so soepel en beïnvloedbaar as moontlik moet hê sodat die impuls van 'n sekere woord of betekenis 'n reaksie kan uitlok om die liggaam en stem te verander en sodoende betekenis oor te kan dra. In die vak Dramatiese Kunste word die instrument van die potensiële storievertellers of akteurs ontwikkel; daar is 'n vak wat die liggaamsbeweging van die mens bestudeer en ook 'n vak wat die stemontwikkeling ten doen stel.

Hier volg 'n lys van die tipe stories wat 'n storieverteller kan vertel. Daar is oneindig baie tipe stories en 'n mens sal nooit so 'n lys volledig kan voltooi nie.

Legendes: Legendes behandel die lewens van 'n volk wat gewoonlik verweef is rondom 'n historiese figuur. Legendes is nie mites nie. Mites handel oor die doen en late van gode. Legendes kan byvoorbeeld 'n storie soos die van "Robin Hood, King Arthur of Die Vlieënde Hollander" wees. In die Afrikaanse taal is daar byvoorbeeld die storie van "Antjie Somers". Die verhaal het in 1866 in "The Friend", in Bloemfontein verskyn. Daar word beweer dat Antjie Somers 'n Kaapse rower was wat hom soos 'n vrou aangetrek het en mense snags beroof het. Mettertyd vervaag die feite en die storie kry stertjies. Antjie Somers word gebruik om kinders skrik te maak.

Mites

Mites is verhale wat oor die gode gaan. Dit ontstaan tydens die Griekse tyd as “mitologia” wat “storie” beteken. 'n Bekende mite is die van "Pandora se Kis." Hier is 'n kort vertelling van die mite van "Pandora se kis."

'Pandora se kis.'

In die ou Griekeland was daar twee broers. Die een se naam was Epimeth en die ander ou was Prometheus. Hulle het die grote god, Zeus so ontstel dat hy hulle gestraf het deur hul vermoë om vuur te maak weg te neem. Die broeders wou nie rouvleis eet nie en toe maak hulle 'n plan. So steel Prometheus dus vuur uit die smeltoond van die smid op die eiland Lemnos. Nou is Zeus eers woedend kwaad. Zeus het toe saam met die smid, Hephaestos 'n klei vrou gemaak en vir die godin van Athena gevra om asseblief die vroutjie te laat lewe en vir die mooie godin Aphrodite gevra om aan haar skoonheid te skenk. Zeus noem toe die klein dametjie, Pandora, en stuur haar as geskenk vir Epimetheus. Sy was so mooi dat Epimetheus vergeet het dat sy broer hom al baie keer gewaarsku het dat dit gevaarlik is om geskenke van die gode te ontvang. Epimetheus trou toe met Pandora. Zeus se trougeskenk aan hul was toe 'n kis – wat nooit oopgemaak moes word nie. Die nuuskierige Pandora kon haarself naderhand nie keer nie. Toe haar man eendag weg is draai sy die sleutel van die kis om dit oop te maak. Sy bedwing haar. Maar die derde slag voel sy sy gaan mal word. Sy moet weet wat daarbinne is. Tot haar grootste skok is dit nie 'n kis vol skatte nie maar vol bose dinge wat uit die kis uitstroom soos 'n klomp insekte: siekte, armoede, hartseer en die dood. Die bose kreature kry haar beet en Epimetheus vind sy vrou gebroke en in pyn. Toe hoor hul 'n stemmetjie in die kis wat smeek om losgelaat te word. 'n Naaldekoker van hoop. Die naaldekoker het haar wonde aangeraak en sy is gesond gemaak. Pandora het pyn en lyding in die wêreld losgelaat maar ook hoop toegelaat om die pyn en leiding te genees.

Epiese verhale: Epiese verhale is verhale waarin belangrike karakters se heldedade of ervarings n 'n poëtiese styl vertel word. 'n Voorbeeld van 'n epiese gedig in Afrikaans is die gedig van "Raka" deur NP van Wyk Louw. In die gedig word Koki, die leier van die stam, se stryd teen "Raka", die aapmens, “hy wat nie kan dink, wat slu en donker is, 'n lenigboog en enkeld dier”.

Fabels: Hierdie stories is diereverhale. Die diere besit egter menslike eienskappe, soos byvoorbeeld by die wyse uil gevind word en die slu jakkals. Die skrywer van fabels wil deur middel van hierdie diererverhale vir mense 'n waarheid oordra. Die bogegewe storie, "Sop met Skop", is ook 'n voorbeeld van 'n diere fabel

Volksvertellings: Hierdie stories is mondelings oorgedra deur mense van geslag tot geslag. Die oorsprong daarvan is gewoonlik moeilik vas te stel. 'n Storie soos byvoorbeeld gevind word in die werk van Pieter W. Grobbelaar. Hy het baie volksvertellings opgeskryf van die San Boesmans op soos "Ou Mi’kai vertel hoe die melkweg sy vuur gekry het" en "Tafelberg se karos." Volksverhale wat in die Westerse lande hul oorsprong het, word ook in Afrikaans opgeskryf soos byvoorbeeld “Aandstories vir kinders”, waarin Grobbelaar die verhaal van "Koning Arthur" vertel.

Sprokies: Hierdie is die stories wat vol fantasie karakters is. Ons ken dit in Engels as “fairy tales”. 'n Sprokie is 'n fantasie skepping en kan nie aan historiese plekke of persone gebind word soos 'n sage of legende nie. Dit is een van die oudste genres van die vertelkuns. In 'n sprokie het die wonderbaarlike 'n groot rol wat dit daarin speel. Die broers Jacob en Willem Grimm laat baie sprokies vir ons in Duits na in hul boek "Kinder en huissprokies". ID du Plessis het sprokies uit die Slamse verhale vir ons nagelaat en Eugène N. Marais het die Boesmansprokies in "Dwaalstories en ander vertellings" neergeskryf. Die skrywer, Langenhoven laat ook vir ons "Brolloks en Bittergal" en die "Krismiskinders" as sprokies na. Hans Christian Andersen, 'n skrywer van Denemarke, laat 'n hele skatkis van sprokies vir die Westerse kind na: onder andere D"ie Sneeu Koningin, Die Lelike Eendjie, Die Lood Soldaatjie, Die Keiser se nuwe Klere" en D"ie Klein Meermin."

Avontuurverhale: In hierdie stories gaan die hoofkarakter/s op 'n aksiebelaaide avontuur of reis – dikwels om 'n goeie doel te bereik soos byvoorbeeld om 'n draak te verslaan of 'n skat te vind.

Spookstories:

Hierdie stories gaan oor bo-natuurlike gebeure; spoke en geeste van die "onsigbare wêreld".


</doc>
<doc id="115929" url="https://af.wikipedia.org/wiki?curid=115929" title="Abraham Phillips">
Abraham Phillips

Abraham Phillips (gebore 20 Mei 1945) is ’n Afrikaanse skrywer van Worcester, wat veral die wêreld van die bruin mense in sy romans belig.

Abraham Nicolas Ronald Phillips is op 20 Mei 1945 in ’n tweevertrekhuis in Potestraat op Worcester gebore as die vierde van elf kinders (vyf seuns en ses dogters) van Pieter Moses Phillips en Rosina Phillips (wat op 13 Mei 2007 oorlede is). In 1956 word die gesin verskuif na die Witblokke woonbuurt aan die westekant van Worcester. Sy vader doen verskeie werke en in 1956 en 1957 werk hy by Kuun’s, die fietswinkel. Sy moeder is ongeletterd en is slegs Afrikaans magtig. In 1958 word sy pa getref deur ’n oorerflike lamsiekte, waarvan verskeie ander familielede slagoffers is, waaronder sy ouma, twee van sy pa se broers, drie van sy eie broers en drie van sy susters. Sy oudste en jongste suster is dus vroeg oorlede. As gevolg hiervan moet Abraham in die middel van sy standerd vier jaar permanent die skool verlaat en noodgedwonge gaan werk om verantwoordelikheid vir die huishouding oor te neem. Hy vang onder andere ook voëls in die vleiland naby hulle huis, wat hy dan aan sy oom Koos April verkoop vir ’n inkomste of huis toe vat vir sy ma om gaar te maak.

Hy ontmoet later vir Klara Monte en hulle trou en het ses kinders, een seun en vyf dogters. In 1974 vestig die gesin hulle in ’n tweeslaapkamerwoonstel op die boonste vloer van woonstelle in Riverview in Worcester, waarna hulle in 1997 na hulle dogter Ronel, ’n onderwyser, se huis in Victoriapark in die dorp verhuis. In hierdie tyd is twee van sy broers en twee van sy susters aan die oorerflike lamsiekte oorlede, terwyl ’n ander broer en suster ook daaraan ly. Sy broer Selula Mejavie is in 1988 oorlede, nadat hy spoorloos verdwyn het terwyl hy onder polisie toesig was. Na die verskyning van sy eerste boek lewer hy gereeld bydraes tot "Die Burger" oor die lewe van bruin mense. Hy ly aan suikersiekte en weens sy siekte moet hy van ’n staatstoelae oorleef.

By verskeie geleenthede lewer hy hartstogtelike pleidooie vir die behoud van Afrikaans as voertaal aan universiteite en op televisie. Hy tree onder andere as spreker op in 1994 by ’n skrywersbyeenkoms op Ronnie Belcher se plaas naby die Paarl, by die Tweede Swart Afrikaanse Skrywersimposium op Paternoster in 1995 en by die Nasionale Taalberaad op Stellenbosch in September 2006. Hy skryf ook aan die koerante, soos sy artikel “"Aanslag teen Afrikaans"” in "Die Burger" van 10 Desember 2011, waarin hy die verreikende impak van die bewindhebbers se aanslag teen Afrikaans op die bruin gemeenskap uitlig.

Terwyl sy pa nog werk, koop hy gereeld "Die Burger" en Abraham is ’n ywerige leser van hierdie koerant. Hierdie blootstelling help hom baie om sy taalgebruik te verbeter. Sy eerste boek, “Die verdwaalde land”, is met balpuntpen in ’n aantekeningboek geskryf en aan die skrywer André P. Brink gestuur, met die versoek om dit te lees, die spelling te korrigeer en te help met publikasie. André doen aanbeveling vir onmiddellike publikasie daarvan. Die boek vertel die ware verhaal van die skrywer se broer, Selula Mejavie, se verdwyning in 1988 in apartheid Suid-Afrika. Selula het gedrink om sy bestaan draaglik te maak en in 1988 word hy deur die polisie opgelaai vir dronkenskap, wat dan ook die laaste keer is wat hy lewend gesien is. Die familie rapporteer hom as vermis by die polisie, maar hulle wil nie help om hom te vind nie. Sowat vier maande later word Selula se erg ontbinde lyk in ’n diep gat gevind, ongeveer agtien kilometer vanaf Worcester langs ’n rivier op ’n plaas. Abraham skryf die verhaal omdat dit duidelik was wie vir sy broer se dood verantwoordelik was, maar niemand in Suid-Afrika wou of kon hom en sy broer bystaan nie. Die boek tref met die krag van direkte eenvoud waarin die gewone mens wat self gely het onder die politieke bestel hier ’n stem kry en dit word ook in Nederlands vertaal. “"Die verdwaalde land"” word in 1993 genomineer vir die Rapportprys.

“Erfenis van die noodlot” vertel die verhaal van ’n bruin vrou se klein gemeenskap en die goeie en slegte, mooie en lelike in hierdie mikrokosmos. Die teenstelling tussen die wit gemeenskap en die bruin gemeenskap word ook in treffende eenvoud geteken. Die jong Saartjie Steenberg bly by haar oupa Moos en ouma Ragel in die township Biesiesvlei, wat aan die wit woonbuurt grens. Die leeglêers Karel en Omers trek langs die hoenderhok in en sy ontferm haar oor hulle. Hierdie inisiasieverhaal beskryf hoe Saartjie groei van haar dertiende tot negentiende jaar en haar onskuld verloor. Die verhaal openbaar ook ’n gemeenskap en hulle leefwyse wat voorheen nie in Afrikaans op so ’n outentieke wyse beslag gekry het nie.

In “Die Messiasbende” word die lotgevalle van ’n groep haweloses wat aan brandspiritus verslaaf is, beskryf. Ten spyte van hulle haglike omstandighede het hulle steeds ’n hart vir mekaar. Sussie Maarman se man begin met ’n ander vrou lol en sy verdrink haar verdriet in wyn, waarna haar man haar uitsmyt en sy van haar kinders vervreem raak. Drie maande hou sy uit sonder haar kinders, dan ontferm die spiritsdrinkers hulle oor haar. Die boek is ’n pleidooi vir begrip en mededoë vir die medemens, ongeag hulle omstandighede.

“Die evangelis van Kaggelsberg” beskryf die lewe in woonstelle vir arm, bruin inwoners in die sewentigerjare. Die rol van die kerk en geloof asook van die polisie binne die gemeenskap en hulle mislukking om die arm mense se lewensomstandighede te verbeter word ondersoek in ’n uitstaande roman waarin die natuurlike dialoog (veral die outentieke bendetaal) en die sterk beelding aandag trek. Kaggelsberg is vasgedruk teen die onderdorp en bestaan uit rye woonstelblokke. Hier voer die bendekultuur hoogty en is moord, roof, dwelms en misdaad deel van die alledaagse lewe. Bendes beveg mekaar met pangas vir beheer oor die dwelm- en drankhandel. Tydens kragonderbrekings snags word een na die ander bendelid met drie koeëls doodgeskiet en selfs die polisie is verdagtes, omdat hulle die enigstes is wat vuurwapens dra. Die boggelrug Jaffie Buffels kom in opstand teen die geweld en as die evangelis van die boek se titel begin hy preek en doen huisbesoek.

“Die hart van ’n ma” handel oor tikmisbruik, met die bruin gemeenskap in Doringdal en Helshoogte in die Wes-Kaap wat deur hierdie dwelm geteister word. Die tikverslaafde Willem Stokkies word met ’n stoel doodgeslaan deur sy enigste seun, Roy Stokkies, omdat Willem in sy bedwelming sy vrou, Maria, aangerand het. Maria se suster, Stienie, en haar kinders kom woon by Maria nadat Roy tronk toe is, maar Stienie se 15-jarige seun raak dan self verstrik in tik. In sterk kontras met hulle sukkelbestaan lewe die bendeleier Dolf Pistoors, bekend as die Groot Beer, in weelde. In die tronk word Roy gedwing om in hierdie rowwe omgewing aan te pas en te oorleef. Wanneer Maria haar seun die eerste keer in die tronk sien, het Roy ’n tatoeëermerk aan sy nek en sy gesig het nuwe letsels wat hy in die tronk opgedoen het. Intussen probeer kaptein Wielieboy Matha­bola alles in sy vermoë om die dwelmhandelaars met wortel en tak uit te roei, maar samewerking ontbreek. Einde ten laaste word die skuldige wel vasgetrek en tot gemeenskapsdiens gevonnis. In ’n brief wat Roy dan vir sy ma uit die tronk skryf, vra hy haar om nooit iemand te veroordeel wanneer dit sleg met hom gaan nie. Woorde wat slegs die hart van ’n ma sal verstaan.

Benewens sy ernstiger kreatiewe werk skryf hy ook boekies wat vir Afrikaans onderrig onder nuutgeletterdes gebruik word, soos “Ysterman van die Witblokke”, “Die roos van Doringdal” en “Die avonture van Rocky Roy”.

Abraham H. de Vries maak ’n videoportret van hom vir uitsending oor televisie. In Oktober 2008 word die Patrick Petersen-prys aan hom toegeken. In die motivering vir die prys word hy beskryf as “’n stem vir die stemloses” en word hulde gebring aan sy deursettingsvermoë om hom nie deur sy gebrekkige skoolopleiding te laat afskrik nie en as rolmodel te dien vir diegene wat ernstige agterstande moet oorkom. In September 2012 word hy by die Suid-Afrikaanse Sentrum vir Nederland en Vlaandere in Pinelands in Kaapstad vir sy bydrae tot die beskerming van Afrikaans gehuldig.





</doc>
<doc id="115930" url="https://af.wikipedia.org/wiki?curid=115930" title="Anna Penzhorn">
Anna Penzhorn

Anna Penzhorn is die skrywersnaam van doktor Anni Niewenhuis (Neé Badenhorst; 1942-), ’n bekroonde Afrikaanse skrywer van liefdesverhale. Tot dusver het daar reeds 30 liefdesverhale uit haar pen verskyn.

Anna Badenhorst is op 15 Augustus 1942 op Koppies gebore as die jongste dogter van die boer Louw Badenhorst. Sy voltooi haar skoolloopbaan by die Sarel Celliers Hoërskool op Koppies en studeer daarna verder aan die Pretoria Onderwyskollege, waar sy haar as onderwyseres bekwaam.

Pas na afloop van haar studies trou sy op 21 Desember 1963 met die sakeman Johann Penzhorn. Die eerste tien jaar van hulle huwelik bly hulle in Johannesburg, waarna hulle na Pretoria verhuis. Hier studeer sy verder deur die Universiteit van Suid-Afrika en verwerf ’n doktorsgraad in Kommunikasiekunde.

Later trou sy met Karel Niewenhuis. Na aftrede verhuis sy en haar man na ’n plaas naby Modimolle in die Limpopo. Sy bied skryfskole aan en tree ook op as spreker by ATKV-skryfskole.

Aanvanklik skryf sy sketse vir ’n koerant in Suidwes-Afrika, maar die koerant gaan spoedig ten gronde. Daarna skryf sy enkele radiosketse, een in 1970 en daarna ’n kort reeks in 1977. Vir die tydskrif "Veldtrust" skryf sy ’n aantal artikels oor bewaringsprogramme in die natuur, terwyl sy ook ’n rubriek oor vakansie-oorde vir die reisblad "Op Safari" skryf. Later skryf sy verskeie kortverhale en vervolgverhale vir tydskrifte. Sy wen verskeie pryse met haar skryfwerk, onder andere LAPA-Liefdesromantoekennings in 2000 (vir "Gesteelde liefde") en 2004 vir "Hart van ’n held", asook Malan Media se Donker Sjokolade-liefdesverhaalwedstryd vir "Tango" in 2012.

Haar eerste liefdesroman verskyn in Mei 1977 onder die titel "Waar die kiewiet roep", waarna etlike soortgelyke boeke volg.

"Anderkant die winter" (2004) handel oor ’n vrou wat betrokke raak in ’n buite-egtelike verhouding met ’n getroude man. Linda de Lange is die hoof van ’n prestige-kollege. Sy het ’n affair met Simon Meyer, maar kom gaandeweg agter dat die najaag van die bloot sinlike jou leeg laat. In die kalm Wilhelm, wat maar altyd daar was, vind sy al meer ’n sielsgenoot. Op pad na geluk moet Linda egter eers ’n groot tragedie oorkom.

In "Anderkant die môrester" (2010) vermoed Bronwyn Charalambous dat Gideon Neethling nie ’n gewone vakansieganger op Mgowenibaai is nie, maar ’n verskuilde agenda het. Sy geheim verander haar lewe, want hulle twee is as babas in die kraaminrigting omgeruil en deur die verkeerde ouers groot gemaak.

"Fees van versoening" (2013) handel oor ’n joernalis by ’n glanstydskrif wat opdrag ontvang om ’n onderhoud met ’n man te voer wie se familie in ’n jarelange vete betrokke is met hare. Hulle raak verlief op mekaar, maar sy besef dat sy sal moet kies tussen hom en haar familie, aangesien hulle sterk gekant is teen die verhouding.

In "Onbereikbaar ver" (2015) beland Daleen Joubert weer op die dorpie van haar grootwordjare, waar sy haar vasloop in haar eerste liefde, Dawid Hofmeyr.  Dawid is egter reeds verloof aan Delia.

Werke uit haar pen sluit in:


</doc>
<doc id="115931" url="https://af.wikipedia.org/wiki?curid=115931" title="P.J. Philander">
P.J. Philander

P.J. Philander (*25 November 1921, Caledon –† 7 Februarie 2006, Las Vegas) was ’n Afrikaanse digter en skrywer.

Peter John Philander was op 25 November 1921 op Caledon in die Overberg gebore as die tweede oudste seun van John en Suzanna Philander. Hy word op sy geboortedorp groot en woon hier die Nederduitse Gereformeerde Sendingkerkskool by. Na standerd vier studeer hy privaat en matrikuleer op hierdie manier. Van 1936 tot 1939 studeer hy in Kaapstad by die Opleidingskollege Zonnebloem waar hy die Kleurling Primêre Laer Onderwyserskursus voltooi. Na kwalifikasie aanvaar hy in 1940 ’n betrekking as hulponderwyser aan die Engelse Sendingkerkskool in Calvinia. Gedurende hierdie jaar word hy geheg aan die Hantam en die Noordweste en hierdie streek en sy mense speel daarna ’n groot rol in sy gedigte en verhale. In 1941 aanvaar hy ’n betrekking in Plettenbergbaai waar hy privaat verder studeer en in 1942 voltooi hy die Senior Sertifikaat-eksamen. Op Plettenbergbaai ontmoet hy vir Alice Elizabeth Harker, met wie hy later trou. Drie seuns (George, Dennis en Peter) en ’n dogter word uit die huwelik gebore, maar die dogter Elsa is op tweejarige ouderdom oorlede.

In Julie 1942 keer hy terug na Calvinia en vertoef vyf jaar daar. Gedurende hierdie jare skryf hy al sy kursusse vir die B.A.-graad by die Universiteit van Suid-Afrika af en word hy as hoof van die Engelse Kerk Sendingskool aangestel. Genadendal word sy tuiste vanaf 1948 tot 1951, waar hy onderwyser is aan die Hoërskool Genadendal. In hierdie rustige dorpie, nie ver van sy geboortedorp af nie, skrywe hy sy eerste verse tydens ’n siekbed van drie maande. In 1952 word hy aangestel as hoof van die Schoonspruit Hoërskool op Malmesbury en in 1957 word hy hoof van die Hoërskool Belgravia te Athlone, ’n pos wat hy tot 1969 beklee. In 1961 gaan hy met ’n studiebeurs oorsee na die Verenigde State van Amerika waar hy onder reëling van die Suid-Afrikaanse en Amerikaanse leiersuitruilprogram hoër en middelbare skole besoek. Na voltooiing van hierdie studiereis van drie maande waarin dit vir hom moontlik is om feitlik die hele land te deurreis, gebruik hy die daaropvolgende drie maande van sy verlof om Engeland, Europa en die Heilige Land te besoek. Hy verleng sy verblyf in elk van die klassieke lande Italië en Griekeland. Hierdie tweede helfte van sy reis word vir hom moontlik gemaak deur die Departement van Kleurlingsake en die Drie Eeue-Stigting, wat elk afsonderlike reisbeurse aan hom toeken.

In 1969 word hy deur die Groepsgebiedewet gedwing om afstand te doen van sy huis in Rondebosch. Hy emigreer dan na die Verenigde State van Amerika, waar al drie sy seuns hulle ook vestig: George, die oudste, as professor in Oseanografie aan die Universiteit van Princeton in New Jersey; Dennis as ’n psigiater in Minneapolis in Minnesota; en Peter as ’n geneesheer in Las Vegas in Nevada. Hy en sy vrou koop ’n huis in Locust Valley in New York. Philander gee onderwys in hoofsaaklik Engels, maar ook Godsdiens en Aardrykskunde, aan die Kwakerskool se Friends Academy op Long Island, New York tot met sy amptelike aftrede in 1986, waarna hy op deeltydse basis aangaan om taalkonstruksie te doseer. Hy aanvaar Amerikaanse burgerskap in 1978. In Junie 1988 ontval sy vrou hom aan ’n hartkwaal. Om haar gedagtenis te eer stig hy ’n beurs aan die Universiteit van Kaapstad, die Alice Philander Memorial Scholarship, waardeur hy poog om terug te gee aan Suid-Afrika. Philander self het in hierdie tyd probleme met sy gesondheid en ondergaan twee hartomleidingsoperasies, in 1984 en weer in 1986. Hy besoek Suid-Afrika gereeld as toerleier van skoolkinders en om weer Afrikaans te kan praat. In 1996 verhuis hy na ’n woonstel in Las Vegas, waar sy seun Peter woon. 

Hy is op 7 Februarie 2006 in Las Vegas oorlede aan hartversaking weens rumatiekkoors en ’n hartklepaandoening waaraan hy sedert sy jeug ly.

Hy publiseer verskeie gedigte in tydskrifte soos "Standpunte". In sy eerste digbundel "Uurglas" dui die titel reeds op die onderliggende motief van die bundel, naamlik die voortdurende gang en voortgang van dinge en die tyd. Hierin word die mens gesien as weerloos en nietig en bewus van sy eensaamheid teenoor die kosmiese magte, terwyl die verganklikheidsmotief wat saamhang met tyd ook aan die bod kom. Daar is vyf gedigte van groter omvang in die bundel, waarin daar ’n poging is om die mens weer te gee in perspektief tot sy plek in die heelal en teenoor die geskiedenis. Oor die algemeen verloor hierdie verse egter ’n hegte samehang, wat afbreuk doen aan die geheel. Die gedig "Komeet" kan uitgelig word as ’n hoogtepunt, waarin ’n blinde bruin mandjiesvlegter se eensame bestaan en sy lewensreis vergelyk word met ’n komeet se reis nader en weg van die mensdom se planeet. In die gedig word die komeet-tema voortreflik aangewend in die beweging van die hoofkarakter, sodat sy lotgevalle ook kosmiese afmetings aanneem. Soos vorige beskawings vergaan en verslaafdes bevry is, so sal ook sy mense bevry word. "Die hand teen die muur" se titel verwys na die Bybelse verdoeming van die Babiloniese ryk en gee die vervlietendheid en kenmerke van beskawingsperiodes vanaf die antieke tyd tot die hede. “"In Sy naam"” is uitbeelding van die Romeinse geloofsvervolging, waar meesteres en slaaf saam die dood tegemoet gaan en die standverskil op aarde tussen hulle so vernietig word. "Reliëf" gee na aanleiding van die geografiese verskille van verskillende streke van die Kaap ’n uitbeelding van hoe die omgewing die lewenswyse van die mense beïnvloed. In "Die slaaf" aanvaar die slaaf deemoedig die stryd van die lewe, met die gebed dat die Here almal sal saambind in ’n eenheid. Hierdie gedig verwerk benewens die geskiedenis van ’n slawefamilie in Suid-Afrika ook die verhaal van die opstandeling Abraham Esau van Calvinia. Met ’n allegoriese inslag of aansluiting by die bundelmotief verkry verskeie ander gedigte aansluiting by ’n groter geheel of selfs kosmiese verband. Dit sluit in "Voetpaadjies" (waar die daaglikse voetpaadjies simbool word van die lewenspad en die bestemming van mens, dier en insek); "Aand op Genadendal" (met ’n mooi beelding van die nietigheid van die mens teen die uitspansel); "Jonas" (met sy suggestie van ’n groter taak wat op die werker wag); “"Winteraand"” (met ’n knap teenstelling tussen die nietigheid van die spreker in sy skuiling teen die natuurmagte buite); en "Maaltyd" (’n mooi gestalteskets van die moeder wat die gesin altyd na die maaltyd geroep het en na haar dood steeds in die portret voortleef, maar met die verloop van tyd word herinnering aan haar verorber soos gesimboliseer deur die aftakeling van die klokkie). "Sonsverduistering" is ’n mooi uitbeelding enersyds van hierdie vreemde natuurverskynsel en die impak daarvan op die diere en andersyds as simbool van die mens se weerloosheid en rigtingloosheid in ’n wêreld waar God se pad in skadu gehul en onduidelik is. "Die Hotnotsriel" se aansteeklike ritme sluit goed aan by die tema van die gedig, terwyl die woordgebruik knap die dansbewegings simuleer. Soortgelyk hieraan is die mooi "Plaaspadliedjie." Enkele gedigte gee treffende indrukke van die stad en land ("Deur stadstrate", "Stad toe oor die Swartlandse vlaktes" en "Veldblomtuin by Caledon"), terwyl "Tafelbaai", "Winteraand", "Lente" en "Aandgebed" mooi stemmingsgedigte is. Hierdie bundel is ’n vroeë hoogtepunt in sy oeuvre.

"Vuurklip" het as tema hoofsaaklik die geskiedenis van Suidwes-Afrika, wat in ses gedigte weergegee word, voorafgegaan deur ’n "Raaisel" en afgesluit deur "Museum" en "Epiloog".Die titel van die bundel impliseer dat dit wat lewensloos lyk (die klip), die vermoë het om met lig en krag te ontwaak en die wêreld aan die brand te steek. "Die jaar van die wildehonde" is uitbeelding van die trek van die Herero’s en vlug voor vyandige magte na die suide in 1830, waarna volg die nomadiese bestaan van "Jager Afrikaner" wat van Tulbagh oor die Grootrivier trek. Hierna volg die soortgelyke procedé met "Die jaar van die huis" en "Jonker Afrikaner" en "Die klippe praat" en "Hendrik Witbooi". So word die mites en heldedom van die bruin mense vir die eerste keer deel van die Afrikaanse poësie na aanleiding van die moorde en skrikbewinde van Jager Afrikaner, Jonker Afrikaner en Hendrik Witbooi in die negentiende eeu. Philander poog om hierdie geskiedenis tot ’n saga met epiese en visioenêre dimensies te verdiep, maar die gedigte mis oor die algemeen diepere besinning oor die betekenis en impak van hierdie mense, ten spyte van mooi beelding in onderdele. Die Departement van Onderwys, Kuns en Wetenskap bekroon in 1961 hierdie bundel as wenner van hulle letterkundige kompetisie.

"Die bruin kokon", wat deur die grafiese kunstenaar A.A. Langdown geïllustreer word, bevat kort verse oor die lief en leed van bruin werkers in die Boland wat elke wingerdstok en vrugteboom in hierdie landstreek aangeraak het maar steeds die stiefkind bly. Die kort verse lewer skrynende kommentaar op die lot van die bruin mense, toegespin in sy leed soos ’n “bruin kokon aan die bitterbessieplant”.

Die lang epiese gedig "Zimbabwe" probeer om ’n grootse visie op die mens en sy lotsbestemming te gee na aanleiding van die trotse afsydigheid van die geskiedkundige Zimbabwe-mense teenoor omringende stamme en die parallel met die blankes en hulle verhouding tot ander rasse in Suid-Afrika. Die lang gedig, bestaande uit 307 kwatryne, is grootliks gebaseer op die teorie dat die Fenisiërs die antieke kompleks gebou het en daar ’n falliese of vrugbaarheidsgodsdiens gevestig het. Hulle ondergang kom dan as gevolg van hierdie seksuele wanpraktyke en die vyandskap met die omringende primitiewe stamme. Die digter sien dan ’n ooreenkoms tussen hierdie “meerderwaardige” ras se opgang en vernietiging en maak dit van toepassing op apartheid Suid-Afrika. As epiese gedig het dit die tekortkoming dat die verhaallyn te ingewikkeld is en die nodige samehang mis.

"Konka" bevat natuurtekeninge, uitbeeldinge van mense in hulle daaglikse gang en versugtinge van die bruin mense onder apartheid, met die beskrywing van die lyding wat hierdie volk ondergaan. Die sterk eenheid in die bundel is treffend, waar al die gedigte op mekaar ingestem is en wedersyds kommentaar lewer en toelig, met ’n duidelike progressie. Die eerste gedig, "Genesis", sien die aanvang van die blanke beskawing aan die Kaap as ’n soort sondeval (met die Eva hier Eva Krotoa, die Khoi-tolk van Jan Van Riebeeck, waarin die Eva van Bybelse tye weerklink), terwyl die laaste gedig, "Openbaring", die bloedige einde van hierdie beskawing voorspel. Die motiewe van skemer en dagbreek, lig en donker word herhaaldelik gebruik, asook die motief van vuur wat as simbool van hoop gesien kan word omdat dit vernietig wat waardeloos is. "Droë rangskikking" is treffend in sy oproep van ’n groter wêreld binne die beperkte ruimte van die gedig. Die gedig "Outa" lewer sosio-politiese kommentaar, met "Squirrel" wat onheil vir die land voorspel. Die versetvers "Luistervink" bevat ook ’n humoristiese element.

"Venster" getuig van fyn waarnemingsvermoë en bevat naas aktuele verse enkele gedigte oor ’n verbygegane tyd in Suid-Afrika. Die titel verwys na hoe elke ding apart bekyk word deur verskillende vensters, wat dan die fokus en waarneming verdiep, maar suggereer ook ’n soort afstand tussen die kyker en die onderwerp. Die bundel gaan dan ook in ’n groot mate om die verkenning van die mens en sy plek in die wêreld, waarin uitgegryp word na dit wat rondom is. Die kwatryn "Alkant selfkant" beskryf hoe die digter frases opgetel het by sy mense in die Hantam, maar wanneer hy dit in ’n gedig gebruik hy beskuldig word van beïnvloeding deur Opperman. "Aparte geriewe" is kommentaar op die apartheidsbeleid waardeur mense selfs in die dood geskei word, met elkeen wat in ’n aparte doodkis rus. "Boeretroos" maak knap gebruik van die betekenislae van die naam, met die boodskap dat daar in die land slegs vir die Boere troos is, maar nie vir ander nie. "Bruin sniphond" gee voorkeur aan ’n lewe van ontbering en vryheid teenoor ’n lewe van bevoorregting en verknegting. Hierdie bundel is in 1983 op die kortlys vir die toekenning van die Perskorprys.

Tydens sy Amerikaanse verblyf skryf Philander oor die algemeen sterker verse as in Suid-Afrika, grootliks omdat hy wegswaai van epiese werk na meer liriese werk. "Ostrakon" bevat verse oor ’n Europese reis en herkomsverse oor jeugherinneringe. Die titel van die bundel verwys na die potskerf waarop die ou Grieke vir die verbanning van ’n persoon gestem het. "Ouerhuisprieel" en "Grafsteen op Caledon" is hoogtepunte uit die herinneringsverse, terwyl "Herskepping" die kontras tussen die Amerikaanse sneeulandskap en die Kaapse hitte mooi uitbeeld. "Doring in die horing" is ’n politieke versetvers waarin standpunt ingeneem word teen die omstrede dopstelsel op die wynplase. Van die leë wynbottel word eindelik ’n petrolbom gemaak, as treffende kommentaar op die plofbare aard van hierdie stelsel.

Sy laaste digbundel is "Trialoog".In hierdie verse tree hy weer op direkte wyse in gesprek met die hedendaagse Suid-Afrika en die titel dui reeds op die drieledige stemme wat in die bundel spreek, naamlik die swart man, die bruin man en die wit man en word drie afdelings dan ook aan hierdie perspektiewe afgestaan. Die afdeling met die perspektief van die bruin man is die mees geslaagde, met veral "Genadendal" ’n hoogtepunt, waar die plekname simboliese betekenis kry en Sonderendrivier byvoorbeeld kan verwys na die ewigheid. Die bundeltitel verwys ook na die Griekse mitologiese figuur Triptolemus, wat die dubbelganger van die digter word, wie se vrou ook soos die digter s’n dood is en die man en vrou dan ’n derde gespreksgenoot kry, naamlik die dood. Daar is dan ook ’n hele aantal heimweeverse in die bundel. "Halfwegstasie" met sy verwysings na die verversingstasie aan die Kaap die Goeie Hoop in die ou dae, gee met sy vernuftige aanwending van die letterlike betekenis van bekende plekname ’n wrang kyk op die nietigheid van die mens gemeet teen die geskiedenis en verbygaan van tyd. Verskeie lang epiese verse uit vorige bundels is grondig herskryf en ingekort (en so grootliks verbeter) vir heropname in hierdie bundel. So verskyn "Muil" uit "Konka" as "Sampie", "Onesimus" uit "Venster" as "Onesimus" en "Ostrakon" uit "Ostrakon" as "Banneling," laasgenoemde opgedra aan S.V. Petersen. Daar word ook verwys na Petersen se digkuns in "Stoksielsaligalleen", waarin daar ook ’n verwysing voorkom na W.E.G. Louw se gedig "Ou Flenterkatiera". Ter ere van sy vrou skryf hy na haar dood die ongepubliseerde bundel memoriamverse "Altaar".

Daniel Hugo maak in 1996 ’n keur uit sy gedigte wat dan in die bloemlesing "P.J. Philander: ’n keur uit sy gedigte" gepubliseer word. Hierdie bundel bevat ’n aantal voorheen ongepubliseerde gedigte, waaronder ’n aantal elegiese gedigte vir sy oorlede vrou, met veral "Alice" wat noemenswaardig is vir sy bondige maar betekenisvolle segging. Van sy gedigte word in verskeie versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Digters en digkuns", "Uit ons digkuns", "Afrikaanse verse", "Junior verseboek", "Goudaar", "Kraaines", "Woordpaljas", "Verse vir Opperman", "My Afrikaanse verseboek", "Die goue vreugde", "Voorspraak" en "Nuwe klein verseboek". Sy gedigte word ook vertaal en opgeneem in Engelse en Duitse bloemlesings.

Sy kortverhale word gebundel in "Hoefyster vir die hart", waarin die dood die sentrale motief is in die weerspieëling van ’n verbygegane, hoofsaaklik kleindorpse, lewe.Die titel verwys na die bewapening van die hart teen die pyn wat emosie kan bring, en hierdie sentiment vind dan ook uiting in die verhale self. Die pyn word veral veroorsaak deur herinnering. Die verhale beskryf op spontane en bekoorlike wyse die herinnering aan die mense en kontrei wat die skrywer geken het. In meer as een van die verhale kom die temas van sy gedigte na vore, veral die verbittering oor die kleurbeleid. ’n Deurlopende tema is die dood, maar die verhale word so aangebied dat dit tog vol lewe en hoop op oorwinning is. Meeste van die verhale speel af in Suid-Afrika, maar die voortreflike "’n Koeël vir ’n klou" het Kenia as agtergrond. In hierdie verhaal beïndruk die ekonomiese gebruik van die taal, waar elke waarneming van die jagter die spanning tussen lewe en dood belig en die verhaal onstuitbaar laat voortstu, tot met die verrassende maar gemotiveerde slot wat by die leser en karakter nuwe insigte skep. ’n Vader met sy hart vol wraak wag in die veld om die leeuwyfie te skiet wat sy seun doodgemaak het, maar die wyfie word eindelik tog gered omdat sy drie welpies het wat aan haar drink. Sommige van die ander verhale mis juis hierdie kompaktheid en ly aan te veel onverwerkte materiaal wat die gang van die verhaal versteur. "Enklaves" het die rassekwessie as tema, met ’n bruin seun wat in sy skool die atmosfeer van haat en venyn teenoor die wit mense ervaar en daardeur beïnvloed word. Hy raak oortuig daarvan dat sy ma verneder word deurdat sy ’n wit oud-soldaat moet versorg. "Moeder" is ’n sensitiewe verhaal waarin ’n seuntjie se kanarie deur die kat gevang word op dieselfde dag dat sy ma se baba doodgebore word. Sy eie verlies gee vir die seuntjie begrip vir sy moeder se pyn en die moeder en seun reik uit na mekaar, albei gretig om te troos en vertroos te word. "Aan die deur" is ’n vertelling waarin die seun nie vir sy vader die blou trui wat hy so begeer, wil gee om te gebruik vir die winter nie. Sy vader is siek en word beter en probeer sy bes om voor te gee dat hy gesond is, goed kan sien en gereed is om met die lewe voort te gaan. Na sy dood kry die seun berou dat hy nie die een ding wat sy vader begeer het, aan hom wou gee nie. 

Sy kortverhale "Miriam: ’n Kersverhaal", "Aan die deur" en "Nomwa" word opgeneem in die versamelbundel "Geseënd is julle" onder redaksie van W.J. Malan en W.H. Vos; "’n Koeël vir ’n klou" in "Die Afrikaanse kortverhaalboek" saamgestel deur Abraham H. de Vries, "Slang in die Hantam" word opgeneem in die versamelbundel "Son op die land" en "Aan die deur" in "Bolder" onder redaksie van Hennie Aucamp. Ander versamelbundels waarin sy kortverhale verskyn sluit in "Drif", "Op Afrikaanse werf" en "Uit die kontreie vandaan". Hy skryf ook die ongepubliseerde "Allegaartjie in ’n Kalumet", wat verwys na ’n Rooi Indiaanse vredespyp.

Die roman "Rebunie" is deels op persoonlike ervarings gegrond tydens sy tyd as skoolhoof in Calvinia en behandel die menslike vooroordele waaraan verhoudings tussen rassegroepe onderworpe is in die tussentyd net na die Tweede Wêreldoorlog en voordat die Nasionale Party aan bewind kom. Die nuutaangestelde onderwyser, Kallie Carelse, begin sy loopbaan geesdriftig deur tuinbouprojekte van stapel te stuur om die hongerlydendes te voed. Algaande raak hy egter verstrengel in die kleindorpse politiek van die plaaslike kerke en skole. Weens sy uitgesproke verset teen die ongeskrewe politieke reëls van sy tyd word hy erg deur die plaaslike sendelingpredikant aangerand. Hy wen ’n siviele eis teen die predikant, maar dit lei tot ’n aanval deur onbekende aanvallers en later sterf hy in ’n ongeluk. Onderliggend aan die verhaal is ook die geskiedenis van die vroeg twintigste-eeuse Kaapse rebel Abraham Esau. Die titel van die roman is ontleen aan die uitgestorwe vulkaniese krater Rebunie in die Calvinia-omgewing, wat simbolies is van die uitbarsting van opgekropte emosies. Saam met S.V. Petersen skryf P.J. Philander ook skoolhandboeke vir Aardrykskunde en Geskiedenis.

In 1963 word die erepenning vir Afrikaans deur die Suid-Afrikaanse Akademie vir Wetenskap en Kuns aan hom toegeken as erkenning vir sy bydrae tot die Afrikaanse letterkunde. In Desember 1996 saai Radiosondergrense ’n gedenkprogram oor hom uit en die dorp Caledon vereer hom in 1997 met die vryheid van die dorp en vernoem ook ’n straat na hom. By die Caledon-kontreifees van September 2013 word ’n spesiale program aan sy lewe en werk gewy.






</doc>
<doc id="115933" url="https://af.wikipedia.org/wiki?curid=115933" title="Fransi Phillips">
Fransi Phillips

Fransi Phillips (*12 Augustus 1958, Lichtenburg–) is ’n Afrikaanse skrywer en digter. Sy publiseer in 'n wye verskeidenheid genres; ondermeer: Digkuns, drama en prosa (sprokies vir volwassenes, kortverhale, romans en jeuglektuur.)

Fransi du Preez is op 12 Augustus 1958 op ’n plaas naby Lichtenburg in die Wes-Transvaal gebore. Hier ondergaan sy haar laerskoolopleiding. Toe sy vyf jaar oud is, word tweelingsussies van haar dood gebore, wat ’n groot invloed op haar latere skryfwerk het. Op veertienjarige ouderdom verhuis die gesin na Pretoria en sy matrikuleer aan die Afrikaanse Hoër Meisieskool in Pretoria.

Aan die Universiteit van Pretoria behaal sy dan ’n B.A.-graad, ’n B.A. Honneurs-graad in Kunsgeskiedenis en ook ’n B.A. Honneurs-graad in Filosofie, laasgenoemde met lof. Sy trou met Charles Phillips, wat sy op universiteit ontmoet. Hy illustreer sommige van haar boeke. Hulle het ’n dogter, Nina, wat in 1989 gebore word en wat sy later na haar egskeiding as alleenma grootmaak. Sy doen kunskritiek op ’n vryskutbasis vir "Pretoria News" en "Beeld" en werk ook ’n rukkie by die Stadsbiblioteek. Later aanvaar sy ’n pos as kulturele raadgewer by die Tsjeggiese ambassade wat sy tot 2010 beklee, terwyl sy steeds werk as kunskritikus en vryskutjoernalis. Sy bied verskeie werkwinkels in kuns, musiek en drama in die townships aan en lewer voordragte op internasionale kongresse, skeppende skryfprogramme en universiteitskursusse. Die Suid-Afrikaanse Kunsvereniging het haar vereer vir haar kunskritiese werk. Vanaf September 2011 vertrek sy na Rusland, waar sy by die "British Business Language Centre" Engels doseer op Podolks, ’n agtiende eeuse dorp buite Moskou.

Phillips woon tans in Zheleznodorozhny, Rusland, en sy behoort nie meer aan enige politieke party nie.

Sy lewer in haar prosa ’n nuwe dimensie in Afrikaans, met haar boeiende aanwending van dekonstruksie, waarin die magiese en mitiese dikwels sentraal figureer.

Haar eerste twee bundels ("Die horlosie se wysers val af" en "Sewe en sewentig stories oor ’n clown") bevat surrealistiese kortverhale in poëtiese taal, met onverwagte wendinge wat aan die absurde grens. "Die horlosie se wysers val af" bevat kort prosas waarbinne gewone en afgryslike dinge aangebied word asof dit dieselfde belangrikheid het, aangebied in ’n soort staccato-styl wat die impak verhoog. Die stukke staan alleen, maar kommunikeer met mekaar en is soortgelyk aan prosagedigte, wat binne die bundelkonteks eers werklik tot hulle reg kom. "Sewe en sewentig stories oor ’n clown" is kort prosas in dieselfde surrealistiese trant, waar paragrawe deurmekaargegooi en herhaal word saam met ander, met die los drade wat dan saamgevat word om te sorg vir ’n bevredigende sikliese geheel. ’n Sprokieswêreld van verwondering en pret word sodoende opgeroep, met die sentrale figuur van die clown wat simbolies is van die maskers wat verskillende betekenisse bevat en verander kan word om by situasies aan te sluit. Hierdie boek word verwerk vir die verhoog en in 1984 onder die titel "Die clown" by TRUK se Potpourri-fees opgevoer en is in 1986 op die kortlys vir die toekenning van die Rapportprys.

"Herfsverhale" bevat kortverhale oor verveling en die voorstede, waar die huis en die tuin terreine word waar grootse prosesse van lewe en dood volvoer word. Dit is belewenisse van ’n vrou wat herfsverhale skryf en dit verwerk tot fyn, melancholiese verslae, waarin verval, afskeid en die helende rol van kuns ’n groot rol speel. Sy skryf oor herinneringe wat verlore raak, oor oomblikke wat ongemerk verbygaan en oor die verganklikheid en nietigheid van die lewe. Weereens is dit ’n boek waarin die verhale eksperimenteel is en op bedrieglik eenvoudige wyse vertel word, maar gebaseer is op ingewikkelde vertelpatrone wat ineenskakel om eindelik ’n geheel te vorm. Hierdie boek word in 1993 genomineer vir die Rapportprys.

Van haar kortverhale word in versamelbundels opgeneem, waaronder "Vrou: Mens" en "Vuurslag", terwyl Abraham H. de Vries uittreksels uit "Sewe en sewentig stories oor ’n clown" in die gesaghebbende "Die Afrikaanse kortverhaalboek" opneem. Sy publiseer ook kortkuns in "Tydskrif vir Letterkunde".

"Die wilde kind" en "Theresa se droom" kan bestempel word as sprokies vir volwassenes, waar die droom of onmoontlike gevind word te midde van uiters gewelddadige insidente, wat eie is aan die tradisionele sprokie. Die skrywer veronderstel ’n sterk sin vir die fantastiese by die leser, aangesien die droom en werklikheid, fantasie en realiteit deurentyd afgewissel word. "Die wilde kind" se hoofkarakter is half Italiaans en half San, wat die versoening tussen Europa en Afrika en werklikheid en droom simboliseer. Die beeldhouer Michael woon in Londen maar gehoorsaam ’n stem in hom wat hom roep om op sy oom se grond in Botswana te gaan woon. Hier leer hy die operasangeres Claudia onder buitengewone omstandighede ken. Tydens hulle eerste ontmoeting moet sy geboorte skenk aan ’n kind, maar die swart vroue wat haar moet help kan haar nie verstaan nie en Michael tree op as tolk. Claudia gee geboorte aan die wilde kind. Wanneer La Scala afbrand, sterf Claudia in die vlamme en die kind word Michael se verantwoordelikheid. Die kind probeer om Claudia te laat herleef deur gedurig brande te stig en vuur is in die verhaal ook die inspirasie vir die kreatiwiteit van Michael. Die verhaal beweeg van droom tot droom en gaandeweg kry hierdie flardes gesamentlike inhoud. In "Theresa se droom" is die Wes-Europese skrywer Nicholas die verteller, maar hy het ook deel aan Theresa se fantasiewêreld. Hy sien in die Wes-Transvaal ’n bruin meisie met traanbevlekte gesig op klippe lê en slaap. Terug in Londen kan hy haar nie vergeet nie en begin ’n verhaal oor haar skryf. In hierdie verhaal word hy deel van Theresa se droom en in die verhaal ook haar minnaar. Hierdie sprokie vermeng die magiese met erotiek en omrede die feit dat Theresa bruin is en dus ’n verleentheid vir haar wit familie, is dit ook sosiaal-politieke kommentaar op die regeringsbeleid van die tyd. Hierdie boek is in 1990 op die kortlys vir die toekenning van die Ou Mutual-prys. Dit word vir die verhoog aangepas deur die aktrise Diaan Lawrenson en dramaturg Deon Opperman en by die KKNK van 2000 opgevoer.

Melancholie is die prominente stemming in al haar werk, ook in die roman oor molestering binne ’n verhouding, "Die donker god". Die roman delf diep in die donker psige van die mens en die oorsake van afwykings. Pippa is skaars negentien wanneer sy vir Alex ontmoet en van die begin af is hulle verhouding intens en ingewikkeld. Pippa se ma verkleineer haar en haar pa knou haar af. Alex het ’n vreemde verhouding met sy suster en trek vir Pippa al nader na hom toe terwyl hy haar doelbewus van haar vriende vervreem. Pippa vrees hom, maar juis dit verskerp haar wellus en begeerte en sy trou met hom. Hy is diep jaloers op haar en begin om haar emosioneel en fisies af te knou en later besef Pippa dat hy haar en hulle dogter Katharina se lewens bedreig. Hierdie roman oor seksuele en geestelike afwyking is nie net bloot ’n verhaal nie, maar probeer om grense af te breek deur daaroor te skryf, om teenoorgesteldes bymekaar te bring en ’n nuwe logika oor die lewe en verhoudings te vind.

"Net ’n lewe" word in 2011 bekroon met die eerste prys in Lapa Uitgewers se roman-kompetisie. Hierdie boek is geïnspireer deur die skrywer se tyd by die Tsjeggiese ambassade. Die beoordelaarsverslag beskryf dit as ’n politieke satire met ’n sterk feministiese inslag, wat egter nooit preek nie. Die verhaal begin met ’n moord in hedendaagse Suid-Afrika, waarna die vermoorde vrou, Heleen, se skoolvriendin haar dagboek erf en dit dan aangebied word as die kern van die roman. Die dagboek bestaan vanaf 1977 toe Heleen ’n eerstejaar aan die Universiteit van Pretoria was tot wanneer sy op 49 in ’n motorkaping sterf. Hierdie tydperk gee dan geleentheid om te besin oor die vernaamste gebeure in die ontwikkeling in die moderne Suid-Afrikaanse geskiedenis en die wyse waarop dit vroue beïnvloed. "Net ’n lewe" is in 2012 op die kortlys vir die toekenning van die M-Net-prys en die Universiteit van Johannesburg-prys.

"’n Baie lang brief aan Rolf" is tienerfiksie. Na Klara se pa se selfmoord trek sy en haar ma stad toe, waar sy in haar nuwe omgewing sukkel om aan te pas en haar verhouding met haar ma nie vlot nie. Dan raak sy in haar nuwe skool verlief op die begaafde jong pianis Rolf, wat lyk of hy met sy musiek orde skep, wat juis is wat sy in haar lewe begeer. Na skool studeer Rolf vir vier jaar verder in Duitsland en net voor sy vertrek speel hy op Oukersaand vir Klara die nokturne wat hy vir haar gekomponeer het. Klara skryf dan die lang brief aan hom in ’n poging om orde te skep in haar eie lewe en haar liefde vir hom te verklaar. Die brief vertel van haar pyn en stryd om aan te pas in ’n moeilike wêreld. "Nicholas se belofte" is ’n prenteboek vir kinders en die Engelse "The soul of an antelope" is ook ’n jeugboek.

Haar digbundel, "My lied van die niet", sluit nou aan by die Zen-tradisie en is een van slegs ’n paar Oosters geïnspireerde bundels in Afrikaans Die bundelmotto (’n aanhaling van die Boeddhistiese leermeester Daisetse Suzuki) onthul reeds die algemene aard van die bundel: “All that is needed is the experience of nothingness, which is suchness”. Hierdie motto sluit ten nouste aan by die bundeltitel. Die digter maak veral gebruik van die tegniek van dubbele ontkenning, waardeur die negatiewe positief word en dit wat afwesig is, teenwoordig. Die verbeelding maak die afwesige dus teenwoordig en verlies en afwesigheid word dan sentrale temas. Die inklusiwiteit so eie aan die Boeddhistiese siening, wat die gelyktydige naasbestaan van paradokse vooropstel, word in vele gedigte teruggevind. Soos in haar prosa maak sy gebruik van ’n gestroopte, eenvoudige styl waarin sy daarin slaag om ’n spesiale stemming te skep. Hierdie bundel is in 2003 op die kortlys vir die toekenning van die Ingrid Jonker-prys. Van haar gedigte word opgeneem in "Groot verseboek".

Haar drama "Die hoofkarakter sensor die drama" word in 1983 onder regie van Ilse van Hemert by TRUK se Potpourri-fees opgevoer.






</doc>
<doc id="115935" url="https://af.wikipedia.org/wiki?curid=115935" title="Canon EOS 7D">
Canon EOS 7D

Die Canon EOS 7D is 'n semi-professionele gekropte sensor digitale enkellensreflekskamera wat deur Canon vervaardig is. Dit is aangekondig op 1 September 2009 teen 'n voorgestelde kleinhandelprys van VS$1,699. Van sy eienskappe is 'n 18.0 effektiewe megapieksel CMOS sensor, HD video-opname, sy 8.0 rame per sekonde deurlopende skiet, nuwe beeldsoeker wat 'n 1.0 x vergroting en 100% dekking bied, 19-punt outofokusstelsel, rolprentmodus, en ingeboude Speedlite sender.

Die 7D was vir effens meer as vyf jaar in Canon se modelreeks sonder vervanging—die langste produksiklus vir enige Canon EOS-kamera. Sy opvolger was die Canon EOS 7D Mark II, aangekondig op 15 September 2014.


Die 7D het 19 outofokuspunte gerangskik in 'n horisontale diamantpatroon. Die AF-stelsel is 'n nuwe ontwerp wat gebruik maak van 'n deurskynende LCD-skerm in die soekraampie. Die kamera maak gebruik van TTL 63-sone kleursensitiewe metingstelsel met vier variasies (evaluerende, sentrum-geweegde, gedeeltelike, plek) en blootstelling vergoeding van -5 EV tot +5 EV in stappe van 1/3 EV (±3 EV sigbaar in die soekraampie en bo-skerm, ±5 EV sigbaar op die rugskerm). E-TTL II flitsmeting word verskaf. Die deurskynende LCD kan ook gidslyne en plekmeting areasirkel vertoon. Soos met die meeste ander video-instate DSLRs, funksioneer die Canon EOS 7D se outofokusfunksie nie terwyl video-opnames gemaak word nie. In plaas daarvan, kan gebruikers net 'n kontras-opsporings-AF-siklus aanvra voor die opnameproses begin, deur die AF-knoppie op die kamera se agterste paneel te druk. Gebruikers kan die lens met die hand fokus tydens 'n opname.

Die sluiter kan tot 150,000 skote deurloop, en is tot 'n spoed van 1/8000 sek instaat, met 'n flits-gesinkroniseerde spoed van 1/250 sek.

Die 7D het min of meer dieselfde afmetings as die ouer 5D Mark II met 'n opgedateerde knoppie-uitleg. Dit beskik ook oor 'n 100% soekraampie met 1x vergroting.

Die 7D is die eerste Canon kamera met 'n toegewyde movie-modusskakelaar, in plaas van die film-opname wat gedoen word in lewendige voorskou soos met die 5D Mark II en 500D.

Die 7D het dubbele DIGIC 4-verwerkers en kan 8 rame per sekonde deurlopende skiet behaal. Toe die kamera die eerste keer vrygestel is, kon die bufferdeurset tot 94 rame in 'n groot-fyn JPEG modus hanteer, en tot 15 rame in RAW. Firmware opgraderings, so onlangs as Augustus 2012, het die maksimum buffergrootte tot 130 groot-fyn JPEGs en 25 RAW lêers verhoog.

Volgens Canon se webwerf, kom die EOS 7D-model toegerus met:

Die Canon EOS 7D bied die vermoë om klank op te neem uit 'n eksterne bron. Beide die sluiter en diafragma kan per hand beheer word, en die 7D bied ook verskeie raamkoersopsies, insluitend drie wat ooreenstem met die HD televisie-tydsberekeningspesifikasies. Soos die meeste DSLR modusse, verwaarloos die Canon 7D eindelose outofokus tydens video-opname, wat 'n groot bron van kommer is vir gevorderde amateurs, terwyl die pro's nietemin geneig is om te per hand te fokus. Aparte videosnitte wat deur die Canon EOS 7D opgeneem word, is beperk tot twaalf minute in hoëdefinisie 1080p en 720p modes, of 24 minute in die standaarddefinisie VGA-modus, afhangende van watter CompactFlash-kaart gebruik word. Groter geheuekaarte kan langer videolengtes akkommodeer en is beskikbaar in verskeie groottes vir die kamera.


</doc>
<doc id="115936" url="https://af.wikipedia.org/wiki?curid=115936" title="Proxima Centauri b">
Proxima Centauri b

Proxima Centauri b (ook genoem Proxima b) is ’n eksoplaneet wat voorkom in die bewoonbare sone van die rooidwergster Proxima Centauri, die naaste ster aan die Son. Dit lê sowat 4,2 ligjare (1,3 parsek of 40 biljoen km) van die Aarde af in die sterrebeeld Sentour en is dus die naaste bekende eksoplaneet aan die Sonnestelsel. 

Die ontdekking van die planeet is in Augustus 2016 deur die Europese Suidelike Sterrewag aangekondig. Dit is sowat 1,3 keer so groot soos die Aarde. Aanvanklik is geglo die planeet kan nie bewoonbaar wees nie omdat dit 2 000 keer groter sterwinddruk ondervind as die Aarde van die Son. Volgens ’n nuwe studie in Oktober 2016 het navorsers by Frankryk se CNRS-navorsingsinstituut egter bevind daar is ’n aansienlike kans dat die planeet oppervlak-oseane en ’n dun atmosfeer het – faktore wat op lewe kan dui. Meer inligting oor die fisieke eienskappe is nodig voordat ’n werklike evaluasie gedoen kan word.

Navorsers dink Proxima Centauri b se nabyheid aan die Aarde bied die geleentheid om dit deur robotte te verken as deel van die Starshot-projek, of ten minste "in die komende eeue".

Die skynbare inklinasie van die planeet se wentelbaan is nog nie gemeet nie. Die minimum massa is , wat die massa sou wees as sy wentelbaan reg van die kant af gesien sou word en die Dopplerverskuiwing dus op sy grootste sou wees. Sodra sy wentelinklinasie bekend is, kan die massa bereken word. As die wentelbaan skuinser is van die Aarde af gesien, kan sy massa groter wees; die kans is 90% dat dit kleiner as is. As dit ’n rotsplaneet soos die Aarde is en dieselfde digtheid het, sal sy radius minstens wees. Dit sal groter wees as dit ’n kleiner digtheid as die Aarde het, of ’n groter massa as die minimum massa. Die planeet het ’n ewewigstemperatuur van 234 K ().

Die planeet wentel om ’n klas M-rooidwerg met die naam Proxima Centauri (ook net Proxima genoem). Die ster het ’n massa van en ’n radius van . Dit het ’n oppervlaktemperatuur van 3 042 K en is 4,85 miljard jaar oud. In vergelyking daarmee is die Son 4,6 miljard jaar oud en het dit ’n oppervlaktemperatuur van 5 778 K. Proxima Centauri draai rofweg elke 83 dae om sy as en het ’n ligsterkte van . Nes die ander twee sterre in die driedubbele sterstelsel, bevat Proxima Centauri baie metale in vergelyking met die Son (1,62 keer soveel), iets wat gewoonlik nie aangetref word by sterre met so ’n klein massa soos Proxima nie.

Hoewel Proxima Centauri die naaste ster aan die Son is, is dit nie met die blote oog van die Aarde af sigbaar nie weens sy lae skynbare magnitude van net 11,13.

Proxima Centauri is ’n opvlamster wat soms ’n drastiese toename in helderheid en hoë-energie-uitstralings ondergaan vanweë magnetiese aktiwiteit wat groot sonstorms veroorsaak; dit bestraal moontlik die oppervlak van Proxima Centauri b as die planeet nie ’n sterk magneetveld of beskermende atmosfeer het nie.

Proxima Centauri b wentel elke 11,186 dae om sy moederster op ’n semi-hoofasafstand van sowat 0,05 AE, ’n afstand van ’n 20ste van dié tussen die Aarde en die Son. In vergelyking daarmee het Mercurius, die naaste planeet aan die Son, ’n semi-hoofasafstand van 0,39 AE. Proxima Centauri b kry sowat 65% van die hoeveelheid bestraling van sy moederster as wat die Aarde van die Son kry. Die grootste deel van dié bestraling is in die infrarooispektrum. In die sigbare spektrum kry die eksoplaneet net 2% van die lig wat die Aarde kry; daarom sal dit nêrens op die planeet ooit ligter wees as met skemer op die Aarde nie. Proxima Centauri b kry egter sowat 400 keer meer X-straalbestraling as die Aarde.

Daar word tans geglo dit is onwaarskynlik dat Proxima Centauri b bewoonbaar is omdat die planeet sterwinde ondervind met ’n druk van meer as 2 000 keer dié wat die Aarde van die Son ondervind. Hierdie bestraling en sterwind sal waarskynlik enige atmosfeer wegwaai en enige lewe sal dan net onder die oppervlak moontlik wees. Die bewoonbaarheid van die planeet is egter nog nie vir seker vasgestel nie. 

Die planeet wentel in die bewoonbare sone om die ster – die deel waar vloeibare water op die oppervlak kan voorkom indien die toestande reg is. Die rooidwerg-moederster, wat ’n massa van sowat ’n agtste van die Son het, se bewoonbare sone is tussen 0,0423 en 0,0816 AE.

Hoewel die planeet in sy ster se bewoonbare sone voorkom, word die moontlikheid van lewe bevraagteken weens verskeie moontlik gevaarlike toestande. Die planeet is naby genoeg aan sy moederster dat dit ’n sinchroniese rotasie het. Dan sal die kant wat permanent na die ster wys skroeiend warm wees, terwyl die ander kant gevries en pikdonker is. Wetenskaplikes glo in so ’n geval sal die enigste bewoonbare sones op die planeet, as daar eniges is, op die grens tussen die twee uiterstes wees. Net hier sal toestande reg kan wees vir vloeibare water om voor te kom. Proxima Centauri b se wentelbaan-eksentrisiteit is egter nie vir seker bekend nie, net dat dit onder 0,35 is – groot genoeg sodat dit moontlik in ’n baanresonansie van 3:2 is, nes Mercurius in ons Sonnestelsel. ’n Dag op Proxima b sal dan moontlik so lank wees as sowat 7,5 dae op Aarde. 

’n Groot deel van die planeet kan bewoonbaar wees as dit ’n atmosfeer het wat dik genoeg is om hitte na die kant te versprei wat weg van die ster af wys. Vloeibare water sal dalk net voorkom in die sonnigste dele van die planeet se oppervlak. 

In Oktober 2016 het navorsers van Frankryk se CNRS-navorsingsinstituut gesê daar is ’n aansienlike kans dat die planeet oseane op sy oppervlak en ’n dun atmosfeer het.

Die ontdekking van Proxima b was belangrik vir Breakthrough Starshot, ’n onlangse projek wat ten doel het om ’n vloot miniatuur-verkenningstuie na die Alpha Centauri-stelsel te stuur. Die projek, onder leiding van Breakthrough Initiatives, ’n navorsingsmaatskappy wat deur die Russiese entrepreneur Joeri Milner befonds word, beplan om ’n vloot onbemande miniatuur-verkenningstuie met die naam StarChips te vervaardig en na Alpha Centauri te stuur. Hulle sal teen tot 20% die spoed van lig kan reis en die stelsel 20 jaar later bereik. Inligting wat hulle terugstuur, sal vier jaar later op die Aarde ontvang word.



</doc>
<doc id="115943" url="https://af.wikipedia.org/wiki?curid=115943" title="Bruinchromis">
Bruinchromis

Die bruinchromis ("Chromis lepidolepis") is 'n vis wat voorkom in die Stille Oseaan en die Indiese Oseaan; meer spesifiek die Rooisee en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Brown chromis".

Die vis word tot 8 cm lank. Die lyf is slank en grysbruin. Die dorsalevin se punte is wit en swart. Daar is ook 'n kort, swart vertikale streep oor die oë. Die boonste en onderste rant van die stertvin is donkerder. Die vis leef in rotskusareas en aflandige riwwe in water wat 2 tot 25 m diep is. Hulle swem graag rond by bokant of hellings van die riwwe. Hulle is gewoonlik alleenlopers of kom in klein groepies voor. Die visse vreet soöplankton.





</doc>
<doc id="115946" url="https://af.wikipedia.org/wiki?curid=115946" title="Bloulint-nooientjie">
Bloulint-nooientjie

Die Bloulint-nooientjie ("Chrysiptera brownriggii") is 'n vis wat voorkom in die Stille Oseaan en die Indiese Oseaan; meer spesifiek die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Blueribbon damsel".

Die vis word tot 7 cm lank. Die kleur van die onvolwasse en volwasse visse verskil wesenlik. Die volwasse vis is geelbruin tot donkerbuin en daar is 'n breë wit vertikale baan deur die middel en ook een op die stertvin se basis. Daar is ook 'n geel vlek of streep op die kieue deksel en geelkol met blouring om op die agterkant van die dorsalevin.

Die onvolwasse vis het 'n geelbruin lyf met 'n neon blou streep vanaf die snoet tot by die stertvin se basis. Daar is ook twee klein ovaalvormige swart kolle op die agterkant van die dorsalevin. Die dorsalevin het 'n rooi rant.

Die vis leef in rots kusareas, die plat gedeeltes van riwwe en in gety poele in water wat tot 12m diep is. Hulle verkies onstuimige water waar hulle as alleenlopers of klein groepies voorkom. Hulle vreet alge en klein ongewerweldes.

Die onvolwasse vis verloor sy kleur in 'n akwarium.





</doc>
<doc id="115947" url="https://af.wikipedia.org/wiki?curid=115947" title="Abbo">
Abbo

Abbo is 'n ou Duitse manlike voornaam (kort-vorm van name wat met die voorvoegsel "Adal" gevorm word – meestal van Adalbert).

Bekende naamdraers:

Abbo is die familienaam van:

Sien ook:


</doc>
<doc id="115949" url="https://af.wikipedia.org/wiki?curid=115949" title="Enno">
Enno

Enno is 'n ou Duitse manlike voornaam.

Enno is 'n ou Oos-Friesiese voornaam, veral van Friesiese hoofmanne. Dit is die kortvorm van die naam Eginhard (of sy gewysigde vorm, Einhard). Die naam beteken "hy wat met die swaard veg". Dit is ook moontlik dat die naam 'n kortvorm van name is wat met Egin- of Ein- begin.

Die naamdag is 14 Maart.





</doc>
<doc id="115950" url="https://af.wikipedia.org/wiki?curid=115950" title="Eginhard">
Eginhard

Eginhard is 'n ou Duitse manlike voornaam. Verwante vorms van die naam is Einhart, Einhard en Einert.

Die name wat met "Egin-" begin is afgelei van die Germaanse "*agi-" ("vrees", "terreur"). Die tweede deel van die naam is die Oudhoogduitse "harti, herti" ("hard", "kragtig", "sterk").



</doc>
<doc id="115951" url="https://af.wikipedia.org/wiki?curid=115951" title="Manno">
Manno

Manno is die naam van die volgende plekke:

Manno is die familienaam van die volgende persone:

Sien ook: Mano (dubbelsinnig)


</doc>
<doc id="115953" url="https://af.wikipedia.org/wiki?curid=115953" title="Okko">
Okko

Okko is 'n manlike ou Duitse voornaam, wat veral in die Friesise kulturele ruimte voorkom.

Die naam is 'n Friesise troetelvorm van name wat met die Oudhoogduitse "ot" begin, wat weer "die besit, die rykdom, die erfenis" beteken. Die betekenis van die voornaam Okko is "die (ryk) erfenis". Hierdie naam bestaan nog in die volgende variasies: Okke, Ocko, Oke. As vroulike variant bestaan ook Oka.




</doc>
<doc id="115956" url="https://af.wikipedia.org/wiki?curid=115956" title="Onno">
Onno

Onno is 'n ou Duitse manlike voornaam van Oos-Friesiese oorsprong, veral in die gebied rondom Groningen en Oos-Friesland.

Die vroulike vorm is Onna.

Onno is 'n verkleinvorm van 'n naam van die Oos-Friesiese streek. Die oorsprong van die naam is egter onduidelik en moeilik om te bewys.
Onno is ook 'n Armeense manlike voornaam.

Ander vorms is: One, Onne, Onna, Onke, Onko, Onka, Onneke, Onneka, Ontje, Ontjo, Ontja, Ontke, Ontko, Unne, Unno, Untje, Unke, Uniko; in die geval waar dit 'n afleiding van twee name is: Omme, Ommo, Umme, Ummo, Umma, Uma.

Die vorms wat met -o eindig is histories (feitlik) uitsluitlik as 'n manlike voornaam gebruik, die wat met -a eindig as vroulike voorname, terwyl die wat op -e eindig as manlike en vroulike voornaam gebruik is.




</doc>
<doc id="115957" url="https://af.wikipedia.org/wiki?curid=115957" title="Tammo">
Tammo

Tammodie is 'n ou Duitse manlike voornaam.

Die naam is afgelei van die middel-Hoogduitse Dankmar of Dankwart. Dankmar het o.a. die betekenis "diep denker" of anders vertaal: "bekend vir sy gedagtes".

Dit is 'n gewilde naam in Skandinawië, maar tans baie skaars Duitssprekende gebiede. Die naam is egter van Oos-Friesiese oorsprong.




</doc>
<doc id="115958" url="https://af.wikipedia.org/wiki?curid=115958" title="Tjarko">
Tjarko

Tjarko is 'n ou Duitse manlike voornaam.

Die naam kom uit Oos-Friesies. Dit is 'n vorm van die naam "Dietrich", en is waarskynlik afgelei van die kort-vorm Dirk (Dirk – Derk – Tjerk).
Vertaal beteken die naam "magtige heerser van die volk".



</doc>
<doc id="115959" url="https://af.wikipedia.org/wiki?curid=115959" title="Wilko">
Wilko

Wilko is die Noord-Duitse variant van die ou Duitse voornaam Wilhelm.



</doc>
<doc id="115960" url="https://af.wikipedia.org/wiki?curid=115960" title="Ubbo">
Ubbo

Ubbo is 'n ou Duitse manlike voornaam.



</doc>
<doc id="115961" url="https://af.wikipedia.org/wiki?curid=115961" title="Broer">
Broer

Broer verwys na die manlike kind met betrekking tot ander kinders van dieselfde ouers.
Dit kan ook losweg gebruik word om na 'n hegte vriend te verwys.

Daarnaas is Broer of Broër ook 'n ou Duitse manlike voornaam en van.

Bekende naamdraers:

"Sien ook:"


</doc>
<doc id="115962" url="https://af.wikipedia.org/wiki?curid=115962" title="Gerke">
Gerke

Gerke is die familienaam (van) van die volgende persone:




</doc>
<doc id="115963" url="https://af.wikipedia.org/wiki?curid=115963" title="Sjut">
Sjut

Sjut is 'n ou Duitse voornaam uit die Oos-Friesiese streek en is waarskynlik afgelei van die Nordiese naam "Sigurd". "Sigurd", op sy beurt, beteken weer dieselfde as die Oudhoogduitse naam "Sigfrit".

Die familienaam of van "Sjuts" is afgelei van die naam "Sjut". Die genitief-'s, impliseer die betekenis ""om aan die familie van … te behoort"".


</doc>
<doc id="115964" url="https://af.wikipedia.org/wiki?curid=115964" title="Wynnie Schumann">
Wynnie Schumann

Hester Winifred (Wynnie) Schumann (Knysna, Kaapkolonie, 7 Maart 1903 – Stellenbosch, Suid-Afrika, 14 September 1989) was ’n Suid-Afrikaanse opvoedkundige.

Wynnie Schumann was ’n dogter van William Thomas Perks en Jane Charlotte Bouwer. Sy ontvang haar vroegste skoolonderrig aan ’n plaasskool tot st. 3 en daarna aan die destydse Hoër Meisieskool op George. In 1921 gaan sy na die destydse Opleidingskollege te Grahamstad en van 1924 tot 1926 studeer sy aan die Universiteit van Stellenbosch, waar sy ’n B.A. met die hoofvakke geskiedenis en ekonomie behaal. Nadat sy aan verskeie laer- en hoërskole in Kaapland skoolgehou het, keer sy terug na die Opleidingskollege Grahamstad as dosente, waar sy werksaam was tot haar huwelik in 1928 met prof. Christian Gustav Waldemar Schumann (17 Desember 1898 – 30 September 1980. Hy was direkteur van die Buro vir Ekonomiese Navorsing aan die US, president van die konvokasie van oudstudente van die dieselfde instelling en erepredisent van die Trust Bank van Afrika Bpk. Ná haar huwelik het sy doseer aan die opleidingskollege vir kleurlinge en ook aan die Universiteit van Stellenbosch se fakulteit opvoedkunde. Twintig jaar lank was sy raadgeefster vir vyf vrouekoshuise aan die US en dus lid van die koshuiskomitee van die US-raad. Sy het ook gedien in die hospitaalraad en die kindersorgvereniging. Vanaf 1955 was sy jare lank presidente van die Vrouelandbouvereniging (VLV) in Kaapland, waarby sy omstreeks 1935 aangesluit het, en sameroepster vir opvoeding en leeslus vir die Kaapprovinsie. Sy het ook in die hoofbestuur van die Suid-Afrikaanse Vrouelandbou-unie gedien en was in 1961 die stigter van die Suid-Afrikaanse Unie van Huisvroueklubs.

Vier kinders is uit haar en prof. Schumann se huwelik gebore: Winie, Wilsie, Annemarie en Christiaan. Hy het in ’n stadium as ingenieur vir die Windhoekse munisipaliteit gewerk.



</doc>
<doc id="115966" url="https://af.wikipedia.org/wiki?curid=115966" title="Tjark">
Tjark

Tjark is 'n ou Duitse manlike voornaam van Friesiese oorsprong en ´n variant van die naam "Dietrich". Ander variasies is "Thiadric", "Tiark", "Tjerk", "Thiark" en "Tyark".

"Tjark" of "Tjerk" is 'n Friesiese vorm van "Dietrich", wat veral in Oos-Friesland en in Nederland voorkom. Die oorsprong en betekenis daarvan stem ooreen met "Dietrich" (Oudhoogduits "diot", "volk" en "rīhhi", "magtige"). In die 16de eeu is "Tyarck" ook as 'n vroulike voornaam gebruik (1525 in Hamswehrum).



</doc>
<doc id="115967" url="https://af.wikipedia.org/wiki?curid=115967" title="Weert (naam)">
Weert (naam)

Weert is:

Weert is die familienaam of van van die volgende persone:



</doc>
<doc id="115968" url="https://af.wikipedia.org/wiki?curid=115968" title="Thea">
Thea

Thea is 'n vroulike voornaam.

"Thea" is die vroulike weergawe van "Theo" (Grieks: θεός "theós" "God", ook "die godin").

Die Rooms-Katolieke naamdag is 25 Julie en 19 Desember.




</doc>
<doc id="115969" url="https://af.wikipedia.org/wiki?curid=115969" title="Jakoba">
Jakoba

Die naam Jakoba verwys na:



</doc>
<doc id="115970" url="https://af.wikipedia.org/wiki?curid=115970" title="Fennedine">
Fennedine

Fennedine is 'n ou Duitse vroulike voornaam van Oos-Friesiese oorsprong. Die naam word afgelei van die name Fenne en Fentje (wat weer afkortings is van name wat met die lettergreep "fried" begin). 'n Ouer vorm van die naam is Fentjedina. Die tweede deel van die naam "dine" is 'n lettergreep wat die vroulike vorm van name in Oos-Friesland aandui (Ayeltdine – vroulike vorm van Ayelt; Tjardine – vroulike vorm van Tjard, ens.).


</doc>
<doc id="115971" url="https://af.wikipedia.org/wiki?curid=115971" title="Geske">
Geske

Geske is 'n ou Duitse vroulike voornaam van Oos-Friesiese oorsprong en ook die familienaam van die volgende persone:



</doc>
<doc id="115972" url="https://af.wikipedia.org/wiki?curid=115972" title="Tialda">
Tialda

Tialda is 'n ou Duitse vroulike voornaam van Friesiese oorsprong.

Die naam is 'n Friese kortvorm van die naam "Thiadhild". "Thiadhild" is 'n ou tweeledige Duitse naam wat afgelei is van die Oudhoogduitse "diot" = die volk, en die Oudhoogduitse "hiltja" = die stryd.




</doc>
<doc id="115973" url="https://af.wikipedia.org/wiki?curid=115973" title="Eske">
Eske

Eske is 'n ou Duitse vroulike voornaam van Friesiese oorsprong en ook 'n familienaam.





</doc>
<doc id="115974" url="https://af.wikipedia.org/wiki?curid=115974" title="Dina">
Dina

Dina is 'n ou Duitse vroulike voornaam van Friesiese oorsprong, maar beteken ook:


DINA is 'n afkorting vir:



</doc>
<doc id="115976" url="https://af.wikipedia.org/wiki?curid=115976" title="Antje">
Antje

Antje is 'n ou Duitse vroulike voornaam van Friesiese oorsprong.

Ou Friesiese en Nederlandse vorm (13de tot 15de eeu) van die naam "Anna" (in Friesies vandag nog as "Ansje"). Daar bestaan ook 'n verlatynste vorm "Antja".

Die Rooms-Katolieke naamdag vir die oorspronklike Hebreeuse vorm van die naam is 26 Julie.




"Sien ook:" Anita, Anja, Anna, Annette, Annika, Hanna, Hanna, Nancy


</doc>
<doc id="115977" url="https://af.wikipedia.org/wiki?curid=115977" title="Wiebke">
Wiebke

Wiebke, ook: Wibke, Wibeke, is 'n ou Duitse vroulike voornaam. Ander variasies is "Wibbke, Wubbke, Wübbke, Wübbecke, Wybke, Vibbeke, Vipcke"; die Deense "Vibeke" en die Sweedse "Viveka".

"Wiebke" is 'n verkleinvorm van die meer algemene Nederduitse en Friesiese vroulike voornaam "Wiebe, Wieba". Dit is 'n kortvorm van die name wat met die lettergreep Wig- (Oudhoogduits, Oudnederlands "wīg" wat "stryd, oorlog" beteken) gevorm word, soos byvoorbeeld, "Wigberta" en "Wigburg".

Die naamdag is aan twee heiliges opgedra:






</doc>
<doc id="115978" url="https://af.wikipedia.org/wiki?curid=115978" title="Edzard">
Edzard

Edzard is 'n ou Duitse manlike voornaam van Friesiese oorsprong en 'n variant van "Ekkehard".





</doc>
<doc id="115980" url="https://af.wikipedia.org/wiki?curid=115980" title="Delosperma steytlerae">
Delosperma steytlerae

"Delosperma steytlerae" L. Bolus is 'n plantjie uit die vygiefamilie wat endemies aan Zimbabwe is. Dit is op Zimbabwe se rooilys as "kwesbaar" (VU) gelys.

Hierdie vetplantjie word 15 cm hoog en het 2-4,5 cm lang blaartjies en wit blommetjies. Dit kom in suid-sentraal Zimbabwe en in die Penhalonga-Nyanga gebied van Nyanga tot die Limpopo-platorand op granietdagsome voor.


</doc>
<doc id="115985" url="https://af.wikipedia.org/wiki?curid=115985" title="Blousoetbessie">
Blousoetbessie

Die Blousoetbessie ("Bridelia cathartica" G.Bertol. subsp. "cathartica") kom voor in KwaZulu-Natal.

Die SANBI-rooilys vermeld drie ondersoorte of variëteite:

Blousoetbessies kom van Soedan tot Namibië en Suid-Afrika in verskeie vorme en ondersoorte voor. Die ondersoort "cathartica" in Suid-Afrika en Mosambiek. Dit is 'n struik of boompie met lang sigsag-takke. Blomme, in klein klompies, is manlik of vroulik, gewoonlik op dieselfde plant. Hulle is groenerig geel. Die vrugte is eiervormig of rond, rooi-pers of swart.


</doc>
<doc id="115989" url="https://af.wikipedia.org/wiki?curid=115989" title="Tradisionele Afrika-godsdiens">
Tradisionele Afrika-godsdiens

Tradisionele Afrika-godsdienste verwys na die geloofsoortuigings van swart kulture in Suid-Afrika. Daar word ook na hierdie tipe gelowe verwys as stamgodsdienste, spiritisme of paganisme. Hierdie tipe godsdienste word meestal as animistiese gelowe beskryf. Die term animisties kom van die Latynse woord "anima" wat siel of asem beteken.

Dit is egter belangrik om uit te wys dat die tradisionele Afrika-godsdiens en tradisionele Afrika-kultuur, nou verweef met mekaar is.

Die verhouding met die voorvadergeeste en ander geeste (goeie en bose), is baie belangrik. Sulke geeste bring gesondheid, voorspoed, geluk en moet tevrede gehou word deur offerandes en/of rituele. Daar moet veral gewaak word teen dinge wat hulle ongelukkig sal maak (die waak teen die doen van “sonde”). ’n Mens se gees sluit ná die dood by hierdie geeste aan.

Dit is by hierdie gelowe eintlik nie so belangrik wat jy glo of presies hoe jy oor bepaalde idees moet dink nie. Alles is gerig op die welstand en harmonie in die gemeenskap. Die versorging van familie-lede is dus baie belangrik. Daarom is dit die praktiese, alledaagse aangeleenthede wat van pertinente belang is.

Tradisionele geneeskunde is ’n lukratiewe bedryf. Meer as 1020 plante en 150 dierespesies word vir tradisionele medisyne in net KwaZulu-Natal gebruik. Die meeste daarvan word op informele/straatmarkte verkoop. Die waarde van die handel in medisinale plante is aan die einde van 2010 konserwatief op R62 miljoen per jaar geraam. Die bedrag kan vermeerder word tot nagenoeg R500 miljoen wanneer die fooie wat Sangomas hul kliënte vir hul dienste vra bygevoeg word.

In die tradisionele godsdienste word daar in ’n opperwese geglo. Net soos in Westerse gelowe word daar geglo dat die god alles geskape het en alles steeds onderhou. Die opperwese/god word egter as onbereikbaar of onpersoonlik beskou. Dit is dus meestal ’n deïstiese en apatiese soort God wat alledaagse dinge oorlaat aan mindere gode (Byvoorbeeld die voorvadergeeste, natuurgeeste of plaaggeeste). Daar word ook geglo dat alles in die natuur ’n eie lewenskrag het en dat alle dinge in die natuur (natuurverskynsels en objekte) aan geeste gekoppel is wat dit beheer.

Hoewel daar in ’n opperwese/god geglo word, speel die voorvadergeeste ’n baie belangrike rol in die tradisionele Afrika gelowe.

Die voorvaders is diegene wat die tradisies van die geloof aan hul nageslagte oordra voor hul sterf. Die voorvadergeeste is dus die afgestorwenes, hoewel hul nie as ‘dood’ beskou word nie, maar eerder as ‘slapend’. Daar word geglo dat hierdie voorvadergeeste altyd by hul familie is, hul hou die lewendes dop om te sien hoe hul lewe (goed of sleg) en besoek veral hul familielede in die nag waartydens hul met die persone in hul drome kommunikeer.

Voorvadergeeste kan ook die lewendes ‘straf’ indien hul nie tevrede is met hoe hul lewe nie. So ’n straf kan in die vorm van teëspoed, siekte of selfs die dood plaasvind. Hul beskik ook oor die vermoë om geluk aan hul families te bring.

Die begrafnis van iemand wat sterf word as die heel belangrikste godsdienstige handeling binne die geloof beskou omdat die lewendes sowel as hul voorvadergeeste hierby betrokke is, en dit die ‘naaste’ is wat hul ooit aan mekaar is. Dit is as’t ware ’n geleentheid waar die hede, verlede en toekoms mekaar ontmoet. Daar word ook bepaalde rituele tydens die begrafnis van ’n afgestorwe gevolg om te verseker dat die individue wat gesterf het die wêreld van die voorvadergeeste op ’n gelukkige en tevrede wyse kan ingaan.

Behalwe vir die voorvaders is daar ook verskeie godsdienstige leiers binne die tradisionele Afrika geloof wat verantwoordelik is vir bepaalde pligte:

Sangomas maak van tradisionele hulpmiddels gebruik om individue te help. Sangomas beskik oor ’n hoë status binne die gemeenskap omdat hulle in staat is om met die spirituele wêreld (die voorvadergeeste) te kommunikeer. Daar word geglo dat Sangomas raad ontvang van voorvadergeeste wat hul in staat stel om mense van siekte en kwale te genees. Sangomas werk binne ’n ‘heilige’ gebou of hut wat bekend staan as ’n "indumba", wanneer ’n "indumba" nie beskikbaar is nie kan ’n tydelike miniatuur heilige plek genaamd ’n "imsamo" gebruik word.

Om met die voorvadergeeste in kontak te tree en boodskappe te ontvang maak

Sangomas van die volgende praktyke gebruik: Hul werk hulself op in ’n soort beswyming (kan gepaardgaan met danse en dreunsang). Sangomas kan ook sekere tipes kruie brand of diere-offers maak om met die voorvadergeeste te kommunikeer. Bene (Skulpe, munte, diere-beentjies en klippe) kan ook gegooi word om ’n ‘boodskap’ van die geeste te ontvang.

’n Sangoma se einddoel is om ’n gebalanseerde en skadelose verhouding tussen die individue wat die probleem ervaar, en die geeste wat die probleem veroorsaak, te skep. Wanneer ’n Sangoma die probleem identifiseer en die pasiënt saamstem, sal die Sangoma ‘medisyne’ voorskryf om die probleem op te los/te genees. Indien die Sangoma nie self die nodige kennis het om die pasiënt te help nie sal hy/sy die pasiënt na ’n kruiedokter/Inyanga verwys.

Medisynemanne/ Inyangas help pasiënte om tradisionele medikasie vir hul betrokke probleem te vind. ’n Inyanga met baie ervaring sal eers die voorvadergeeste raadpleeg om te bepaal watter behandeling die korrekte een is vir ’n pasiënt se betrokke probleem. Die spiritueel helende medisyne wat deur ’n tradisionele geneesheer voorgeskryf word, staan bekend as "Muthi." Muthi is ’n Zoeloe woord wat ‘boom’ beteken. Tradisionele Afrika medisyne maak veral van plante gebruik om kwale op te los. Behalwe vir die Muthi kan ’n Inyanga ook sekere ‘reinigingsmetodes’ voorskryf wat die pasiënt moet volg om die probleem op te los. Hierdie metodes kan die volgende insluit: ’n Bad, braking, enemas, stoom-baddens en snye op sekere liggaamsdele.

Die toordokters of towenaars is kwaadwillige mense wat deur middel van hul toormedisyne kwaad doen. Hulle kan mense siek maak en selfs laat doodgaan. Vir mense binne die tradisionele afrika gelowe word baie vorms van siekte en slegte ding wat oor jou pad kom (byvoorbeeld ’n egskeiding of verlies aan ’n werk) toegeskryf aan heksery/’n toordery. Sangomas kan jou help om hierdie towery stop te sit.

Toordokters verteenwoordig die bose en kan muthi of dolosse op ’n negatiewe manier aanwend. Toordokters kan ook die tokolosi na iemand stuur om hul skade aan te doen. Die tokolosi is ’n klein mannetjie (amper soos ’n dwerg) wat mense kwaad kan aandoen.

Toordokters is dikwels uitgeworpenes in die gemeenskap en word deur die mense gehaat en gevrees.

Sangomas kan manlik of vroulik wees. Hul magte word op die veronderstelling gegrond dat hy/sy ’n reïnkarnasie van ’n voorvadergees is. ’n Sangoma word ‘geroep’ wanneer ’n individu deur ’n inisiasie siekte gaan. So ’n siekte behels visioene, hoofpyne, maagpyn en skouer/nek probleme. So ’n siekte kan nie deur konvensionele medisyne (Westers en tradisioneel) beter gemaak word nie en word beskou as ’n roeping van die voorvadergeeste. Wanneer ’n individu hierdie roeping ignoreer, sal hy/sy nie beter word voordat hul hulself oorgee om ’n leerling Sangoma te word nie.

’n Leerling Sangoma word ’n "utwaza" genoem. Die woord "twasa" is afgelei van thwasa wat “die lig van die nuwe maan” beteken. ’n "Ithwasa" ontvang formele opleiding onder ’n ander Sangoma vir ’n tydperk wat enige iets van ’n paar maande tot ’n paar jaar kan duur. Die opleiding behels om nederigheid vir en voor die voorvadergeeste te leer, reiniging (deur die bad in diere bloed en om jouself skoon te stoom) en die aanleer van die gebruik van "Muthi". Gedurende hierdie leer fase mag ’n "twasa" nie in kontak met hul familie om nie en mag hul ook nie enige seksuele praktyke beoefen nie.

Die meeste "twazas" word volwaardige Sangomas gedurende ’n openbare fees wat uitloop op die slag van ’n bok en die seremoniële etery van die dier se ingewande. Tydens hierdie fees word die plaaslike gemeenskap, familie en vriende genooi om te deel in nuwe Sangoma se inisiasie.


</doc>
<doc id="115996" url="https://af.wikipedia.org/wiki?curid=115996" title="Peulgewas">
Peulgewas

'n Peulplant (/ˈlɛɡjuːm/ of /ˌləˈɡjuːm/) is 'n plant of vrug/saad in die genera van "Fabaceae" (of "Leguminosae"). In die landbou word peulgewasse hoofsaaklik vir hul graan saad aangeplant, genaamd peulvrugte, wat gebruik word vir veevoer en kuilvoer, en word as groen bemesting gebruik om landbougrond op te bou. Bekende peulplante sluit in lusern, klawer, ertjies, bone, lensies, wolfsboontjies, mesquiteboontjies, karob, sojabone, grondbone en tamaryn.

'n Peulvrug is 'n eenvoudige droë vrug wat ontwikkel uit 'n eenvoudige vrugblaar en gewoonlik oopspring (oopbars langs 'n naat) op twee kante. 'n Algemene naam vir hierdie tipe vrug is 'n "peuldop", hoewel die term "dop" ook van toepassing is  op ander tipes vrugte, soos dié van vanielje ('n kapsule) en van radyse ('n saadpeul).

Peulgewasse is opvallend omdat meeste van hulle simbiotiese stikstofbindende bakterieë het in strukture wat wortelknoppies genoem word. Om hierdie rede speel dit 'n belangrike rol in wisselbou.

Die term "peulvrug", soos gebruik deur die Verenigde Nasies se Voedsel-en Landbou-Organisasie ("FAO"), word voorbehou vir gewasse  wat uitsluitlik vir die droë saad verbou word. Dit sluit groenbone en groen ertjies uit, wat beskou word as groente gewasse. Ook uitgesluit is saad wat hoofsaaklik gekweek word om olie te onttrek (oliesade soos sojabone en grondbone), asook die sade wat uitsluitlik gebruik word vir veevoer (klawer, lusern). Vir algemene gebruik word hierdie onderskeidings nie altyd duidelik gemaak nie en baie van die soorte wat gebruik word vir gedroogde peulgroente, word ook gebruik vir groen groente, terwyl dit jonk is en met die bone nog in die peule.

Peulgewasse in boerdery kan tot vele landbouklasse behoort, insluitend voer, graan, bloeisels, farmaseuties/industrieel, braakland/groen bemesting en timmerhoutspesies. Die meeste kommersiële landbouspesies vul gelyktydig twee of meer rolle, afhangende van die mate van rypheid wanneer dit geoes word.

Graanpeulgewasse word gekweek vir hul sade. Die sade word gebruik vir menslike voedsel en dierevoer of vir die produksie van olies vir industriële gebruik. Graanpeulgewasse sluit in bone, lensies, lupiene, ertjies en grondboontjies.

Peulgewasse is 'n belangrike bron van proteïen, dieetvesel, koolhidrate en minerale. 'n 100-gram-porsie van gaargemaakte kekerertjies bevat 18% van die daaglikse waarde vir proteïen, 30% vir dieetvesel, 43% vir folaat en 52% vir mangaan. Soos ander plantgebaseerde voedsel, bevat peulgewasse min vet of kalorieë en geen cholesterol.

Peulgewasse is ook 'n uitstekende bron van weerstandige stysel wat afgebreek word deur bakterieë in die dikderm om kortkettingvetsure te vervaardig wat deur die dermselle gebruik word vir voedingsenergie.

Die "FAO e"rken 11 hoof-peulgewasse:

Peulplante vir veevoer kom voor as twee breë tipes. Sommige soos lusern, klawer, of Arachis, word in die weiveld gesaai en word bewei deur vee. Ander peulgewasse soos "Leucaena" of "Albizia" is houtagtige struik- of boomspesies wat óf afgebreek word deur vee óf gereeld gesny moet word om veevoer te verskaf.

Peulgewasspesies wat gekweek word vir hul blomme sluit lupiene in, wat kommersieel verbou word. Lupiene sluit in "Indigofera" en "Acacia" spesies, wat onderskeidelik verbou word vir kleurstof en natuurlike gomproduksie. Braakland-/groen bemesting peulgewasspesies word gekweek om weer in die grond teruggewerk te word om die hoë vlakke van gestoorde atmosferiese stikstof te benut wat in die wortels van die meeste peulplante aanwesig is. Peulplante wat vir hierdie doel verbou word, sluit in "Leucaena", "Cyamopsis", en "Sesbania" spesies. Verskeie peulgewasspesies word verbou vir houtproduksie, insluitend talle "Acacia" spesies en "Castanospermum australe".

Peulplantbome soos die sprinkaanboom ("Gleditsia", "Robinia") of die Kentucky-koffieboom ("Gymnocladus dioicus") kan aangewend word in permakultuur-koswoude. Ander peulgewasbome soos laburnumhout en die houtagtige rankende wisteria is giftig.

Baie peulplante bevat simbiotiese bakterieë genaamd Rhizobia binne die wortelknoppies van hul wortelstelsels. (Plante wat deel uitmaak van die genus Styphnolobium is 'n uitsondering op hierdie reël.) Hierdie bakterieë het die besondere vermoë van fiksering van stikstof uit die atmosferiese, molekulêre stikstof (N) na ammoniak (NH). Die chemiese reaksie is:
Ammoniak word dan omgeskakel na 'n ander vorm, ammonium (NH), bruikbaar deur (sommige) plante deur die volgende reaksie:
Hierdie ordening beteken dat die wortelknoppies bronne van stikstof is vir peulplante, wat relatief ryk is aan plantaardige proteïene. Alle proteïene bevat stikstofhoudende aminosure. Stikstof is dus 'n noodsaaklike bestanddeel in die produksie van proteïene. Peulplante is gevolglik een van die beste bronne van plantproteïen.

Wanneer peulplante in die veld doodgaan, na afloop van die oes, word al die oorblywende stikstof wat opgeneem was in die aminosure van die plant, weer vrygestel in die grond. In die grond word die aminosure omgeskakel na nitraat (NO), wat die stikstof beskikbaar stel aan ander plante en sodoende dien as bemesting vir toekomstige aanplantings.

In baie tradisionele en organiese boerderypraktyke is wisselbou met peulgewasse algemeen. Deur afwisseling tussen peulplante en nie-peulplante, kry die veld 'n voldoende hoeveelheid stikstofhoudende verbindings om 'n goeie resultaat te lewer, selfs wanneer nie-peulgewasse geoes word. Peulgewasse word daarom as "groen bemesting" beskryf.

Argeoloë het tekens ontdek van peulgewasproduksie naby die Ravirivier (in Punjab), die setel van die Indusvalleibeskawing, wat uit ongeveer 3300 v.C. dateer. Daar is ook bewyse gevind in die Egiptiese piramides dat lensies verbou is, en droë ertjie sade is ontdek in 'n Switserse dorp wat terugdateer na die Steentydperk. Argeologiese bewyse dui daarop dat hierdie ertjies in Mesopotamië gegroei het – ten minste 5000 jaar gelede en in Brittanje so vroeg as die 11de eeu.




</doc>
<doc id="115998" url="https://af.wikipedia.org/wiki?curid=115998" title="Zeesen">
Zeesen

Die Reichs-Rundfunk-Gesellschaft, algemeen bekend as Zeesen, was voor en tydens die Tweede Wêreldoorlog die Nazi-regering in Duitsland se radiostasie wat hul politieke beleid van Nasionaal-Sosialisme en antisemitisme oor die wêreld heen verkondig het.

Die dorp Zeesen is suid van Königs Wusterhausen en op die suidoostelike rand van die stadsgebied van Berlyn. In Duitsland is die plek bekend omdat daar reeds so vroeg as 1908 groot antennas vir radio-uitsendings opgerig is. In 1927 is die kortgolfsender "Weltrundfunksender Zeesen" ingewy. Dit is tot 1945 gebruik toe die Russe, onder wie se beheer die dorp met die verdeling van Duitsland geval het, die senders afgetakel en die geboue opgeblaas het.

Tussen 1939 en 1945 was Zeesen een van die sterkste kortgolfsenders in die wêreld en 'n wêreldleier op die gebied van die gebruik van die radio om propaganda te maak. Nazi-propaganda is in verskeie tale oor die wêreld heen uitgesaai. Zeesen was dikwels die enigste bron van inligting oor wat agter die front aan die gebeur is. Om die burgerlike bevolking en die soldate van die geallieerde lande te ontmoedig, is klem gelê op die groot aantal gesneuwelde en gewonde soldate, gekelderde skepe en vliegtuie wat neergesiet is. Die Duitsers het hulle opsetlik aan onakkuraatheid en groot oordrywing skuldig gemaak.

In 1935 is 'n sender van 50 kW gebruik om programme in Engels op 13 frekwensies na Engeland en Noord-Amerika uit te saai. Lord Haw-Haw het 'n generiese naam geword vir alle Engelstalige omroepers in Duitse diens wat propaganda uitgesaai het. Die bekendste van hierdie radiomanne was William Joyce. In die Arabiessprekende wêreld was die uitsendings uit Zeesen in die oorlogsjare baie gewild. Die programme was 'n slim mengsel van antisemitiese propaganda, aanhalings uit die Koran, en Arabiese musiek.

Duisende Afrikaanssprekendes het in die oorlogsjare saans na die Afrikaanse uitsendings geluister. Baie ondersteuners van die Nasionale Party het geglo dat Duitsland besig was om die oorhand oor die Geallieerdes te kry. Hulle het die belofte aanvaar dat die Duitsers Suid-Afrika se onafhanklikheid sal handhaaf en hulle sal steun in hul strewe na republiekwording. Onder sekere Afrikaners is selfs aanvaar dat Zeesen se nuusberigte meer objektief was as dié van die BBC en SAUK.

Die dagblad "Die Transvaler", met dr. H.F. Verwoerd as redakteur, het uitgebreid aangehaal uit die Zeesen-uitsendings en kommentaar daarop gelewer. Dit het dikwels neergekom op skerp kritiek op die regering van genl. Jan Smuts. "The Star" en sy redakteur, F.R. Paver, het as gevolg van "Die Transvaler" se berigte geskryf dat Verwoerd Nazi-gesind is. Dit het tot 'n lastereis deur Verwoerd teen Paver gelei. Ná 'n weke-lange verhoor is dr. Verwoerd se eis van die hand gewys en die laster geregverdig. "Zeesen and "Die Transvaler" propaganda have much in common," het die regter bevind, "and each may be said to have supported the other. Dr. Verwoerd did support Nazi propaganda and make his paper the tool of the Nazis in South-Africa." Oor dié uitspraak het Piet Meiring, later voorsitter van die Afrikaner-Broederbond en die SAUK se raad, geskryf: "Net omdat "Die Transvaler" nie pro-Brits en pro-oorlog was nie, was hy en sy redakteur in die oë van die regter anti-Engels en pro-Nazi. In daardie veelbewoë tye het veral mense wat die Afrikaner hoegenaamd nie geken het nie, maklik tot 'n dergelike slotsom gekom. "Die Transvaler" het die Duitse optrede telkens gekritiseer, soos aan die hof getoon is, maar dit het geen indruk gemaak nie. Hy was kop in een mus met die Nazi's en basta."

Erik Holm is op 19 Oktober 1907 op Bethulie gebore, was van 1924 'n student in Duitsland en word daar 'n bewonderaar van die idees van Adolf Hitler se Nazi-party. Nadat Holm 'n doktorsgraad in die argeologie verwerf het, keer hy na Suid-Afrika terug. Hier sukkel hy om geskikte werk te kry, kom onder die invloed van die Ossewabrandwag en ontwikkel tot 'n sterk teenstander van die Smuts-regering. Holm gaan toe na Duitsland terug en saai gedurende die eerste jare van die Tweede Wêreldoorlog in Afrikaans oor Zeesen uit en prys die deugde van die nasionaal-sosialisme en anti-semitisme sterk aan. Vir duisende Afrikaners word “neef Holm van Zeesen” die verpersoonliking van die verset teen Smuts en sy regering se “onregverdige samewerking” met Brittanje teen Duitsland. Holm is geëer vir sy moed en oortuiging. Ná die oorlog is Holm na Suid-Afrika teruggebring en in 1947 weens hoogverraad tot 10 jaar tronkstraf gevonnis. Toe Smuts die verkiesing van 1948 verloor, is Holm vrygelaat en het hy sy navorsing in die argeologie voortgesit.



</doc>
<doc id="116006" url="https://af.wikipedia.org/wiki?curid=116006" title="Drifteorie">
Drifteorie

In die sielkunde is 'n drifteorie of drifleer 'n teorie wat poog om sielkundige drifte te definieer, ontleed of te klassifiseer. 'n Drif is 'n "prikkeltoestand wat deur 'n homeostatiese steuring veroorsaak word", 'n instinktiewe behoefte wat die vermoë het om 'n individu se gedrag te motiveer.

Die drifteorie is gebaseer op die beginsel dat organismes met sekere sielkundige behoeftes gebore word en dat 'n negatiewe spanningstoestand geskep word wanneer daardie behoeftes nie bevredig word nie. Wanneer daar in 'n behoefte voorsien word, neem die drif af en keer die organisme terug na 'n staat van homeostase en ontspanning. Volgens die teorie is die drif geneig om mettertyd toe te neem en werk dit op 'n terugvoerbeheerstelsel, baie soos 'n termostaat.

In Psigoanalise verwys die drifteorie (Duits:"Triebtheorie" of "") na die teorie van enige drifte, motiverings of instinkte wat duidelike doelwitte behels. Wanneer homeostatiese meganismes 'n interne wanbalans bemerk, ontstaan daar 'n drif om die balans te herstel. In 1927 het Sigmund Freud gesê dat 'n drifteorie die grootste leemte in psigoanalise was. Hy was gekant teen sistematika in die sielkunde en het dit as 'n vorm van paranoia verwerp. Hy het drifte eerder saam met digotomieë soos Eros/Tanatos-drifte, onderskeidelik die drifte vir lewe en dood, en ego-/seksuele drifte geklassifiseer.

Toe Freud se "Civilization and Its Discontents" in 1930 in Duitsland gepubliseer is, was die opkoms van fascisme in daardie land al goed op dreef, en die waarskuwings van 'n tweede Europese oorlog het tot teenstellende oproepe om onderskeidelik herbewapening en passivisme gelei. Teen hierdie agtergrond het Freud geskryf: "Te midde van die ontketende destruktiewe magte, kan ons verwag dat die ander "hemelse mag", die ewige Eros, sy kragte sal inspan om sy posisie langs sy ewe onsterflike teenstander te behou. "

In 1947 het die Hongaarse psigiater en sielkundige Leopold Szondi 'n sistematiese drifteorie onderskryf. Die Szondi-drifdiagram is al as 'n revolusionêre byvoeging tot die sielkunde beskryf, en as 'n voorloper tot 'n teoretiese psigiatrie en 'n psigoanalitiese antropologie.

In die vroeë gehegtheidsteorie het Dollard en Miller (1950) drangvermindering voorgehou as 'n verduideliking van die meganismes agter vroeë gehegtheidsvorming by babas. Volgens die drangverminderingsteorie word babas met ingebore drifte (drange), soos honger en dors, gebore wat slegs deur die versorger, gewoonlik die ma, verminder kan word. Deur 'n klassieke kondisioneringsproses leer die baba om die ma met verminderde drif te assosieer en word daar dus 'n belangrike gehegtheidsband gevorm. Hierdie teorie word egter deur die werk van Harry Harlow in twyfel getrek, veral die eksperimente waar moederlike skeiding by resusape bestudeer is. Volgens hierdie eksperimente het koestering oor 'n groter motiveringswaarde as honger beskik.

In die sosiale sielkunde het Robert Zajonc die drifteorie in 1965 as verduideliking vir die verskynsel van sosiale fasilitering gebruik. Volgens die toeskouereffek sal die teenwoordigheid van 'n passiewe gehoor 'n beter uitvoering van 'n taak fasiliteer, terwyl dit in ander gevalle die uitvoering van 'n taak sal inhibeer. Die veranderlike wat die sukses of mislukking van die uitvoering van 'n taak bepaal, is die individu se beskouing van die taak as maklik ('n korrekte dominante respons) of moeilik ('n verkeerde dominante respons).

In die teenwoordigheid van 'n passiewe gehoor beleef 'n individu 'n verhoogde staat van opwekking. Verhoogde opwekking of stres veroorsaak dat die individu gedrag openbaar wat dominante response vorm. Die rede hiervoor is dat 'n individu se dominante respons die mees waarskynlike respons is, afhangende van die beskikbare vaardighede. Indien die dominante respons korrek is, sal sosiale teenwoordigheid die uitvoer van die taak bevorder. As die dominante respons egter verkeerd is, sal dit taakverrigting belemmer.


</doc>
<doc id="116007" url="https://af.wikipedia.org/wiki?curid=116007" title="Meg Ross">
Meg Ross

M.E. Grosskopf (1898-onbekend) skryf onder die skuilnaam Meg Ross, en is een van die eerste vroueskrywers van ’n Afrikaanse roman.

M.E. Grosskopf is in 1898 as die jongste van sewe kinders in Bloemfontein gebore waar haar vader predikant van die Duitse gemeente was. Haar skoolopleiding kry sy op Riversdal, waarna sy vir twee jaar musiek bestudeer aan die Konservatorium op Stellenbosch.

Deur toeval word ’n betrekking haar aangebied om Duits te gee op Heidelberg in die Transvaal. Sy hou so baie van die onderwys dat sy haar daarna op Stellenbosch as onderwyseres kwalifiseer. Sy hou vir ’n rukkie in Suidwes-Afrika (tans Namibië) skool en aanvaar dan ’n betrekking as dosent aan die Opleidingskollege Denneoord. Na vyf jaar moet sy noodgedwonge as gevolg van besuinigingsmaatreëls afstand doen van hierdie posisie en sy studeer dan verder en behaal ’n B.A.-graad aan die Universiteit van Stellenbosch.

Daarna gaan sy vir ’n jaar met studieverlof oorsee en woon lesings by aan die Universiteit van Berlyn. By haar terugkeer gee sy skool aan die Hoër Meisieskool Bloemhof in Stellenbosch en aanvaar dan ’n pos om Afrikaans te gee aan die Rynse Skool. Hierna keer sy terug na die Hoër Meisieskool Bloemhof waar sy tot 1949 Duits gee. Na haar aftrede skryf sy voltyds.

Sy skryf onder die skuilnaam Meg Ross, wat ’n samevoeging en afkorting is van haar voorletters en van.
"Oogklappe" behaal in 1925 die gesamentlike tweede prys in ’n prysvraag van J.L. van Schaik-Uitgewers. In hierdie romantiese verhaal word die stadslewe en die emansipasie van die vrouekarakters uitgebeeld, in teenstelling met die lewe op die plaas wat die tendens van die tyd was. Die verhaal speel af in die eerste jare van die Eerste Wêreldoorlog, waar Frieda Schmidt by haar Duitse oom naby Kaapstad grootword. Hy word geïnterneer en sterf dan ook in ’n kamp by Pietermaritzburg, terwyl sy by mev. Steyn aan huis bly. Mevrou Steyn probeer saam met haar seun, Fred, om Frieda in die geselskapskringe van die stad te bring, maar die kleingeestige Duitserhaat verbitter haar en sy besluit om ’n verpleegster te word. In die hospitaal het sy te doen met konflik met die Engelsgesinde owerhede, ongelukkige liefdesverhoudings en is die geheim van haar Duitse afkoms ’n groot bron van stres en vrees. Deur toevallighede vind sy tog eindelik geluk, in ondersteuning van die tema dat elkeen oogklappe dra wat hom of haar verhoed om die werklikheid raak te sien. Die roman se uitgesproke pro-Duitse en anti-Suid-Afrikaanse Party (die party van generaal Smuts) sentiment sorg vir ’n groot toename in verkope tydens die Tweede Wêreldoorlog.

"Uit die stilte" is die verhaal van die weeskind Elsabé op soek na haar identiteit. Terwyl sy in die weeshuis is, word dit haar brandende begeerte om uit te vind waar sy vandaan kom. Sy word aangeneem deur ’n vrou wat goed is vir haar, maar wanneer sy op Willem verlief raak, begin die moeilikheid. Haar afkoms maak haar onaanvaarbaar vir Willem se ouers en Willem help haar dan in haar pogings om  haar ouers op te spoor.

Verskeie van haar kortverhale en sketse verskyn in "Die Huisgenoot" en haar kortverhaal "Dis vakansie" word opgeneem in die versamelbundel "Die jongste Afrikaanse kortverhale".

Publikasies sluit in:




</doc>
<doc id="116013" url="https://af.wikipedia.org/wiki?curid=116013" title="Kontemporêre kuns">
Kontemporêre kuns

Kontemporêre kuns is kuns wat in die hede geskep word. Kontemporêre kuns behels, en ontwikkel uit postmoderne kuns wat op sigself 'n opvolger van moderne kuns is. In omgangstaal is "modern" en "kontemporêr" sinonieme, wat tot 'n samesmelting van die terme "moderne kuns" en "kontemporêre kuns" deur oningeligtes lei.

Sommige persone definieer kontemporêre kuns as kuns wat in "ons leeftyd" geskep is, en gee daarmee te kenne dat leeftye en lewensduur verskil. Daar is egter 'n besef dat hierdie generiese definisie aan gespesialiseerde beperkings onderwerp is.

Die klassifikasie van "kontemporêre kuns" as 'n spesiale soort kuns in plaas van 'n algemene bywoordelike frase, kan na die begin van Modernisme in die Engelssprekende wêreld teruggevoer word. In Londen het die kritikus Roger Fry en ander die Kontemporêre Kunsvereniging in 1910 gestig as 'n privaatvereniging vir die aankoop van kunswerke wat in openbare museums uitgestal is. 'n Aantal ander instellings wat die term gebruik het, is in die 1930's gestig, onder andere die Kontemporêre Kunsgenootskap van Adelaide, Australië, wat in 1938 gestig is, en 'n toenemende aantal ná 1945. Baie, soos die Instituut van Kontemporêre Kuns, Boston, het die woord "modern" uit hulle naam verwyder aangesien Modernisme op daardie tydstip as 'n historiese kunsbeweging gedefinieer is, en omdat baie "moderne" kunswerke nie meer as kontemporêr beskou kon word nie. Die definisie van wat kontemporêre kuns werklik is, is egter nie in sement gegiet nie; dit is in die hede geanker met 'n begindatum wat voortdurend vorentoe geskuif word, en die werke wat die Kontemporêre Kunsgenootskap in 1910 aangekoop het, kan nie meer as kontemporêr beskryf word nie.

Spesifieke tydstipte wat 'n verandering in kunsstyle aangedui het, sluit die einde van die Tweede Wêreldoorlog en die 1960's in. Daar was miskien 'n gebrek aan natuurlike breekpunte sedert die 1960's, en in die 2010's is daar wisselende, meestal onnoukeurige, definisies van wat "kontemporêre kuns" uitmaak, Kuns uit die afgelope 20 jaar word gewoonlik ingesluit, en definisies sluit dikwels kuns in wat uit die 1970's dateer; "die kuns van die laat 20ste en vroeë 21ste eeu"; "die kuns van die laat 20ste en vroeë 21ste eeu, albei 'n uitgroeisel en verwerping van moderne kuns"; "Steng gesproke verwys die term 'kontemporêre kuns' na kuns wat deur kunstenaars geskep is wat vandag leef"; "Kuns uit die 1960's of 70's tot en met vandag"; en soms verder terug, veral in museumkontekste aangesien museums wat 'n permanente versameling van kontemporêre kuns huisves, dit verouderend vind. Baie gebruik die formulering "Moderne en Kontemporêre kuns" ten einde hierdie probleem te vermy. Kleiner kommersiële galerye, koerante en ander bronne gebruik soms strenger definisies deur die "kontemporêre" tot werke sedert 2000 te beperk. Kunstenaars wat na 'n lang loopbaan steeds produktief is, en voortgaande kunsbewegings kan 'n sekere uitdaging inhou; galerye en kritici is dikwels onwillig om hulle werk tussen die kontemporêre en niekontemporêre te verdeel.

Die funksionering van die kunswêreld is afhanklik van kunsinstellings, wisselend van groot museums tot privaatgalerye, ruimtes sonder winsoogmerk, kunsskole en uitgewers, en die praktyke van individuele kunstenaars, kurators, skrywers, versamelaars en filantrope. 'n Groot verdeling in die kunswêreld bestaan tussen sektore mét en sektore sonder winsoogmerk. Gedurende die afgelope paar jaar het hierdie onderskeid egter al hoe vaer geword.

Die bekendste kontemporêre kunswerke word deur professionele kunstenaars by kommersiële kontemporêre kunsgalerye deur privaatversamelaars, kunsveilings, korporasies, staatsgefundeerde kunsorganisasies, kontemporêre kunsmuseums of deur kunstenaars self in kunstenaarsbestuurde lokale uitgestal. Kontemporêre kunstenaars maak 'n bestaan uit skenkings, toekennings en pryse sowel as deur direkte verkope van hulle werke. Beroepskunstenaars studeer aan kunsskole of tree uit ander terreine na vore.

Daar is oor die algemeen goeie verhoudings tussen staatsgefundeerde kunsorganisasies en die kommersiële sektor. In 2005 het die boek "Understanding International Art Markets and Management" berig dat 'n handvol handelaars die kunstenaars wat in toonaangewende staatsgefundeerde kontemporêre kunsmuseums uitgestal word, verteenwoordig.

Uitsonderlike boeke en tydskrifte en individuele versamelaars kan 'n aansienlike invloed uitoefen.

Korporasies het hulleself ook by die kontemporêre kunswêreld geïntegreer deur uitstallings op hulle persele te hou, kontemporêre kunstoekennings te organiseer en te borg, en omvangryke korporatiewe versamelings op te bou. Korporatiewe bemarkers gebruik dikwels die prestige wat met kontemporêre kuns geassosieer word om verbruikers se aandag op luukse goedere te vestig.

Kunsinstellings is al daaroor gekritiseer dat hulle voorskryf wat as kontemporêre kuns beskou word. Buitestanderkuns ("outsider art") is byvoorbeeld letterlik kontemporêre kuns daarin dat dit vandag geskep word. Een kritikus het egter geredeneer dat dit nie as sodanig beskou kan word nie aangesien die kunstenaars selfopgelei is en dus buite 'n kunshistoriese konteks werk. Handwerkaktiwiteite soos tekstielontwerp word ook by kontemporêre kuns uitgesluit, ondanks groot opkomste by uitstallings. Volgens die kunskritikus Peter Timms moet daar gelet word op die feit dat handwerkvoorwerpe spesifieke waardes moet onderskryf ten einde by kontemporêre kuns ingesluit te word. "'n Keramiekvoorwerp wat gemaak is om kommentaar oor die aard van skoonheid te lewer, staan 'n groter kans om by die definisie van kontemporêre kuns ingesluit te word as een wat eenvoudig mooi is."

'n Spesifieke plek of groep kunstenaars kan op enige tydstip 'n groot invloed op latere kontemporêre kuns hê. Die  Ferus Gallery was byvoorbeeld 'n kommersiële galery in Los Angeles en het in die laat vyftiger- en die sestigerjare nuwe lewe in die Kaliforniese kontemporêre kunstoneel geblaas.

Kontemporêre kuns blyk soms haaks te wees met 'n publiek wat nie voel dat kuns en kunsinstellings hulle waardes deel nie. In Brittanje het kontemporêre kuns in die 1990's deel van populêre kuns geword, en kunstenaars is as sterre beskou, maar dit het nie tot die "kulturele utopie" gelei waarop daar gehoop is nie. Sommige kritici soos Julian Spalding en Donald Kuspit het beweer dat skeptisisme, selfs verwerping, 'n geldige en redelike reaksie op baie kontemporêre kuns is. In 'n essay getiteld "Art Bollocks" kritiseer Brian Ashbee "baie installasiekuns, fotografie, konseptuele kuns, video's en ander praktyke wat algemeen as postmodern bekendstaan, as te afhanklik van verbale verduidelikings in die vorm van teoretiese diskoers.

'n Algemene kwelling sedert die vroeë 20ste eeu is die vraag oor wat presies kuns uitmaak. In die kontemporêre periode (1950 tot nou) kan die konsep van avant-garde gebruik word om vas te stel watter kuns deur galerye, museums en versamelaars uitgesonder word. In sekere omstandighede word propaganda en vermaak gedurende die kontemporêre kunsperiode as kunsgenres beskou.

Die kompetisies, toekennings en pryse in kontemporêre kuns sluit die volgende in:

Hierdie tabel is 'n nie-omvattende lys van kontemporêre kunsbewegings en style volgens dekade.


</doc>
<doc id="116019" url="https://af.wikipedia.org/wiki?curid=116019" title="Blounooientjie">
Blounooientjie

Die Blounooientjie ("Chrysiptera glauca") is 'n vis wat voorkom in die Stille Oseaan, die Indiese Oseaan; meer spesifiek die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Blue damsel".

Die vis word tot 8 cm lank met 'n lang, slank lyf. Die volwasse vis is liggrys met 'n blou skynsel en soms is die boonste helfte van die lyf en kop geel-olyfkleurig. Die onvolwasse vis is hemelblou met 'n neon blou streep vanaf die voorkant van die dorsalevin tot by die snoet.

Die vis leef in rots kusareas, plat riwwe en getypoele in water wat tot 2 m diep en onstuimig is. Hulle vreet alge.





</doc>
<doc id="116028" url="https://af.wikipedia.org/wiki?curid=116028" title="Eenkol-nooientjie">
Eenkol-nooientjie

Die Eenkol-nooientjie ("Chrysiptera unimaculata") is 'n vis wat voorkom in die Stille Oseaan, die Indiese Oseaan, die Rooisee; meer spesifiek die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Onespot damsel".

Die vis word tot 8cm lank. Die kleur van die onvolwasse en volwasse visse verskil wesenlik. Die volwasse vis is grysbruin tot koolstofgrys met 'n swart, ovaalvormige kol op die agterkant van die dorsalevin.

Onvolwasse visse is geelbruin met 'n neon blou streep vanaf die snoet tot by die agterkant van die dorsalevin. Daar is ook 'n swart kol met 'n blou ring om onder die dorsalevin. Daar is ook 'n kol op die kieue deksel.

Die vis leef in rots kusareas, plat riwwe en getypoele in water wat tot 2m diep en onstuimig is. Die visse is territoriaal en bly altyd digby 'n skuilplek. Hulle is alleenlopers maar kom ook in klein groepies voor en vreet alge en klein ongewerweldes.





</doc>
<doc id="116034" url="https://af.wikipedia.org/wiki?curid=116034" title="Tweebalk-humbug">
Tweebalk-humbug

Die Tweebalk-humbug ("Dascyllus carneus") is 'n vis wat wydverspreid voorkom in die Indiese Oseaan en die Rooisee; meer spesifiek die ooskus van Afrika suidwaarts tot by sentraal KwaZulu-Natal. In Engels staan die vis bekend as die "Twobar humbug".

Die vis word tot 7cm lank. Die vis se lyf wit tot bleek met 'n vertikale streep by die pektoralevin se basis en 'n tweede op die agterkant van die lyf. Die middelpunte van die skubbe is gemerk met kort, blou strepies en die dorsale- en analevinne se rante is blou. Hulle leef in aflandige koraalriwwe in water wat 5 tot 35m diep is. Hulle vang soöplankton bokant die rif.

Die visse leef in klein groepies bokant die koraaltakke en vlug na hul skuilings wanneer hulle bedrieg voel.





</doc>
<doc id="116035" url="https://af.wikipedia.org/wiki?curid=116035" title="Vanwyksbossie">
Vanwyksbossie

Die vanwyksbossie of vanwyksbrakbossie ("Galenia secunda" Sond.) is 'n plantjie uit die vygiefamilie wat inheems, maar nie endemies aan Suid-Afrika is nie, waar dit veral in die Wes-, Oos- en Noord-Kaap en die Vrystaat voorkom. Ook in Namibië, Botswana en Zimbabwe word dit aangetref. In ander dele van die wêreld is dit 'n indringerplant, byvoorbeeld in Florida, Israel, Spanje en die suidooste van Australië

Dit is 'n klein struikie of kruipplant met 'n stam wat 30-60 cm lank kan word. Dit het blare wat met wit haartjies bedek is. Dit kan 'n digte mat op die grond vorm. Die blare is 1,5-2,2 cm lank en 0,7-0,9 cm breed. Die wit of geel blommetjies is nie opvallend nie.

In Suid-Afrika kom die plant byvoorbeeld naby die Groot-Brak se monding voor, waar dit in die duine aan die ooskant van die monding saam met "Trachyandra divaricata" onderdeel van die heuweltjies se plantegroei is.


</doc>
<doc id="116039" url="https://af.wikipedia.org/wiki?curid=116039" title="Anna Bliss">
Anna Bliss

Anna Elvira Bliss (Jericho, Vermont, VSA, 14 Januarie 1843 – Wellington, Kaapland, Suid-Afrika, 25 Junie 1925) was prinsipale aan die Hugenote-universiteitskollege. 

Anna Bliss was ’n dogter van eerw. Z. Bliss, 'n predikant van die Kongregasionalistiese Kerk wat uit 'n puriteinse geslag gestam het. Sy het as een van 'n gesin van 13 op Amherst naby Mount Holyoke, 'n belangrike opvoedingsentrum in die deelstaat Massachusetts, grootgeword. Op 15-jarige leeftyd het sy haar skoolloopbaan voltooi en moes 'n jaar wag voor sy vir graadstudie aan Mount Holyoke kon inskryf, waar sy wiskunde as hoofvak en daarna ook 'n eenjarige onderwyskursus gevolg het. Terwyl sy onderwys in Massachusetts gegee het, het ’n beroep van ds. Andrew Murray, predikant van die NG gemeente Wellington, gekom waarin hy gevra het dat ’n onderwyseres gestuur moes word om op Wellington 'n inrigting in die lewe te roep wat soortgelyk sou wees aan die kollege op Mount Holyoke, waarvan Murray baie gelees het en geweet het dat vroue daar "onderrig is om hul hoof, hart en hand te gebruik". Murray se ideaal was om die meisieskool op Wellington uit te bou tot 'n seminarie en eindelik tot 'n inrigting vir die opleiding van onderwyseresse en vrouesendelinge. 

Op 20 September 1873 het mejj. Bliss en Abbie Park Ferguson uit New York vertrek na die destyds "verre Afrika", waar hulle by hul aankoms op 15 November 1873 deur ds. Murray ontmoet is. Saam met hom sou hulle meer as 40 jaar lank grootse arbeid verrig ten bate van die dogters en vroue van Suid-Afrika. Op 19 Januarie 1874 het Bliss met haar lewenstaak as onderwyseres op Wellington begin as een van mej. Ferguson se twee assistentes aan die Hugenote-seminarie en in Julie van daardie jaar is sy bevorder tot prinsipale van die primêre afdeling. 'n Jaar later het sy hoof van die primêre kosinrigting White House geword, terwyl mej. Ferguson hoof van hul nuwe koshuis, Murray Hall, geword het. Ondanks periodieke besoeke aan haar vaderland het Bliss 'n ware Suid-Afrikaner geword en saam met haar vriendin mej. Ferguson het sy haar lewe aan die Hugenote-seminarie en –kollege gewy. Hulle is albei op 5 Oktober 1874 as lidmate van die plaaslike NG gemeente opgeneem. 

In Desember 1898 is die Hugenote-kollege geopen in die pas voltooide Cummings Hall, waarheen mejj. Ferguson en Bliss in 1899 verhuis het. Bliss het prinsipale geword van die Hugenote-hoërmeisieskool tot 1910, behalwe 'n tydperk van drie maande toe sy in die plek van mej. Ferguson waargeneem het as hoof van die kollege. In 1904 is die nuwe koshuis Bliss Hall in gebruik geneem. Hoewel die skoolgebou deur 'n brand vernietig is, kon die nuwe gebou in Mei 1908 oopgestel word. Voor sy mej. Ferguson in 1911 opgevolg het as presidente van die Hugenote-kollege, het mej. Bliss 'n besoek gebring aan haar alma mater, waar 'n eredoktorsgraad in die letterkunde aan haar toegeken is vir haar baanbrekerswerk op die gebied van hoër onderwys vir vroue in Suid-Afrika. In 1922 het sy 'n dergelike eregraad ontvang van die Universiteit van Suid-Afrika, waarvan die Hugenote-kollege in 1918 'n konstituerende kollege geword het. Vanweë haar opregte trou teenoor mej. Ferguson het sy altyd die voorrang aan haar verleen, maar as opvoedkundige het sy in geen opsig by haar agtergestaan nie. As presidente het sy bewys gelewer van dieselfde begaafdheid wat haar as prinsipale gekenmerk het. Haar administratiewe bekwaamheid, gawe van leierskap, puik dissipline en boweal haar godsdienstigheid, het 'n onuitwisbare stempel op die jong inrigting afgedruk en skitterende resultate verseker. 

Ná haar aftrede in 1920 het Bliss aangebly in Cummings Hall as emeritus-presidente en het sy in die kollegeraad en ander komitees gedien. Sy het deelgeneem aan die jubileumviering van Oktober 1923, waar hulde gebring is aan haar voortreflike eienskappe. Sy is uit die NG kerk Wellington begrawe. Later is haar begrafnis gevolg deur ’n roudiens in die plaaslike Presbiteriaanse kerk. 



</doc>
<doc id="116042" url="https://af.wikipedia.org/wiki?curid=116042" title="Duinekool">
Duinekool

Duinekool of strandkool ("Trachyandra divaricata" (Jacq.) Kunth) is 'n plant endemies aan Suid-Afrika. Dit kom in die provinsies Wes-, Oos- en Noord-Kaap voor. Op die SANBI-rooilys is dit as "veilig" (LC) gelys.

Op die oostelike oewer van die Groot-Brakrivier se monding kom dit saam met vanwyksbossie op die heuweltjies van die duine voor.

Dit is 'n indringersoort in Australië en gee daar aanleiding tot neurologiese siektes en lipofusinose onder perde en skape.
In Suid-Afrika en Namibië, waar 'n verwante spesie "T. laxa" aangetref word, kom vergiftigings ook voor, veral in die droë maande Augustus tot Desember. Voor die tyd is dit nogtans smaaklik. Dit is 'n meerjarige plant wat polle vorm tot 80 cm hoog met smal, vlesige blare. Die blomstingels is baie vertak en dra klein wit blommetjies wat net kort bloei. Die plant se blomstingels word ook geoes en deur mense geëet.

'n Biogeografiese studie van die plante van die soutmoerasse van Suid-Afrika se riviermondings het aangetoon dat daar verskille is tussen die plantgemeenskappe van die koeler gematigde mondings en die subtropiese soutmoerasse. Duinekool is kenmerkend van die gematigde mondings saam met die spesies: 



</doc>
<doc id="116043" url="https://af.wikipedia.org/wiki?curid=116043" title="Sebra-humbug">
Sebra-humbug

Die Sebra-humbug ("Dascyllus aruanus") is 'n vis wat in die Stille Oseaan, die Indiese Oseaan, die Rooisee en aan die ooskus van Afrika suidwaarts tot by die noorde van KwaZulu-Natal voorkom. In Engels staan die vis bekend as die "Zebra humbug".

Die vis word tot 8 cm lank met drie breë, vertikale bande wat oor die wit lyf strek. Die pensvin is swart en daar is 'n swart kol tussen die oë. Hulle leef in vlak, beskermde strandmere, plat riwwe en aflandige koraalriwwe in water wat 1 tot 20 m diep is. Hulle is territoriaal van aard en swem in groepe rond om koraaltakke. Wanneer hulle bedreig word swem die visse tussen die takke in vir beskerming. Hulle vreet soöplankton, alge en bodemongewerweldes.





</doc>
<doc id="116047" url="https://af.wikipedia.org/wiki?curid=116047" title="BMW X1">
BMW X1

Die BMW X1 is 'n kompakte oorkruiser wat sedert 2009 wêreldwyd vervaardig en bemark word deur BMW in agterwieldryf ("sDrive") en vierwieldryf ("xDrive") konfigurasies — nou in sy tweede generasie.

In Noord-Amerika is die X1 BMW se kleinste SUV aangebied, en het 'n lae beginprys van $34,800. Die X1 is ook BMW se eerste SUV wat agterwieldryf as 'n opsie bied (slegs op die sDrive28i model). Die sDrive28i en xDrive28i modelle bied 'n 2.0 L, 241 perdekrag turbo-aangejaagde inlynviersilinderenjin, en die xDrive35i model 'n 3.0 L, 300 perdekrag enkelturbo-aangejaagde inlynsessilinderenjin. Vier verskillende lyne is beskikbaar: die ES/SE Lyn, die Sportlyn, die Luukselyn, en die xLine. Die lyne bied unieke afwerkingsverskille om elk van die ander te onderskei. 'n Agtspoed sport-outomatiese ratkas is beskikbaar op die Noord-Amerikaanse modelle. Die binneruim is soortgelyk aan dié van die huidige BMW 1-Reeks Coupe, ook aangebied in Noord-Amerika. Ontwikkeling het in 2004 begin, met ontwerpwerk sedert 2005. Die finale ontwerpwerk is gedoen deur Richard Kim gedurende 2006 en gevries vir produksie in die middel-2007.

Die BMW X1 word by BMW-Werk se Regensburg-aanleg vervaardig.

Die BMW X1 Lang-asafstand word by BMW se Brilliance Tiexi-aanleg in Shenyang vervaardig.

Die BMW X1 xDrive25Le iPerformance word deur BMW Brilliance vervaardig.


</doc>
<doc id="116049" url="https://af.wikipedia.org/wiki?curid=116049" title="Joubertsbrakbossie">
Joubertsbrakbossie

Joubertsbrakbossie ("Galenia sarcophylla" Fenzl) is 'n plantjie uit die vygiefamilie wat aan Suid-Afrika inheems maar nie endemies is nie. Dit kom veral in die sukkulente Karoo en in die westelike helfte van Suid-Afrika, maar ook in Namibië voor.

Dit is ook een van die spesies wat saam met duinekool kenmerkend aan die gematigde soutmoerasse van die riviermondings is.


</doc>
<doc id="116050" url="https://af.wikipedia.org/wiki?curid=116050" title="Mesembryanthemum nodiflorum">
Mesembryanthemum nodiflorum

"Mesembryanthemum nodiflorum," L. is 'n plantjie uit die vygiefamilie wat aan Suid-Afrika inheems maar nie endemies is nie. Dit kom veral in die Noord-Kaap en die Wes-Kaap voor en is op die SANBI-rooilys as "veilig" (LC) gelys.
Saam met ander spesies van die genus word dit dikwels in Afrikaans brakslaai genoem.

In die droë Karoo is dit een van die hoofkomponente wat deur skape bewei is. 

Dit is ook een van die spesies wat saam met duinekool kenmerkend aan die gematigde soutmoerasse van die riviermondings is.

"M. nodiflorum" kan in droë en soutige omstandighede groei en besit groot blaasselle wat die plant se velletjie 'n glinsterende aanblik gee. Die lewende plant slaan sout in sy blaasselle op wat ná sy afsterwe weer in die grond tereg kom. Dit verhoed dat ander plante op sy plek kan groei. Die plant kan ook van C-fotosintese oorskakel op CAM-fotosintese. Dit verminder vogverlies en verhoog sy oorlewenskanse. By droogte skakel die plant naar CAM oor en fokus op die vervaardiging van saadjies.

Die plant is 'n indringerspesie in Australië, Kalifornië en op party eilande in die Atlantiese Oseaan.


</doc>
<doc id="116053" url="https://af.wikipedia.org/wiki?curid=116053" title="Brakslaai">
Brakslaai

Brakslaai is die Afrikaanse naam vir party nouverwante vygiespesies van die genus "Mesembryanthemum"



</doc>
<doc id="116054" url="https://af.wikipedia.org/wiki?curid=116054" title="CAM-plant">
CAM-plant

'n CAM-plant vermag om snags wanneer dit koeler is koolstofdioksied op te neem en om te sit in malaat, die suurres van appelsuur wat vier koolstofatome besit. Oordag kan die plant sy stomata dighou om vogverlies te verminder maar tog koolstofdioksied aan die ensiem rubisco aanbied om daarmee fotosintese uit te voer. Die malaat word daarby gedekarboksileer en vorm dus die stoormeganisme. Dit is 'n aanpassing wat veral by vetplante soos "Mesembryanthemum nodiflorum" aangetref word. 
Die water wat vetplante in die vakuole van hul weefsels stoor, word dikwels ook gebruik om die snags gevormde malaat te stoor. 


</doc>
<doc id="116055" url="https://af.wikipedia.org/wiki?curid=116055" title="Blaassel">
Blaassel

'n Blaassel (Eng: "bladder cell") is 'n spesiale sel op die huid van plante (halofiete) soos "Mesembryanthemum nodiflorum" of "M. guerichianum" wat water en soute bevat wat die plant opslaan. Blaasselle gee aan die plant 'n glinsterende uiterlik. Dit is 'n aanpassing aan die soutige en droë omstandighede waaronder die plant groei.


</doc>
<doc id="116059" url="https://af.wikipedia.org/wiki?curid=116059" title="Rooivlerk-koraalnooi">
Rooivlerk-koraalnooi

Die Rooivlerk-koraalnooi ("Lepidozygus tapeinosoma") is 'n vis wat voorkom in die Stille Oseaan, die Indiese Oseaan en aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Redwing coral damsel".

Die vis word tot 10cm lank en 'n lang lyf, dit lyk nie soos tipiese nooientjie-visse nie. Die lyf is metaalgroen en word meer geel na die agterkant. Die sye aan die onderkant en pens is ligpienk en soms blou. Daar is 'n prominente geel merk op die agterkant van die dorsalevin. Soms verander die vis sy kleur wanneer dit vreet.

Hulle leef in aflandige koraal- en rotsriwwe in water wat 10 tot 30m diep is. Die visse leef in klein groepies saam en swem voortdurend in en uit hul skuiling om soöplankton te vreet.





</doc>
<doc id="116062" url="https://af.wikipedia.org/wiki?curid=116062" title="Basotho-huis">
Basotho-huis

Basotho-huise word gemaak van beesmis en modder en die dak word gemaak van sterk gras. Die huise is warm in die winter, maar koel in die somer. Dit is ook waterdig. Die huise kom van so vroeg as die 15de eeu die Vrystaat voor.


</doc>
<doc id="116065" url="https://af.wikipedia.org/wiki?curid=116065" title="2017 Formule Een-seisoen">
2017 Formule Een-seisoen

Die Formule Een-seisoen van 2017 het uit 20 Grand Prix-wedrenne bestaan, wat oor alle wêrelddele, behalwe Afrika, plaasgevind het.
Die volgende spanne en renjaers behoort aan die FIA Formule 1-wêreldkampioenskap in 2017 deel te neem:
"Opmerking:"






</doc>
<doc id="116067" url="https://af.wikipedia.org/wiki?curid=116067" title="Vlad die Deurboorder">
Vlad die Deurboorder

Vlad III, ook bekend as Vlad die Deurboorder (Roemeens: "Vlad Țepeș") of Vlad Dracula (1428/'31–1476/'77), was tussen 1448 en sy dood drie keer "woiwode" (prins of hertog) van Walachye. Hy was die tweede oudste seun van Vlad Dracul, wat in 1436 die heerser van Walachye geword het. 

Vlad en sy jonger broer, Radu, is van 1442 in die Ottomaanse Ryk as gyselaars aangehou om hul pa se lojaliteit te verseker. Vlad se pa en sy oudste broer, Mircea, is vermoor nadat John Hunyadi, regent-goewerneur van Hongarye, Walachye in 1447 binnegeval het. Hunyadi het Vlad se kleinneef, Vladislav II, as die nuwe "woiwode" aangestel.

Hunyadi het die Ottomaanse Ryk in 1448 aangeval, en Vladislav het hom vergesel. Vlad het Walachye in Oktober dié jaar met Ottomaanse hulp binnegeval, maar Vladislav het teruggekeer en Vlad het in die Ottomaanse Ryk gaan skuil. Vlad is in 1449 of 1450 na Moldowa en later na Hongarye. Hy het Walachye in 1456 met Hongaarse hulp binnegeval. Vladislav is dood terwyl hy teen hom geveg het. Vlad het ’n slagting onder die Walachyse bojare begin om sy posisie te versterk. Hy het teenstand gekry van die Transsilvaniese Saksers wat sy teenstanders, Vladislav se broers Dan en Basarab Laiotă, gesteun het asook Vlad se buite-egtelike halfbroer, Vlad die Monnik. Vlad het die Saksiese dorpies geplunder, die mense na Walachye geneem en daar aan pale laat hang nadat hy hulle deurboor het (vandaar sy bynaam). Die vrede is eers in 1460 herstel.

Die Ottomaanse sultan Mehmet II het Vlad gelas om aan hom persoonlik eer te betoon, maar Vlad het die sultan se twee afgevaardigdes laat vang en deurboor. In Februarie 1462 het hy die Ottomaanse Ryk aangeval en tienduisende Turke en Bulgare vermoor. Mehmet het ’n veldtog teen Walchye geloods om Vlad met sy jonger broer, Radu, te vervang. Hoewel dit nie geslaag het nie, het al hoe meer Walachyers na Radu se kant oorgeloop. Vlad is laat in 1462 na Transsilvanië om hulp te vra by die Hongaarse koning, Matthias Corvinus, maar Corvinus het hom gevange geneem en hom daarvan beskuldig dat hy en die sultan Hongarye in die geheim wou inval.

Vlad is van 1463 tot 1475 aangehou. In dié tyd het stories oor sy wreedheid na Duitsland en Italië versprei. Hy is op versoek van Stefanus III van Moldowa in die somer van 1475 vrygelaat. Hy het in Corvinus se leër teen die Ottomane geveg, en Hongaarse en Moldowiese soldate het hom gehelp om Basarab Laiotă (wat Vlad se broer Radu onttroon het) in November 1476 te laat vlug. In dieselfde jaar nog het Basarab teruggekeer met Ottomaanse hulp en Vlad is voor 10 Januarie 1477 vermoor. Boeke waarin vertel is van Vlad se wrede dade, was van die eerste topverkopers in Duitssprekende gebiede. Sy reputasie en patroniem (vadersnaam) het aanleiding gegee tot die naam van die vampier graaf Dracula in Bram Stoker se 1897-boek, "Dracula".

Vlad III se bynaam, Dracula, is soms ook Dracuglia of Drakula gespel. Hy het self in die laat 1470's twee briewe onderteken as Drakulya. Dit kom van sy pa se bynaam, Vlad Dracul ("Vlad die Draak"), wat hy gekry het nadat hy lid van die Orde van die Draak geword het. Dracula is die Slawiese genitief van Dracul en beteken dus "(seun) van Dracul" of "van die Draak". In moderne Roemeens beteken "dracul" "die duiwel", wat bygedra het tot Vlad se berugtheid.

Vlad III is in Roemeens bekend as "Vlad Țepeș" ("Vlad die Deurboorder") omdat hy sy vyande met pale laat deurboor het.




</doc>
<doc id="116069" url="https://af.wikipedia.org/wiki?curid=116069" title="Halfmaan-nooientjie">
Halfmaan-nooientjie

Die Halfmaan-nooientjie ("Neopomacentrus cyanomos") is 'n vis wat wydverspreid voorkom in die Indiese Oseaan, die Rooisee en aan die ooskus van Afrika suidwaarts tot by KwaZulu-Natal. In Engels staan die vis bekend as die "Crescent damsel".

Die vis word tot 10cm lank. Die vis se lyf is lank en is donkerbruin. Elke skub op die lyf het 'n blou kolletjie op. Die agterste rante van die dorsale- en analevinne is geel asook die rante van die stertvin. Daar is ook 'n donker groen to bruin vlek op die boonste rant van die kieue deksel. Daar is kleur variasies tussen die populasie wat wissel tussen die geografiese areas.

Hulle leef in aflandige koraal- en rotsriwwe asook skeepwrakke in water wat 5 tot 30m diep is. Hulle is gewoonlik alleenlopers maar kom ook in klein groepies voor. Die vis vreet soöplankton.





</doc>
<doc id="116071" url="https://af.wikipedia.org/wiki?curid=116071" title="Harold Porter Botaniese Tuin">
Harold Porter Botaniese Tuin

Die Harold Porter Botaniese Tuin is bekend om die Kaapse fynbos.

Hierdie tuin lê in die Kogelberg-natuurreservaat, by Bettysbaai en langs Clarence-rylaan (R44). Dit beslaan amper 200 ha en strek van die berge tot by die kus. Met wandelpaadjies kan die kranse, klowe, heideveld, woud, stroompies en bergpoele bereik word. Buiten die fynbos, is daar al 60 voëlspesies aangeteken en kom daar ystervarke, muskeljaatkatte, muishonde, dassies, bobbejane en slange voor.

In 1939 het Harold Nixon Porter, Jack Clarence en Arthur Youldon die beheer gekry oor 'n stuk grond tussen Rooiels en Palmietrivier. Na Porter se dood het dit in 1959 onder beheer van SANBI gekom. Die plaaslike munisipaliteit het later aanliggende stukke grond by die tuin gevoeg.



</doc>
<doc id="116072" url="https://af.wikipedia.org/wiki?curid=116072" title="Patroniem">
Patroniem

’n Patroniem is deel van ’n mens se naam wat op die voornaam van sy pa, oupa of ’n selfs vroeër manlike voorvader geskoei is. Dit is ook bekend as ’n patronimikum, vadersnaam of afstammingsnaam. ’n Naam wat op ’n vrou se naam geskoei is, is ’n matroniem of moedersnaam. Dit word in albei gevallle gebruik om ’n persoon se herkoms aan te dui. 

Patronieme word vandag steeds gebruik, hoewel dit meestal deur patronimiese vanne vervang is. ’n Voorbeeld is die algemene Engelse van Johnson (seun van John).

In baie gebiede in die wêreld het mense patronieme gehad voordat hulle vanne gehad het. Baie vanne in Europa is van patronieme afgelei, soos Wilson (seun van William), FitzGerald (seun van Gerald), Powell (van "ap Hywel", seun van Hywel), Fernández (seun van Fernando), Anderson (seun van Anders/Andrew), Iljin (seun van Ilja), Petrof (seun van Pjotr/Pieter), Stefanović (seun van Stefan), MacAllister (van "mac Alistair", seun van Alistair/Alexander) en O'Connor (van "Ó Conchobhair", kleinseun/afstammeling van Conchobhar). 

In Oos-Slawiese tale word die agtervoegsels "-owitsj", "-(j)ewitsj" en "-itsj" gebruik vir mans se patronieme. Vir vroue s’n is dit "-owna", "-(j)ewna" of "-initsjna". Die patroniem is ’n verpligte deel van die persoon se volle naam. ’n Man met die naam Iwan wie se pa se naam Nikolai is, se volle naam sal dus wees Iwan Nikolajewitsj, of "Iwan, seun van Nikolai", gevolg deur sy van. Net so sal ’n vrou met die naam Ljoedmila wie se pa se naam Nikolai is, se naam wees Ljoedmila Nikolajewna, of Ljoedmila, dogter van Nikolai. 

By patronieme wat gevorm word van ’n naam wat op ’n klinker eindig, word die klinker deur =itsj (vir mans) en =initsjna (vir vroue) vervang, byvoorbeeld Iljitsj en Iljinitsjna van die naam Ilja, soos by die patroniem van Wladimir Iljitsj Lenin. 

’n Naam soos Wladimir Iljitsj kan as ’n formele aanspreekvorm gebruik word, byvoorbeeld in ’n werksituasie of wanneer ’n mens met ’n ouer persoon praat; in vergelyking daarmee sal iemand in Suid-Afrika as "mnr. Lenin" aangespreek word. 

In Ysland is vanne skaars; die gebruik van patronieme (en meer onlangs ook matronieme) word verkies.



</doc>
<doc id="116076" url="https://af.wikipedia.org/wiki?curid=116076" title="Canon EF 800mm lens">
Canon EF 800mm lens

Die Canon EF 800mm 5.6 L IS USM-lens is 'n supertelefotolens wat deur Canon Inc. vervaardig word.

Dit is vrygestel teen 'n voorgestelde kleinhandelprys van VS$11,999, maar verkoop nou teen VS$12,999.

Die EF 800mm 5.6 L IS USM is 'n professionele L-reekslens wat in Junie 2008 in die mark vrygestel is. Die lens word met 'n magnesiumallooibakwerk en -passings en met plastiekkante en -skakelaars vervaardig.

Kenmerke van hierdie lens is: 'n wye rubberfokusring wat gedemp is, 'n fokusafstandvenster, die vermoë om die fokusreeks te beperk, 'n fokus-geprogrammeerde meganisme, 'n beeldstabiliseerder wat effektief is tot op vier stoppe, driepootbespeuring, 'n AF-stopskakelaar, en weerverseëling. 'n Maksimum lensopening van 5.6 gee hierdie lens die vermoë om diepte van veldeffekte te skep.

Die optiese konstruksie van die lens bevat twee fluoriet lenselemente, en "Super UD" (Ultra lae verspreiding) en UD-lenselemente. Die lens gebruik 'n interne fokusstelsel aangedryf deur 'n ringtipe-USM-motor. Hierdie lens is versoenbaar met die Canon Verlenger EF tele-omskakelaars.


</doc>
<doc id="116077" url="https://af.wikipedia.org/wiki?curid=116077" title="Swartmagie">
Swartmagie

Swartmagie of swartkuns is ’n vorm van towerkuns waar "bose kragte" ingespan word met gewoonlik negatiewe doeleindes of vir eie gewin sonder om die moontlik negatiewe gevolge vir ander in ag te neem. Dit sal byvoorbeeld gebruik word om iemand dood te maak, te wond of skade te berokken. Dit word beskou as die kwaadwillige, "linkerhandse" weergawe van witmagie. 
In moderne tye beskou mense dikwels enige magiese of rituele praktyke wat hulle afkeur as "swartmagie".

Nes by witmagie kan die oorsprong van swartmagie teruggespoor word na die primitiewe, rituele aanbidding van geeste soos omskryf word in die Amerikaanse skrywer Robert M. Place se boek van 2009, "Magic and Alchemy". Anders as met witmagie, waar Place ’n ooreenkoms sien met primitiewe sjamaanse pogings om ’n nabyheid aan spirituele wesens te bewerkstellig, het die rituele wat in swartmagie ontwikkel het, ten doel om dieselfde geeste op te roep vir die gewin van die beoefenaar. 

Gedurende die Renaissance is baie magiese praktyke en rituele beskou as boos of ongodsdienstig, en dus "swartmagie" in ’n breë sin. Towery en esoteriese studie wat nie as hoofstroom beskou is nie, is verbied en deur die Inkwisisie geteiken. Daarom is natuurmagie ontwikkel as ’n manier vir denkers en intellektuele om esoteriese en ritualistiese studie te bevorder (hoewel dikwels steeds in die geheim) sonder ’n groot kans van vervolging.

Terwyl "natuurmagie" gewild geword het onder die opgevoede en hoër klasse van die 16de en 17de eeu, is die beoefenaars van ritualistiese en volksmagie steeds vervolg. Die 20ste-eeuse skrywer Montague Summers verwerp oor die algemeen die definisies van "swartkuns" en "witkuns" as teenstrydig. Hy onderstreep egter die mate waarin towerkuns in die algemeen, sonder inagneming van die doel daarvan, as "swart" beskou is en haal die teoloog William Perkins se 1608-instruksies in dié verband aan:

In die besonder is die term "swartkuns" egter gebruik vir mense wat daarvan beskuldig is dat hulle demone en ander bose geeste aanroep, dié wat hul bure vervloek het, dié wat towerkuns gebruik het om oeste te vernietig en dié wat hul aardse liggame kon verlaat en in gees oor groot afstande kon reis. Summers beklemtoon ook die etimologiese ontwikkeling van die term "nekromansie" (dodewiggelary) in "nigromansie" (swart wiggelary), wat van 1200 tot omstreeks 1500 algemeen in gebruik was (Latyn: "niger", "swart"; Grieks: "manteia", "waarsêery", dus in ’n breë sin "die beoefening van swartkuns").

In ’n moderne verband is die onderskeid tussen wit- en swartkuns ietwat duideliker en die meeste moderne definisies lê klem op bedoeling eerder as praktyk. In ’n mate distansieer baie beoefenaars van moderne Wicca en towery hulself van mense wat swartmagie beoefen. Mense wat kwaad probeer doen, is minder geneig om in hoofstroom-Wicca-kringe verwelkom te word in ’n tydperk waarin welwillende magie al hoe meer verbind word met New Age-gnostisisme en selfhelp-spiritualisme.

Onder invloed van die populêre kultuur is ander praktyke ook bygesleep onder die mantel van "swartmagie", soos satanisme. Hoewel die aanroep van demone en geeste ’n aanvaarde deel van swartkuns is, behels dit nie die aanbidding of vergoddeliking van hierdie spirituele wesens nie.

Dié riglyne verdof egter namate rituele wat as witmagie beskou word, ingesluit word by werke oor satanisme. Die Engelse okkultefilosoof John Dee se 16de-eeuse rituele is byvoorbeeld ingesluit in die Amerikaanse okkultis Anton LaVey se "The Satanic Bible" (1969). So het van Dee se rituele, wat as witmagie beskou is, verbind geraak met swartmagie. Dee se rituele het ten doel om met geeste in die algemeen en engele in besonder kontak te maak. LaVey's se "Bybel", daarenteen, is ’n "algehele weerspreking" van Dee se doelstellings omdat dit dieselfde rituele voorstel as ’n manier om met bose geeste en demone kontak te maak. 

LaVey self sê daaroor:

Voedoeïsme word ook met swartkuns verbind vanweë populêre kultuur en fiksie. Hoewel heksery en vervloeking deel van swartkunspraktyke is, het voedoeïsme sy eie geskiedenis en tradisies wat min te doen het met die tradisie van moderne towery wat in Europa ontstaan het.

Voedoeïsme maak eintlik ’n aparte onderskeid tussen wit- en swartmagie en sommige beoefenaars gebruik rituele van albei. Maar hul neiging tot towery wat verbind word met vervloekings, gif en zombies het meegebring dat voedoeïsme in die algemeen dikwels met veral swartkuns verbind word.

Daar is ’n groot verband tussen swartmagie en godsdiens. Benewens die verbintenis van swartkuns met satanisme en die historiese vervolging van beoefenaars van swartmagie deur die Christendom en sy inkwisisies, is daar ’n verband tussen godsdienstige en swartkunsrituele. Die swart mis is byvoorbeeld ’n godslasterlike parodie op die Rooms-Katolieke mis. Net so is daar, hoewel dit ’n praktyk in witmagie is, ’n Wicca-ritueel wat ooreenstem met die doop van ’n baba.



</doc>
<doc id="116081" url="https://af.wikipedia.org/wiki?curid=116081" title="Hugenote-seminarie">
Hugenote-seminarie

Die Hugenote-seminarie was ’n opvoedkundige instelling op Wellington. Dit het op 19 Januarie 1874 amptelik geopen en deur die toedoen van die plaaslike NG predikant ds. Andrew Murray ontstaan. Daar was aanvanklik plek vir 40 kosgangers en die instelling was heeltemal Engels georiënteerd.

Uit die Seminarie het die meisieskool ontstaan wat in 1954 met die Wellingtonse jongenskool as die Hugenote Hoërskool saamgesmelt het. Die Kaapkolonie se onderwysdepartement het die opleiding van onderwyseresse in 1896 oorgeneem. Dié Normaalskool was die voorloper van die Wellingtonse Onderwyskollege (WOK) wat in 1990 met die Paarlse Onderwyskollege (POK) as die Bolandse Onderwyskollege (BOK) saamgesmelt het en wat eindelik die Wellingtonse fakulteit opvoedkunde van die Kaapse Skiereiland Universiteit van Tegnologie (KSUT) geword het waar onderwysers in Afrikaans opgelei word. Die Vrouesendingbond van die Kaapse Kerk was ’n voortvloeisel van die Hugenoten Zending Vereeniging aan die Seminarie, waar oorspronklik ook sendingwerksters opgelei is. Binne enkele jare ná die ontstaan van die Seminarie het ander skole op die model daarvan ontstaan, waarvan aan die hoof meer as een van die Hugenote-dogters gestaan het: die Bloemhof-seminarie op Stellenbosch, die Midland Seminarium op Graaff-Reinet, die Damesseminarie op Worcester (later saamgesmelt met die jongenskool as die Worcester Gimnasium), die Eunice Damesinstituut, die Paarlse Meisieskool, wat as ’n tak van die Seminarie begin en later Hoër Meisieskool La Rochelle geword het en die Bellevue Seminarium op Somerset-Oos, wat in 1965 by die indertydse seunskool Gill-kollege ingelyf is.

Ds. Andrew Murray is op 21 September 1871 bevestig in die NG gemeente Wellington, sy vierde werkkring, waar hy tot sy aftrede in 1906 sy grootste lewenswerk sou verrig. In Desember 1872, toe hy op Kalkbaai met vakansie was, het 'n vriendin, mej. Catherine Elliott, die familie besoek en ds. Murray vertel van 'n skool wat sy in die Verenigde State van Amerika besoek het, Mount Holyoke, en sy het hom 'n boek gegee oor die lewe en werk van die stigster, Mary Lyon (1797–1849). Ds. Murray is diep getref deur hierdie verhaal van die aard en omvang van die werk daar gedoen, want Mary Lyon het te kampe gehad met dieselfde soort probleme as dié waarmee Suid-Afrika te doen gehad het. Dit het op hom 'n blywende indruk gemaak, veral omdat hy al lank die gebrek aan opvoeding vir meisies in hierdie land gevoel het en na 'n oplossing gesoek het. Ds. Murray het self gesê dat wat hom daartoe gelei het om Mount Holyoke in Massachusetts te kies as model, was die stelsel wat Mary Lyon ontwikkel het, 'n stelsel wat nie alleen 'n intellektuele opleiding beoog het nie, maar ook 'n eg sedelik en godsdienstige karakter wou ontwikkel en daarby klem op huishoudelike werk gelê het.

Ds. Murray het aan die prinsipale van Mount Holyoke geskryf (waarskynlik Sarah Ann Dickey) om 'n onderwyseres, en tegelykertyd probeer om sy gemeente se belangstelling vir die saak op te wek. Ds. Murray het inligting oor die hele saak verskaf in 'n sirkulêre, waarin hy ook vertel het van die gedagte uitgespreek op die Sendingkonferensie te Wellington in 1872, om naamlik 'n gedenkteken op te rig ter ere van die Franse Hugenote wat ter wille van hul geloof uit Frankryk gevlug het, en van wie sommige 'n tuisplek in Suid-Afrika gevind het. Waar sou 'n beter gedenkteken gevind kon word as 'n skool wat ten doel sou hê die diens van die Here? Hy was daarvan oortuig dat so 'n inrigting hartlik gesteun sou word deur die afstammelinge van die Franse martelaars vir die geloof en deur diegene wat die Here en ook die kinders van die land liefhet.

Deur middel van "De Kerkbode", waarin hy ’n beskrywing van Mary Lyon se lewe en werk gegee het, het hy die steun van die Kerk gevra. Uit die antwoord van Mount Holyoke het dit geblyk dat twee onderwyseresse gestuur sou word, want so 'n belangrike onderneming sou meer as net een onderwyseres vereis. Die Wellingtonse gemeente wat uitgenooi is na 'n vergadering wat in die kerk gehou is op 25 Junie 1873, het hul predikant hartlik in die saak gesteun. Op die vergadering self is £500 daarvoor beloof, en enige dae later het die bedrag toegeneem tot £800; binne vier maande het Wellington al £1 150 bygedra tot die onderneming.

In 'n tweede sirkulêre (Oktober 1873) het ds. Murray vertel van die soeke na 'n geskikte gebou, wat eindelik gevind is in die eiendom van August Schoch (wat saam met Wouter Groenewoud die leier was van die Wederdopers wat hulle omstreeks 1860 op Wellington gevestig het), voorheen die eiendom van dr. John Addey (’n Engelssprekende geneesheer wat tot die NG Kerk toegetree het), en waarvoor £1 600 betaal is.

In Oktober 1873 het die Sinode van die Kaapse Kerk vergader en het baie van die lede ’n groot vergadering van vriende en ondersteuners op 25 Oktober bygewoon, toe die inrigting amptelik gestig is. Die moderator, ds. P.E. Faure, het die diens begin deur gebed en die lees van Psalm 115. Ds. Murray het die bogenoemde sirkulêre voorgelees en toe het die skare die terrein en die gebou besigtig, en verversings geniet. Toe hulle weer bymekaarkom, het prof. N.J. Hofmeyr van die Stellenbosse Kweekskool die inwydingsrede gehou, en bemoedigende woorde is ook gespreek deur di. Georg Stegmann van Glen Lynden, J.H.J. du Plessis van Cradock, Charles Murray van Graaff-Reinet (ds. Andrew Murray se jongste broer), George Morgan van die Skotse gemeente in Kaapstad, A.I. Steytler van Uitenhage, J.H. Hofmeyr van Somerset-Oos, dr. William Robertson van Kaapstad, ds. A.D. Lückhoff van Colesberg en C.M. Fraser van Philippolis. Ds. A.A. Louw van Murraysburg het met gebed gesluit.

Op 15 November 1873 het die twee Amerikaanse dames mejj. A.P. Ferguson (1873–1919) en A.E. Bliss (1843–1925) in Suid-Afrika aangekom nadat op 20 September uit New York vertrek het. Werk aan die gebou het toe reeds fluks gevorder, meubels het aangekom en die dorpsdames het by die pastorie bymekaargekom om lakens en slope te maak.

Op Maandag 19 Januarie 1874 was 40 kosgangers daar, gereed om met hul werk te begin. In die namiddag het hulle in prosessie na die kerk gegaan en is die Hugenote-seminarie amptelik geopen. Van die 40 jong dames waarmee die skool begin het, het vier nog gelewe tydens die NG gemeente Wellington se eeufees in 1940, 66 jaar ná die opening van die Seminarie: mevv. J. Schoeman van George, Bernard le Roux (die moeder van die skrywer van die Wellingtonse gemeente se eeufees boek, mev. J.A.S. Oberholster), Anna Rose en Johanna Topper, wat aan die end van die eerste jaar as die eerste sendeling uit die skool gegaan het na Saulspoort.

In 1874 en weer in 1876 het ds. Murray kollektetoere deur die land in belang van die Hugenote-seminarium onderneem, waarvan die eerste met ’n opbrengs van £2 300 baie geslaagd was. Die toere van die platteland was ook bedoel om belangstelling in die instelling op te wek. Vanweë die groot belangstelling het die Seminarie 'n stortvloed aansoeke ontvang wat daartoe gelei het dat dit voor einde 1874 uitgebrei moes word. In 'n brief uit Fraserburg in die Bo-Karoo wat hy op sy eerste toer geskryf het, meld ds. Murray die ontluikende belangstelling in die onderwys en dat die lande ryp was vir die oes, maar dat daar 'n klaaglike tekort aan gekwalifiseerde onderwysers was. Hy het op meisies afgekom wat skaars kon lees, maar ywerig probeer het om hul jonger susters te leer. Die NG Kerk het na vore getree met 'n aanbod van beurse vir mense wat bereid was om drie jaar onderwys te gee. Ds. Georg Stegmann het spesiaal van Kaapstad af gekom om dié wat belanggestel het, te eksamineer. Briewe is in dié tyd aan Holyoke gestuur om nog drie onderwyseresse te versoek. So het die Seminarie uit die staanspoor 'n plek in Suid-Afrikaners se hart gevind wat hy enduit behou het. Dit was 'n baanbreker op die gebied van vroueopvoeding en veral om jong dames aan te spoor om die onderwys as beroep te kies.

In Julie 1875 is die tweede gebou ingewy en het drie bykomende onderwyseresse aangekom, onder andere mej. H. Spyker uit Holland, wat later 'n belangrike aandeel in die Vrouesendingbond sou neem. Mejj. Parker en Bliss het destyds al die onderwyseresse van oorsee laat kom, byvoorbeeld dié vir Hollands uit Nederland, die musiekonderwyseresse uit Duitsland en die Engelsonderwyseresse uit Skotland.

Die eerste 15 jaar lank het die leerlinge aan die Hugenote-seminarie 'n vyfjarige leerplan gevolg, ongeveer dieselfde as vir die publieke eksamens maar met 'n wyer bestek. Daar was egter, veral aan die begin, soveel aanvraag vir onderwyseresse (wat die Seminarie moes lewer) dat dit moeilik was om leerlinge te behou wat die kursus kon voltooi. In 1889 is die leerplan verander om leerlinge voor te berei op die publieke eksamens, en die werk het toe natuurlikerwys in drie afdelings geval: dié van die Hoërskool, van die Normaalskool en van die Kollege.

In 1896 is die Normaalskool afgeskei en 'n aparte Opleidingskool is opgerig onder James Harvie. In 1898 is die Kollege-afdeling formeel erken as die Hugenote-kollege en in 1918 as die Hugenote-universiteitskollege, een van die konstituerende kolleges van die Universiteit van Suid-Afrika.

Dis te begrype dat die Seminarie, in die onmiddellike nabyheid van die kwaaiste voorstanders van Hollands en Afrikaans (die Genootskap van Regte Afrikaners is byvoorbeeld in 1875 op die buurdorp Paarl gestig deur veral afstammelinge van die Franse Hugenote), spoedig kritiek sou ontlok. Kwaai aanvalle daarteen het verskyn in onder meer "De Zuid-Afrikaan", waarin 'n briefskrywer byvoorbeeld geskryf het: "Wellington moet geangliseerd worden. Ziedaar het ontstaan van een Hugenoten School zonder Hugenotentaal of geest. Bestuurd door Amerikanen! Die gemeente moet geld geven om hare eigen taal te vertrappen." Spoedig is dan ook die wekroep gehoor: "Komt Broeders! Laat ons de handen ineenslaan eer het te laat is. Laat ons tegenover het zoogenaamde Hugenoten Instituut te Wellington eene Gereformeerde Hollandsche Meisjesschool oprigten waar die wanklankige Engelse brabbeltaal voor goed uitgesloten zal worden."

Mejj. Ferguson en Bliss het hulle met groot toewyding en bekwaamheid aan die onderrig en vorming van die jong dogters gewy, maar opvoeding het vir hulle meer as net geleerdheid en verstandelike ontwikkeling beteken. Omdat hulle self 'n warme belangstelling in die sending gehad het, het hulle van meet af aan die dogters ook tot sendingywer opgewek.

Onmiddellik ná die opening van die Seminarie is 'n begin gemaak met die verspreiding van sendingnuus. Elke Maandagoggend is daaraan gewy en die belangstelling het merkbaar toegeneem. Die klein bydraes wat die dogters elke week gebring het, het hulle laat voel dat hulle wesenlik ingeskakel is in die bevordering van die koninkryk van Christus. Aan die einde van die eerste jaar het 'n groot gebeurtenis plaasgevind toe Johanna Meeuwsen, een uit hul geledere, as sendingonderwyseres na Saulspoort gegaan het. Dié direkte verteenwoordiging in die sendingveld was 'n inspirasie en spoorslag vir die groepie sendinggeesdriftiges op Wellington.

Vier van die onderwyseresse van die Seminarie was lede van die Woman's Board of Missions van Amerika. Die verslag van 1878 het vertel wat die vroue in Amerika op sendinggebied tot stand gebring het en dit het by die groepie Suid-Afrikaanse lede die vurige begeerte laat ontstaan om ook in hierdie land so 'n vereniging vir vroue te stig. Maar ander wat hulle geraadpleeg het, het nie hulle geesdrif gedeel nie. "Die Amerikaanse vroue kan sulke dinge doen, maar nie ons nie," het hulle gesê. "Dis nie werk vir vroue nie."

In April 1878 is die Hugenoten Zending Vereeniging gestig met 'n groot aantal lede, wat ook lede gebly het selfs nadat hulle die Seminarie verlaat het. Meer werksters is uitgestuur en die "Mission News Letter" is een maal per kwartaal uitgegee. Oor 'n tydperk van 10 jaar het die inkomste 'n bedrag van amper £1 400 beloop. "En waarheen ging al dat geld?" vra mej. Wells, destydse tesouriere, in haar verslag. "Naar Oostenrijk voor de Christelijke opvoeding van een kind aldaar. Naar Perzië, waar hongersnood was. Naar China om den blinden het Evangelie te verkondigen. Naar Natal, Basutoland, Zoutpansbergen, Sauls Poort, Mochudi, de Zambezi en hier in Wellington om het zendingwerk te helpen bevorderen."

In 1886 met die opening van die Goodnow-saal is 'n sendingkonferensie op Wellington gehou. Die sinode was in Kaapstad in sitting en 'n groot aantal ouderlinge en predikante het die verrigtinge op Wellington bygewoon. Die vergadering het diep onder die indruk verkeer dat die gebrek aan sendingbelangstelling te wyte was aan die gebrek aan sendingkennis. Dit het aanleiding gegee tot die wenk van ds. Andrew Murray dat die "Mission News Letter" in Hollands vertaal word, wat weer verder tot die ontstaan van die "Zendingbode" gelei het onder die bekwame redaksie van mej. A.H. Spijker, Hollands-onderwyseres aan die Seminarie at in Nederland gewerf is.

Van 1887 tot 1888 het mej. Ferguson die voorreg gehad om die verskillende sendingwerkkringe te besoek: Kimberley, die Vrystaat, Basoetoland, Betsjoeanaland en Natal. Veral die nood op die diamantvelde van Griekwaland-Wes het haar aangegryp. Daar het sy die 20 000 swart mense gesien vir wie min gedoen is en van ds. Abraham Kriel verneem dat ook onder die verarmde blankes en die bruin mense 'n dringende behoefte aan geestelike werksters was. Weer het sy die dringende behoefte gevoel aan 'n vrouevereniging om sendingwerk ander heidene en opheffingswerk onder verwaarloosde wit mense te ondersteun.

Op haar terugreis, was sy teenwoordig by die stigting van verskeie plaaslike sendingverenigings. Die eerste was op Graaff-Reinet, waar groot belangstelling opgewek is deur die vertrek van ds. A.C. Murray as pioniersendeling na Njassaland. Op Kimberley het die susters deur reën en modder gekom om 'n vereniging te stig. Ander dorpe het gevolg en in 1889 ook die susters van Wellington. Uit hulle stigting van 'n sendingvereniging is die Vrouesendingbond gebore.

Op 21 Maart 1890 is 'n vergadering gehou van die susters van Wellington, die lede van die Hugenoten Zending Vereeniging en enkele susters wat van elders gekom het, onder wie daar ook was mev. ds. C.P. Theron, predikantsvrou van die NG gemeente Bethlehem (wie se man die gemeente se eerste leraar was en daar gestaan het van 1872 tot 1912), en mej. Gie van Worcester. Die byeenkoms is deur mev. dr. A. Murray (née Emma Rutherfoord) geopen. Mev. ds. A.A. Louw van Noorder-Paarl het Jes. 61 gelees en daarna is die volgende reglement met opsteek van hande goedgekeur en aangeneem:

"Een groot geroep is tot God opgegaan van de vrouwen en kinderen onder de heidenen. Vooral toch op hen rust de vloek van het heidendom. Overtuigd dat alleen het Evangelie van Christus hen voor tijd en eeuwigheid kan vrijmaken, willen: Wij, de Christenvrouwen van Zuid-Afrika, ons vereenigen am een Zendingbond te vormen, ander de volgende bepalingen:
1. Deze vereeniging zal genoemd worden De Vrouwen Zendingbond van Zuid-Afrika. 2. Deze Bond stelt zich ten doel de samewerking der Christenvroumen van het land om Evangelie-arbeid te bevorderen onder de vrouwen en kinderen van het heidendom, alsmede van allen die God niet kennen. 3. Het bestuur van dezen Bond zal bestaan uit een presidente, een vice-presidente, 1ste secretaresse, 2de secretaresse en een thesaurier. 4. De vereenigingen die in de verschillende deelen van het land opgericht worden, en die bestaan uit meer dan ééne plaatselijke vereeniging, zullen genoemd worden, takken van den Vrouwen Zending Bond. 5. Zoo een aantal kinderen zich vereenigt onder de leiding van een onzer leden, om zendingwerk te doen, zal dat een zendingkrans genoemd worden. 6. De bestuursleden van den Algemeenen Bond zullen het Uitvoerend Comité zijn. 7. De fondsen van iederen tak, voor zendingwerk, in verband met den Vrouwen Zending Bond, zullen door de plaatselijke Thesaurier, aan den Algemeenen Bond gezonden worden. 8. De fondsen van den Bond, zullen onder toezicht van het Uitvoerend Comité, door de Thesaurier uitbetaald worden.

"Takken die hun geld voor een bepaald doel willen geven, worden verzocht hiervan kennis te geven aan de Thesaurier van den Bond."

Om die Vrouesendingbond voor die aandag van die Christen-vroue van die land te bring, het die vergadering ook besluit om 'n algemene brief aan elke NG gemeentes te stuur en hul medewerking te vra. Daarna is die volgende lede in die bestuur gekies:
Mev. ds. Andrew Murray as presidente, mev. ds. A.A. Louw as visepresidente, mej. Ferguson as sekretaresse, mev. J. Joubert as tweede sekretaresse, mej. Spijker as tesouriere en mev. G. Roux.

Die sinode wat in 1890 vergader het, het sy goedkeuring en seën aan die groot onderneming van die susters gegee. Die groepie vroue het moedig voortgegaan. In Oktober 1890 kon aan die sinode gerapporteer word dat 22 takke gestig is en dat die huis in Kimberley teen £150 vir die VSB-werksters aangekoop is. In 1896 is vir dieselfde doel 'n huis in Fordsburg (sien NG gemeente Fordsburg) aangekoop. Die eerste bestuur het die fondamente heg en goed gelê.

Mejj. Ferguson en Bliss was besonder kieskeurig in die aanstelling van personeellede. Vir die onderwys van Nederlands, byvoorbeeld, is 'n persoon uit Holland na Suid-Afrika gebring; vir kuns, iemand uit Engeland; vir Engels, persone uit Skotland; en vir musiek, onderwyseresse uit Duitsland. Onder andere word die name van mejj. Oelmann, Spieseke en Winckelmann in laasgenoemde verband genoem. Ná die totstandkoming van die Normaalskool (1896, die latere WOK en BOK) en die Kollege (1898) het ook manlike musiekdosente op die toneel verskyn: dr. H.W. Egel en, in deeltydse hoedanigheid ná 1910, Karl Metzler van die Paarl.

Hoewel konserte in die periode voor 1900 deur die dames vir hulle leerlinge en vir eie deelname gereël is, het Wellington eers ná die aanstelling van dr. Egel aan die kollege met 'n goed georganiseerde musieklewe kennis gemaak. Bedeeld met 'n goed ontwikkelde tenoorstem en groot geesdrif, het hy in 1904 uit Leipzig in Wellington aangekom, dadelik 'n Wellington Choral Union uit hoofsaaklik onderwysers en leerlinge saamgestel en met kwartaallikse konserte in die Goodnow-saal van die Seminarie begin. In Oktober 1905 het hy 'n Händel-fees aangebied en met 'n koor van 100 stemme 'n uitvoering van die oratorium "Samson" gegee. Hierop het in 1906 'n Mendelssohn-fees gevolg waarby 200 uitvoerendes betrokke was, met as hoogtepunt 'n uitvoering van "St. Paul". Hiervoor het hy die medewerking van vooraanstaande Bolandse musici gehad: Karl Metzler van die Paarl was leier van die orkes, Henry Theron van Wellington was leier van die tweede viole, Hans Endler van Stellenbosch het die tjelliste gelei, en Bessie Visser – jare lank 'n bekende sangeres op Wellington, ene Pauw en eerw. M. Wood het die solo's gesing. Dit was geen gewone geleentheid nie, soos blyk uit die uitgawe van 'n keurig gedrukte programboekie van byna 20 bladsye waarin die volledige teks sowel as besonderhede oor die komponis gegee is.

Die orkes wat dr. Egel in 1905 tot stand gebring het, het ook selfstandig opgetree en naas "aangename" items, soos die "Intermezzo" uit "Cavalleria rusticana", ook die begeleiding van kore uit "Samson" en die "Saligsprekinge" ("Beatitudes") uit die oratorium "Christus" deur Franz Liszt behartig. m Talentvolle begeleier in dié tyd was Lena Malan, wat in 1902 vir verdere musiekstudie na Europa gegaan, maar daar haar een hand met buitengewoon strawwe oefeninge beskadig het. Dit was die einde van haar pianistiese loopbaan, maar as begeleidster was sy destyds vir dr. Egel goud werd.

In dr. Egel se tyd is in die winter van 1907 'n orreltjie met 1 056 pype in Goodnow-saal opgerig en die eerste orreluitvoering in Augustus daardie jaar gehou. Op 30 Oktober en die daaropvolgende twee dae het die Choral Union dit gebruik om hulle uitvoering van Händel se oratorium "Joshua" te begelei. Kate Midwinter van Kaapstad was die sopraansoliste. Gedurende 1908 was daar 'n program van nasionale musiek met die sangers van die wêreld se volksliedere in nasionale kostuums geklee. Dit is gevolg deur 'n orreluitvoering deur die Kaapstadse orrelis Denholm Walker, bygestaan deur dr. Egel (tenoor) en Karl Metzler (viool), met begeleidings verskaf deur Lena Malan (klavier). Op 13 November het die Koorvereniging ten slotte 'n uitvoering van Mozart se "Twaalfde mis" gegee, weer met Kate Midwinter van Kaapstad as soliste.

In die eerste semester van 1909 was hier 'n uitvoering van historiese musiek in historiese kostuums te sien, maar in die tweede helfte van die jaar het die gebruiklike groot koorwerk uitgebly. Dr. Egel se gesondheid het deels weens buitengewone inspanning ingegee en hy en sy vrou is in die tweede helfte van daardie jaar terug na Duitsland.

In 1910 het Karl Metzler musiekdirekteur van die Hugenote-seminarie geword. Die Choral Union het daarna nog een uitvoering ("Holy City" van Gaul) gegee en toe voorlopig van die toneel verdwyn. In die jare van Karl Metzler was daar min koorkonserte en die klem het geval op ensemble- en orkesmusiek. Hy het drie dae in die week na die Seminarie gekom om vioollesse te gee en het af en toe Paarlse spelers saamgebring vir konserte saam met die Wellingtonse talente. Tot met sy dood in 1939 het hierdie saggeaarde musikus volgehou met sy dubbele arbeid in Paarl en Wellington.

Van vroeg af het die Hugenote-seminarie ook 'n afdeling vir die opleiding van onderwysers gehad. Dit is in 1896 oorgeneem en uitgebou deur die Kaaplandse onderwysdepartement toe James Harvie aangestel is as eerste prinsipaal van die nuwe Wellingtonse Onderwyserskollege (WOK). Die departement het 'n gebou met klaskamers opgerig, maar die studente het nog jare lank in die koshuise van die Seminarie tuisgegaan. Algaande het die musikale klem van die Seminarie na die Opleidingskollege verskuif, veral ná 1922, toe A.W. Davies, as die tweede prinsipaal van die inrigting, met Walliese geesdrif die leiding van die koor op hom geneem het. In die jaar van sy aanstelling het die studente reeds "Messiah" gesing. In die jare daarna het "Elijah" óf ligter werke soos "Hiawatha's wedding feast" óf operettes soos "HMS Pinafore" en "The mikado" gevolg.

Op die WOK se rooster is voorsiening gemaak vir 'n vaste sangperiode op Vrydagoggende en die sangklas het 'n koorklas geword. Onder die prinsipaalskap van J.G. Meiring (1936-'39) is die tradisie voortgesit, sedert 1938 met Lentefeeste daarby, waarvan die hoofinhoud studentesang was en waaraan alle studente moes deelneem. Onder die prinsipaalskap van C.P. van der Merwe (1953-'67, vader van die vermoorde skrywer Winnie Rust) het die Opleidingskollege sy eie saal gekry en was daar 'n algemene uitbreiding van die musiekpersoneel en van die geboue. Van toe af was daar gereelde konserte deur besoekende en eie talente, en 'n verteenwoordigende gemengde Kollege-koor onder leiding van Faure Loots het begin naam maak.

'n Belangrike aanwins vir die personeel van die WOK was Adrienne Joubert, die orreliste van die plaaslike NG gemeente sedert 1922, wat voortdurend aktief was in die bevordering van musiek. Sy het nie net die Kaapstadse Stadsorkes beweeg om haar kerkkoor in 'n uitvoering van "Messiah" te ondersteun nie; sy het die koor ook na Kaapstad geneem vir gesamentlike uitvoerings met die stad se Choral Society en hulle vir dieselfde doel saam met die plaaslike Choral Society laat optree. Afgesien van hierdie koorwerk was sy ook aktief as musiekdirektrise in vertonings wat die Wellington Music and Dramatic Society op die planke gebring het, byvoorbeeld "HMS Pinafore", "Quaker girl", "Floradora", ens., en as voorsitster van die Wellington Music Society wat besoeke deur konsertartieste en -ensembles gereël het. Die ruggraat van haar loopbaan was egter onderwys, sowel privaat en as dosent aan die Onderwyskollege (1949 –'66). Etlike jare lank was sy ook 'n eksaminatrise vir Unisa. Op grond van haar 58 jaar lange diens aan die dorp se musiek, as 'n onderwyser, orreliste, koorleidster, geesdriftige direktrise van operettes en organisator, sou dit geregverdig wees om van haar as die "moeder" van musiek op Wellington te praat. Pragtig afgestem op die beskeie musikale ambisies van die inwoners, het sy die dorp se musieklewe met fyn gevoel bestuur, sonder om ooit hul perspektiewe op "groter" musiek te vertroebel.

Mev. J.A.S. Oberholster skryf in die NG gemeente Wellington se gedenkboek (1840–1940) die Seminarie se grootste waarde was nie net sy opvoedkundige bydrae nie, maar die geestelike invloed wat daaruit gevloei het onder leiding van mejj. Ferguson en Bliss wat veral die inrigting hoë aansien gegee het. Ds. Geo. Malan het op ’n keer gesê: "Dit het ’n verreikende gees en geseënde invloed uitgeoefen in ons land deur haar eg godsdienstige gees, en talle jonge Christinne het uitgegaan as onderwyseresse, sendingwerksters, predikants- en sendelingsvroue, vrome huismoeders en godsalige dogters."

Mej. Ferguson sowel as mej. Bliss het die grootste klem op die ontwikkeling van 'n eg godsdienstige karakter gelê, en nie gerus voor "ons dogters" die Here as Saligmaker leer ken het, as hulle Hom nog nie as hul Verlosser aangeneem het nie. Oberholster skryf: "In die loop van (sy lang bestaan) het 'n lange prosessie Suid-Afrikaanse dogters uit die inrigting gegaan, wat nie alleen as 'n gedenksteen vir die Hugenote-voorouers staan nie, maar ook as 'n monument vir dr. Andrew Murray en sy werk vir die opvoeding van die meisies van ons land."




</doc>
<doc id="116082" url="https://af.wikipedia.org/wiki?curid=116082" title="Canon EF 600mm lens">
Canon EF 600mm lens

Die Canon EF 600mm is 'n supertelefotolens gemaak deur Canon Inc. Die lens het 'n EF-passing wat werk met die EOS lyn van kameras.


</doc>
<doc id="116083" url="https://af.wikipedia.org/wiki?curid=116083" title="Varkgras">
Varkgras

Varkgras of voëlduisendknoop ("Polygonum aviculare") is 'n kruidplant uit die duisendknoopfamilie "Polygonaceae". Die plant is inheems aan Eurasië, maar is 'n indringerplant in Noord-Amerika en in dele van die Suidelike Halfrond, soos Suid-Afrika en Australië.

Dit is 'n eenjarige of soms meerjarige plant wat vinnig plekke koloniseer waar die grond saamgedruk of opgegrawe is. Dit is dikwels die eerste saadplant om te ontkiem. Sy worteltjies is baie fyn en kan in saamgedrukte grond goed deurdring. Dit lyk na 'n grasmat, maar dit is nie 'n monocot nie. Die plant het klein pienk tot wit blommetjies.


</doc>
<doc id="116085" url="https://af.wikipedia.org/wiki?curid=116085" title="Sardynloop">
Sardynloop

Die sardynloop, ook genoem sardientjieloop, van Suider-Afrika vind gewoonlik jaarliks plaas vanaf Mei tot Julie wanneer miljarde sardientjies – of, meer spesifiek, die Suid-Afrikaanse sardyn "(Sardinops sagax)" – kuit skiet in die koel waters van die Agulhasbank en noordwaarts beweeg langs die ooskus van Suid-Afrika. Die groot getalle sardiens veroorsaak frenetiese vreetsessies onder roofvisse – en voëls langs die kuslyn.

Die loop, met miljoene individuele sardientjies, vind plaas wanneer 'n koue seestroom noordwaarts vloei van die Agulhasbank af in die rigting van Mosambiek, waar dit die kuslyn verlaat en verder ooswaarts beweeg in die Indiese Oseaan.

In terme van biomassa, word daar deur navorsers beraam dat die sardienloop kan meeding met Oos-Afrika se groot wildebeesmigrasie. Daar is egter min bekend oor die sardienloop verskynsel. Dit word veronderstel dat die watertemperatuur onder 21 °C moet daal vir die migrasie om plaas te vind. In 2003 het die sardientjies vir die derde keer in 23 jaar nie geloop nie. Daarenteen het 2005 'n goeie lopie gehad, en in 2006 was die loop weer afwesig.

Die sardynskole is dikwels meer as 7 km lank, 1.5 km breed en 30 meter diep en is duidelik sigbaar vanuit opsporingsvliegtuie of van die oppervlak.

Sardientjies groepeer saam wanneer hulle bedreig word. Hierdie instinktiewe gedrag is 'n verdedigingmeganisme aangesien individue makliker gevang en geëet word as groot groepe.

Die sardynloop is vanuit 'n ekologiese oogpunt steeds grootliks onverstaanbaar. Daar is verskeie hipoteses, sommige teenstrydig, wat probeer verduidelik hoekom en hoe die loop plaasvind.

'n Onlangse interpretasie van die oorsake is dat die sardynloop waarskynlik (meeste jare, indien nie elke jaar nie) 'n seisoenale reproduktiewe migrasie is van 'n geneties kenmerkende sardyn subbevolking wat langs die kus beweeg van die oostelike Agulhasbank na die kus van KwaZulu-Natal.

Die migrasie is beperk tot die aanlandige waters as gevolg van die sardyne se voorkeur vir koeler water en die sterk, warm aflandige Agulhasstroom, wat in die teenoorgestelde rigting van die migrasie vloei; die loop is op sy sterkste net af van die vastelandsbank af.

Die teenwoordigheid van eiers teen die KwaZulu-Natalse kus dui daarop dat sardyne vir 'n paar maande daar bly, en hul terugkeermigrasie gedurende die laatwinter en begin van die lente is byna altyd onopmerklik, want dit gebeur waarskynlik op dieptes waar die water is koeler as op die oppervlak.

Sommige jare blyk daar nie 'n sardynloop te wees nie. Dit kan wees omdat dit nie waargeneem word deur kuswaarnemers nie, óf omdat dit regtig nie plaasvind nie, as gevolg van hoë watertemperature en/of ander hidrografiese hindernisse. Die migrasie kan ook verder en dieper aflandig plaasvind weens ongewone omstandighede.

Sommige oseanografiese veranderlikes is nuttig in die beskrywing van die toestande wat sardien teenwoordigheid beïnvloed.

Ander toestande wat verband hou met sardienteenwoordigheid is:

Dolfyne (na raming tot soveel as 18 000 in getal, meestal die gewone dolfyn ("Delphinus capensis") is grootliks verantwoordelik vir die aankeer van die sardientjies in groepe wat "aasballe" genoem word. Hierdie aasballe kan  10-20 meter groot wees in deursnee en uitbrei tot 'n diepte van 10 meter. Die aas balle se formasie is van korte duur en bestaan selde langer as 10 minute. Sodra die sardientjies bymekaargejaag is, slaan haaie (hoofsaaklik die brons-haai), voëls (soos die Kaapse malgas), en Bryde se walvisse munt uit die geleentheid.

Kaapse pelsrobbe volg die skole langs die Oos-Kaapse kuslyn so ver as Port St. Johns.

Die Kaapse malgas is die roofdierspesie wat ten nouste verband hou met sardynteenwoordigheid langs die Oos-Kaap en KwaZulu-Natalse kus en is die mees bruikbare aanduiding van die sardynloopaktiwiteit.

Haaie en groot roofvisse se teenwoordigheid word ook sterk geassosieer met sardynteenwoordigheid tydens die loop, maar omdat hul moeilik waargeneem word op die oppervlak, is hulle nie so nuttig as 'n voorspeller van sardynteenwoordigheid nie.

Die langslandige teenwoordigheid van gewone dolfyne langs die ooskus gedurende die winter, is beduidend van sardyne en gewone dolfyne kan beskou word as die derde mees bruikbare spesie vir voorspelling.

Die plaaslike stompneusdolfyn  assosieer nie met die sardynloop nie, terwyl die migrerende dolfyne dit wel doen. Dit kan verklaar waarom die stompneusdolfyn minder geneig is om sardynteenwoordigheid te voorspel.

Die onlangse belangstelling in die sardynloop het 'n beduidende impak op die plaaslike ekonomie. Internasionale en plaaslike duikers sluit aan by plaaslike toeroperateurs vir duikekspedisies. Sulke ekspedisies word onderneem vanaf verskeie Oos-Kaapse dorpe insluitend Oos-Londen, Port St. Johns en Port Elizabeth. Die loop het belangrik geword vir toerisme en word beskou as een van die belangrikste attraksies in KwaZulu-Natal gedurende die wintervakansie-tydperk. Beide plaaslike en internasionale toeriste word deur die skouspel aangetrek en kry geleentheid om deel te neem aan aktiwiteite soos duik-ekskursies en bootgebaseerde besigtigingstoere.

Die KwaZulu-Natalse Haaibestrydingsraad en East Coast Radio, fasiliteer 'n "sardienloopblitslyn", wat inligting verskaf oor die posisie en beweging van die sardynskole. Die inligting is ook op die internet beskikbaar.

Die sardynloop ondersteun kleinskaalse, seisoensvissers wat met treknette van die strand af vang.

Die oudste bekende rekord van die loop is 'n vermelding in die "Natal Mercury" koerant van 4 Augustus 1853.
Meer onlangs was dit die onderwerp van dokumentêre programme (bv. die BBC se "Nature's Great Events") en in gedrukte populêre media
(bv. National Geographic).


</doc>
<doc id="116087" url="https://af.wikipedia.org/wiki?curid=116087" title="Towerkuns">
Towerkuns

Towerkuns, toorkuns of magie is die gebruik van rituele, simbole, aksies, gebare en taal met die doel om voordeel te trek uit bonatuurlike magte. Die geloof in en beoefening van towerkuns bestaan al sedert die vroegste menslike beskawings en speel steeds ’n belangrike spirituele, godsdienstige en geneeskundige rol in baie kulture.

Die geloof dat ’n mens bonatuurlike magte kan beïnvloed deur gebed, offerandes of aanroeping, dateer van die prehistoriese godsdienste en word in vroeë tekste aangetref soos dié van die Antieke Egiptenare en Indiese Veda.

Towerkuns en godsdiens is kategorieë van gelowe en kennisstelsels in gemeenskappe. Dit lyk of sommige vorme van sjamaanse kontak met die geesteryk amper universeel in die vroeë menslike gemeenskappe was. Dit kom voor by verskeie inheemse volke in van Australië en Nieu-Seeland tot Afrika, die Amasone en Europa.

Towerkuns word soms in afsondering en in die geheim beoefen en word in baie gemeenskappe met skeptisisme en afkeer bejeën. In somme ander gemeenskappe word persoonlike en gemeenskaplike ongeluk soms aan magiese aanvalle toegeskryf.

Die begrip van towerkuns as iets apart van godsdiens is die eerste keer algemeen erken in Judaïsme, waarin praktyke om voordele van ander gode as Jahweh te ontvang, as towerkuns bestempel is. Die Nederlandse professor in hermetiese filosofie Wouter Hanegraaff meen towerkuns is inderdaad ’n "grootliks polemiese begrip wat deur verskeie godsdiensbelangegroepe gebruik word om óf hul eie godsdiensgelowe en te beskryf óf – al hoe meer dikwels – dié van ander onder verdenking te plaas."

Moderne beoefenaars van towerkuns beskou persoonlike spirituele groei oor die algemeen as die primêre doel van magie.

Magiese rituele is die dade (insluitende spraak) wat gebruik word om towerkuns te beoefen. Volgens die Poolse antropoloog Bronisław Malinowski bevat rituele taal ’n hoë "koëffisiënt van vreemdheid" omdat dit argaïes en ongewoon is. Hy skryf dit toe aan die behoefte aan ’n ingesteldheid wat geloof in die ritueel kweek. S.J. Tambiah reken egter selfs al lê die krag van die ritueel in die woorde, word hulle net doeltreffend "as hulle saam met ander aksies geuiter word". Hierdie ander aksies behels gewoonlik gebare, wat moontlik op ’n spesifieke tyd of plek met spesiale voorwerpe uitgevoer word. Die voorwerp, plek of uitvoerder van die ritueel kan vooraf reiniging moet ondergaan.

Émile Durkheim lê klem op die belangrikheid van rituele as ’n manier om ’n "kollektiewe opwerking" te bereik wat die gemeenskap verenig. Aan die ander kant meen sommige sielkundiges die klem val op die laer vlak van verteenwoordiging van eenvoudige gebare, wat die uiteindelike resultaat van die ritueel minder belangrik maak omdat klem geplaas word op die rituele proses eerder as die resultaat.

Antropoloë soos die Skot sir James Frazer (1854–1938) het die gebruik van simbole in twee hoofkategorieë ingedeel: die "beginsel van ooreenkoms" en die "beginsel van aansteking". Hy het hierdie beginsels verder ingedeel as "simpatiese" en "aansteeklike" towerkuns en gesê hierdie begrippe is "algemene gedagtewette wat in towerkuns misbruik word".

Die beginsel van ooreenkoms, ook bekend as die "assosiasie van idees", wat in die kategorie "simpatiese towerkuns" val, is die idee dat wanneer ’n sekere resultaat op ’n sekere aksie volg, daardie aksie verantwoordelik moet wees vir die resultaat. As ’n mens dus die aksie weer uitvoer, kan dieselfde resultaat verwag word. ’n Voorbeeld is ’n haan wat die sonsopkoms met sy gekraai aankondig. Wanneer ’n haan kraai, is dit ’n reaksie op die son wat opkom, maar dié vertolking kan omgekeer word as die waarnemer in die beginsel van ooreenkoms glo (wat sou beteken dit is minstens ’n moontlikheid dat die sonsopkoms volg op of meegebring word deur die haan wat kraai). 

Die beoefenaar van towerkuns kan dan glo as hy veroorsaak dat die haan vroeg, laat of glad nie kraai nie, sal dit die sonsopkoms dienooreenkomstig beïnvloed. Nog ’n voorbeeld van die beginsel is die geloof dat wanneer iets aan ’n voedoepop gedoen word, dit ’n ooreenkomstige effek op ’n geteikende persoon sal hê. As die pop se been byvoorbeeld gebreek word, sal die persoon wat deur die pop voorgestel word se been ook breek.

Volgens die beginsel van aansteking sal twee voorwerpe wat in aanraking met mekaar gekom het, mekaar bly beïnvloed al word die kontak tussen hulle verbreek.

By sommige Indiane bestaan die gebruik dat ’n ma wat ’n kind aanneem, die kind deur van haar klere sal trek om die geboorteproses te simboliseer en daarmee die kind met haarself te verbind. So word die kind emosioneel hare, al is daar nie ’n biologiese band nie. Soos die Franse antropoloog Claude Lévi-Strauss dit stel: "Die ma glo in die mite en behoort tot ’n gemeenskap wat daarin glo."

Baie kulture kan simbole as ’n soort tegnologie gebruik: primitiewe volke gebruik dalk simbole en simboliese aksies om verandering en verbetering teweeg te bring, nes gevorderde kulture byvoorbeeld besproeiing gebruik om die grond vrugbaar te maak en beter oeste te kry. Michael Brown bespreek die gebruik van nantag-stene onder die Peruaanse Aguaruna as ’n soortgelyke "tegnologie": Die steggies van sekere plante word in kontak gebring met hierdie simbole van vrugbaarheid voordat hulle gepant word, en daar word dan geglo die stene dra van hul vrugbaarheid aan die plante oor.

Eindelik sal die konteks van die situasie of die geloof van die volk bepaal of ’n aksie simbolies is of nie. Baie simboliese aksies stam uit mitologie en unieke assosiasies, terwyl ander rituele askies bloot ’n uitdrukking van emosie is, soos ’n man wat met ’n stok teen die grond slaan: Sommige kan dit beskou as simbolies, dus ’n man wat die grond aanspoor om ’n goeie oes te lewer, terwyl ander dit kan beskou as die uiting van frustrasie omdat die oes swak was.

Die beoefening van towerkrag gaan feitlik altyd gepaard met die gebruik van taal. Of woorde hardop gesê word of nie, hulle word dikwels gebruik om towerkrag te kry of te rig.

In "The Magical Power of Words" (1968) sê S.J. Tambiah die verband tussen taal en towerkrag kom van die geloof dat woorde die heelal kan beïnvloed. Volgens Malinowski in "Coral Gardens and their Magic" (1935) is hierdie geloof ’n uitbreiding van die mens se basiese taalgebruik om sy omgewing te beskryf. "Die kennis van die regte woorde, frases en taalgebruik gee die mens ’n mag oor en bo sy eie beperkte veld van persoonlike aksie."

Magiese taal is dus ’n rituele daad en net so belangrik, of selfs belangriker, as die nieverbale aksies. Alle woorde het egter nie magiese krag nie; net sekere woorde en frases, of woorde wat in ’n sekere konteks gebruik word.

Volgens C.K. Ogden en I.A. Richards se kategorieë van spraak van 1923 verskil magiese taal van wetenskaplike taal omdat dit emosievol is en woorde in simbole van emosie omskep, terwyl wetenskaplike taal woorde met sekere betekenisse verbind en verwys na ’n objektiewe eksterne realiteit. Magiese taal het dus die besondere vermoë om metafore daar te stel wat simbole skep en magiese rituele met die wêreld te verbind.

Malinowski meen "die taal van towerkuns is heilig en word gebruik vir ’n heel ander doel as die taal van die gewone lewe". Die twee vorme van taal word onderskei deur woordkeuse, grammatika, styl of die gebruik van sekere frases en vorme: towerspreuke, gesange, seëninge of dreunsang. Heilige taal bevat dikwels argaïese woorde en vorme in ’n poging om die suiwerheid of "waarheid" van ’n godsdienstige of kulturele "goue era" op te roep.

Nog ’n bron van die mag van woorde is hul geheimsinnigheid en eksklusiwiteit. Hoogheilige taal word genoegsaam van gewone taal onderskei dat die meeste mense dit nie verstaan nie en dit net deur gespesialiseerde beoefenaars gebruik en vertolk kan word soos towenaars, priesters en sjamaans.

Tambiah reken magiese taal oortree in dié opsig die primêre doel van taal: kommunikasie. Aanhangers van towerkuns kan steeds die magiese funksie van woorde gebruik en waardeer deur te glo in die inherente mag van die woorde self en in die betekenis wat hulle moet oordra aan dié hulle wel verstaan.



</doc>
<doc id="116092" url="https://af.wikipedia.org/wiki?curid=116092" title="Netvlies">
Netvlies

Die netvlies (ook retina genoem), is die binneste laag van die oog wat kelkievormig van agter na voor tot by die siliaarliggaam strek. Die retina bestaan uit ligsensitiewe reseptororgaantjies, wat as keëltjies en stafies bekend staan. Die orgaantjies bevat pigmente wat deur lig in chemiese stowwe opgebreek word vir die opwekking van senu-impulse wat vir vertolking na die brein gelei word. Benewens die reseptors, is daar 'n pigmente-laag teenaan die choroïed wat verhoed dat die ligstrale versprei. Die retina is baie dun en kan net soos nat kladpapier by hantering skeur.


</doc>
<doc id="116101" url="https://af.wikipedia.org/wiki?curid=116101" title="Limonium depauperatum">
Limonium depauperatum

"Limonium depauperatum" (Boiss.) R.A.Dyer is 'n laventelbosspesie, endemies aan Suid-Afrika wat op die SANBI-rooilys as "bedreigde spesie" (EN) gelys is.

Die spesie is kenmerkend aan die moerasse van die kusfynbos se riviermondings. Dit kom net op vier plekke op die Kaapse Vlakte en die weskus van die Wes-Kaap voor. Dit is daar deur die landbou en die stedelike ontwikkeling bedreig.
Dit groei in een van die sones wat 'n soutmoeras kenmerk, ongeveer driekwart opwaarts vanaf die waterlyn. "L. depauperatum" is die westelike spesie, aan die suidkus van die Kaap word dit deur "L. linifolium" vervang en aan die ooskus deur "Limonium scabrum".


</doc>
<doc id="116103" url="https://af.wikipedia.org/wiki?curid=116103" title="Lys van mediese vakbegrippe">
Lys van mediese vakbegrippe

Die artikel bevat 'n lys van mediese vakbegrippe. Mediese vakbegrippe omvat die terminologie wat deur mediese praktisyns in die uitoefening van hulle beroep gebruik word.

























</doc>
<doc id="116104" url="https://af.wikipedia.org/wiki?curid=116104" title="Brakblommetjie">
Brakblommetjie

Die Brakblommetjie ("Limonium anthericoides" (Thunb.) Kuntze) is 'n laaggroeiende plant wat aan die suidkus van Suid-Afrika voorkom.

Op die SANBI-rooilys word dit as "bedreig" (EN) gelys. Dit is endemies aan Suid-Afrika en groei in die kusfynbosstreek die Agulhasvlakte naby Elim. Dit groei steeds op net vyf plekke, maar word deur indringerspesies en beweiding bedreig


</doc>
<doc id="116113" url="https://af.wikipedia.org/wiki?curid=116113" title="Anemoonvygie">
Anemoonvygie

Die Anemoonvygie ("Jordaaniella anemoniflora" (L.Bolus) Van Jaarsv.) is 'n vetplantjie uit die vygiefamilie "Aizoaceae". Op die SANBI-rooilys word dit as endemies aan die Suid-Afrikaanse Wes-Kaap en as "CR PE" gelys wat wil sê dat dit "kritiek bedreigd, moontlik (in die wildernis) uitgestorwe" is.

Hierdie vygie het vanaf Macassar tot Hermanus aan die Kaap voorgekom, maar pogings om die laaste bekende populasie te red het gefaal. Die spesie is reeds in 1924 beskryf en in Kirstenbosch gekweek. Urbanisasie en ontwikkeling van die streek rond Hermanus het die populasies van sy leefgebied beroof. Dit word nogtans nou ook in kustuine aangeplant.


</doc>
<doc id="116119" url="https://af.wikipedia.org/wiki?curid=116119" title="Smalbalk-nooientjie">
Smalbalk-nooientjie

Die Smalbalk-nooientjie ("Plectroglyphidodon dickii") is 'n vis wat wydverspeid voorkom in die westelike Stille Oseaan, die Indiese Oseaan en aan die kus van Oos-Afrika suidwaarts tot die suide van KwaZulu-Natal. In Engels staan die vis bekend as die "Narrowbar damsel".

Die vis word tot 11cm lank en sy lyf is taankleurig terwyl die rante van die skubbe donker is. Daar is 'n vertikale swart streep net voor die basis va die stertvin. Die volwasse visse het 'n geel stertvin terwyl die onvolwasse s'n wit is. Hulle leef in rots kus areas en vlak aflandige riwwe in water wat 2 tot 18m diep is. Hulle is alleenlopers maar kan ook in klein groepies voorkom. Die visse is territoriaal van aard en vreet alge en klein bodem ongewerweldes.

Die vis kan verwar word met die breëbalk-nooientjie ("Plectroglyphidodon johnstonianus").





</doc>
<doc id="116120" url="https://af.wikipedia.org/wiki?curid=116120" title="Adriana Spyker">
Adriana Spyker

Adriana Hendrina Spyker (Amsterdam, Nederland, 11 Februarie 1840 – Wellington, Kaapkolonie, 11 April 1914) was ’n baanbrekeronderwyseres wat middel 1875 na Suid-Afrika gekom het om Hollands aan die toe 18 maande oue Hugenote-seminarie te onderrig.

Die Hugenote-seminarie is in Januarie 1874 deur die toedoen van ds. Andrew Murray gestig om te voorsien in die dringende behoefte aan onderwyseresse in die Kaapkolonie. Dit was die eerste instelling wat naskoolse onderrig uitsluitlik aan vroue gebied het. Ds. Murray het die eerste twee onderwyseresse, mej. Abbie Park Ferguson en Anna Bliss, uit Amerika gewerf waar hulle studeer het aan die Mount Holyoke-vroueseminarie in die deelstaat Massachusetts. Ferguson en Bliss het in die beginjare al die onderwyseresse vir die Seminarie op Wellington oorsee gewerf, van wie die eerste drie middel 1875 in Suid-Afrika aangekom het. Die Engelsonderwyseresse destyds het uit Skotland gekom en dié vir musiekonderrig uit Duitsland.

Mej. Spyker het by die Seminarie aangesluit ten tyde van die opening van ’n tweede gebou wat in die groot vraag na verblyf vir die leerders moes voorsien. Voor die tyd moes mej. Wells en 16 van die hoërskooldogters in die pastorie van ds. en mev. Murray tuisgaan. Die huis was oorval omdat die Murrays ’n groot gesin was. In Julie is die nuwe gebou betrek met blyplek vir 50 meisies. Nuwe reëlings moes vir die werk aan die Seminarie getref word en so is mejj. Bliss en Ferguson geskei aangesien eersgenoemde in beheer van die laer afdeling (vir die opleiding van onderwyseresse) geplaas is en laasgenoemde van die hoër afdeling (vir universitêre opleiding). Onder Ferguson se hoofskap is mejj. Wells en Spyker as assistente aangestel en onder Bliss s’n mejj. Minnie Bailey en Sybella Albertyn. Die skoolafdeling is ook op die Seminarie se perseel gehuisves en wel in buitegeboue. Hier was mej. Gill aan die stuur van sake met mev. De Kock en mej. Eliza le Roux as assistente. Toe reeds was daar 49 dames op die hoër afdeling se rol en 40 in die laer afdeling. 

Tydens die Hugenote-kollege en –seminarie se silwerjubileum in 1889 was daar 64 studente in die kollege en 482 skoliere in die seminarie en normaalskool. Mej. Spyker was verantwoordelik vir moderne tale en letterkunde. Die enigste getroude vrou in die personeel was mev. Veeder, matrone van Murray-saal en die enigste man mnr. James Harvie, wat verantwoordelik was vir die onderrig van tweedeklasonderwysers aan die normaalskool. Die res van die personeel het bestaan uit 30 ongetroude vroue onder die medehoofskap van mejj. Ferguson en Bliss.

Mej. Spyker was van die begin af betrokke by die Seminarie se Hugenoten Zending Vereeniging en in 1889 by die stigting van die Vrouesendingbond, wat daaruit ontstaan en kort voor lank takke oral in die Kaapkolonie gehad het. Sy het die nuusblad "De Zending Bode" gestig en was ook redaktrise van "Lichtstralen". Van die begin tot haar aftrede in 1906 was sy die VSB se ywerige en getroue penningmeesteres en het ook in laasgenoemde jaar "Geschiedenis van den Vrouwen Zending Bond, 1889–1906" geskryf. Agt jaar later is sy op Wellington oorlede in die ouderdom van 74 jaar.



</doc>
<doc id="116122" url="https://af.wikipedia.org/wiki?curid=116122" title="2017 Australiese Grand Prix">
2017 Australiese Grand Prix

Die 2017 Formule Een Australiese Grand Prix het op 26 Maart 2017 by die Albert Park-straatrenbaan in Melbourne, Australië plaasgevind. Dit was die eerste wedren van die 2017-kampioenskapseisoen gewees.

Pirelli het die volgende bande aan alle spanne in Melbourne verskaf:


</doc>
<doc id="116130" url="https://af.wikipedia.org/wiki?curid=116130" title="Juweel-nooientjie">
Juweel-nooientjie

Die Juweel-nooientjie ("Plectroglyphidodon lacrymatus") is 'n vis wat wydverspreid in die Stille Oseaan en Indiese Oseaan voorkom; meer spesifiek aan die kus van Oos-Afrika suidwaarts tot sentraal KwaZulu-Natal. In Engels staan die vis bekend as die "Jewel damsel".

Die vis word tot 10cm lank en die vis lyf is meer slank as rond. Dit is bruinkleurig wat verander na taan of wit aan die agterkant. Daar klein, blou kolletjies op die boonste gedeelte van die lyf wat neig om te verdwyn soos die vis verouder. 

Hulle leef in vlak, tropiese strandmere en aflandige koraalriwwe in water wat 5 tot 20m diep is. Hulle word gevind waar daar 'n mengsel is van alg- en koraal bedekte rommel is. Die visse is alleenlopers maar kan ook in pare voorkom. Hulle vreet alge en klein ongewerweldes.





</doc>
<doc id="116132" url="https://af.wikipedia.org/wiki?curid=116132" title="Elandspark">
Elandspark

Elandspark is 'n voorstad van Johannesburg.


</doc>
<doc id="116133" url="https://af.wikipedia.org/wiki?curid=116133" title="Crown Gardens">
Crown Gardens

Crown Gardens is 'n voorstad van Johannesburg, Suid-Afrika. Dit is in Streek 9 geleë.


</doc>
<doc id="116134" url="https://af.wikipedia.org/wiki?curid=116134" title="Elcedes">
Elcedes

Elcedes is 'n voorstad van Johannesburg, Suid-Afrika. Dit is in Streek 9 geleë.


</doc>
<doc id="116135" url="https://af.wikipedia.org/wiki?curid=116135" title="Electron, Johannesburg">
Electron, Johannesburg

Electron is 'n industriële gebied in Johannesburg, Suid-Afrika. 


</doc>
<doc id="116136" url="https://af.wikipedia.org/wiki?curid=116136" title="Evans Park">
Evans Park

Evans Park is 'n voorstad van Johannesburg in Suid-Afrika, in die voormalige "Area 9".


</doc>
<doc id="116137" url="https://af.wikipedia.org/wiki?curid=116137" title="Forest Hill, Johannesburg">
Forest Hill, Johannesburg

Forest Hill is 'n voorstad van Johannesburg in Suid-Afrika, in die voormalige "Area 9".


</doc>
<doc id="116138" url="https://af.wikipedia.org/wiki?curid=116138" title="Ferreirasdorp">
Ferreirasdorp

Ferreirasdorp is 'n voorstad van Johannesburg in Suid-Afrika, in die voormalige "Area 9".


</doc>
<doc id="116139" url="https://af.wikipedia.org/wiki?curid=116139" title="Fairview, Johannesburg">
Fairview, Johannesburg

Fairview is 'n voorstad van Johannesburg in Suid-Afrika, in die voormalige "Area 9". Fairview word begrens deur Troyeville in die noorde, Reynolds View in die ooste, Jeppestown in die suide en New Doornfontein in die weste. Fairview is sowat 3 km oos van Johannesburg se stadsaal geleë.

Die destydse NG gemeente Jeppestown se kerkgebou is in Fairview geleë en is al beskryf as een van die mooiste kerke in Johannesburg.

Die voorstad is omstreeks 1895 of vroeg in 1896 aangelê deur M.H. Fawcus en oorspronklik Fawcus Town (of Township) genoem. Volgens "The Star" van November 1896 is erwe teen 'n gemiddelde prys van £300 elk verkoop en sommige selfs teen £450. Fawcus was getroud met ’n vrou van die eiland Sint Helena, wat later as “kleurling” geklassifiseer sou gewees het. 

Ná die Tweede Vryheidsoorlog, toe die sosiale kleurskeidslyn strenger toegepas is, het hy sy vrou en gesin geneem en met die geld wat hy uit die verkoop van sy grond en ontwikkeling van Fawcus Township gemaak het, verhuis na Jamaika en later Trinidad, waar hy oorlede is. In 1909 het sy weduwee na Johannesburg teruggekeer en sonder welslae probeer om die ou naam van die dorpsgebied te herstel, wat intussen herdoop is tot Fairview. 

Dit is nou ’n minder gegoede, vervalle residensiële voorstad met sakeondernemings en werkwinkels aan Commissionerstraat, wat uit die middestad hierdeur loop. ’n Groot brandweerstasie met ’n hoë toring is op ’n hoogte aan die oostelike kant van Commissionerstraat gebou.


</doc>
<doc id="116140" url="https://af.wikipedia.org/wiki?curid=116140" title="Inheemse teater in Suid-Afrika">
Inheemse teater in Suid-Afrika

In hierdie gedeelte word 'n kort oorsig gegee oor die ontstaan van die inheemse teater in Suid-Afrika. Die ontstaan van die protesteater uit die improvisatoriese storieverteltradisie van die Afrika mense wat graag sang, dans en gehoordeelname ingesluit het word bespreek. Die ontstaan van die Afrikaanse teater word beskryf. In beide die geskiedenis van die inheemse Afrika teater en die Afrikaanse teater word die rol van die Engelse teater ook genoem. Die Engelse teater geskiedenis in Suid-Afrika is dus ineengevleg met die van die Afrika teater en die Afrikaanse teater. Die Engelse teater beïnvloed die ontstaan van 'n meer Westerse Afrika teater en versterk die pogings van die swart gemeenskap om protesteater te bedryf teen Apartheid. Ter selfdertyd baat die Afrikaanse gemeenskap ook want die Engelse kultuur kruisbestuif ook die Afrikanerkultuur. Met die stigting van die streeksrade van die verskillende provinsies baat die Engelse teater net soveel as die Afrikaanse teater by die subsidie wat die Apartheidsregering vir die kunste toegestaan het. Daar word vele toneelstukke in Engels opgevoer en baie van die Engelse toneelspelers en regisseurs het werk. Die Engelse invloed wat gestaan het vir vryheid van spraak het die teatergeskiedenis van Suid-Afrika verryk en vele uitstekende plaaslik geskrewe dramas laat ontstaan. Ons land lewer 'n internasionale dramaturg, naamlik Athol Fugard wat diep spore trap op internasionale verhoë.

In Afrika is daar eerstens 'n sterk geskiedenis van mondelingse storieverteltradisies alvorens daar gepraat kan word oor “teater” in Afrika. Die kolonisasie van Afrika deur die Europieërs het storieverteltradisies van die Afrika stamme geïgnoreer en baie geskiedkundige feite het dus verlore gegaan. Een van die redes vir hiervoor is die feit dat die geskrewe woord meer gewig gedra het vir die Europese settelaars as mondelingse vertellings. Later het die migrasie van swart werkers na die stede met die ontdekking van goud, diamante en steenkool 'n baie negatiewe invloed gehad op die stamtradisies en sodoende die hiërargie van die Afrikastamme en gesinsstrukture omvergewerp.

Gelukkig is daar redelik navorsing gedoen oor die lewering van die Zulu lofgedigte deur die "izibongo" (lofdigter), asook navorsing oor die Xhosa se volksvertellings of "iintsomi" en die Sotho volksvertellings of "tsomo" deur die lofdigter of "liboko". Die uitvoerings van hierdie werke gaan gepaard met beweging en dans. Hierdie vertellings vind meestal in die buitelug plaas sonder spesiale teaters of dekor. Die werk word gewoonlik by belangrike feesvierings (rituele) wat sekere tye van die jaar plaas vind aangebied. Die vertellers (griots) trek spesiale kostuums aan en gebruik maskers en grimering. Die lofgedigte word deur musiek begelei of deur sang. Die gehoor neem meestal aktief deel aan die uitvoerings en baie van die werk is improvisatories van aard. Die oorsprong van die teater in Suider Afrika is ook te vinde in die daaglikse volksvertellings wat rondom kampvure in krale van swart stamme voorkom.

Teaters soos ons dit ken met 'n verhoog en 'n ouditorium kom eers baie later. Die koloniale tydperk bring die idee van die Westerse teater na Suider Afrika. Die eerste toneelstukke is deur die millitêre geldere opgevoer. In 1608 is "Hamlet" aangebied op die skip van Kaptein Keeling naamlik, "Dragon". Gedurende 1790 was daar interessant genoeg sprake van 'n "ondergrondse" teater. 'n Teks is klaarblyklik geskryf deur 'n slaaf, genaamd Matjiet wat oor hul sosiale toestande gehandel het. Dit is opgevoer vir ander slawe om hul te vermaak en moontlik 'n stem van protes te gee. Tydens die Britse besetting in 1799 het goeweneur George Yonge die "African Theatre" laat bou waar amateur groepe kon optree tot vermaak van die lede van die garnisoen. Tydens hierdie tydperk is besoekers aan die Kaap ook vermaak met danse deur die swartmense van daardie tyd. Daar is selfs groepe wat oorsee gegaan het om die mense daar met die inheemse danse van Afrika te vermaak.

Die sendelinge het 'n invloed op die teater lewe gehad en het temas met sedelesse en Bybelse tonele opgevoer. Die sendelinge dra die Europese teatertradisies oor aan die bewussyn van die inheemse Afrika mense. Tydens 1838 word die eerste klug geskryf en opgevoer in Grahamstad deur George Rex en Andrew Bains genaamd "Life among the Hottentots or" "Kaatje Kekkelbek""." Dit was die eerste geskrewe voorbeeld van Kombuis Afrikaans en Engels in een teks.

Verstedeliking as gevolg van die ontdekking van goud, steenkool en diamante, hoofsaaklik aan die Witwatersrand en in die Kimberleygebied, het 'n nuwe “teater” kultuur tussen die mense van Afrika ontwikkel. So voer Esau Metetwa se "Lucky Stars" toneelgroep in 1927 sketse in Zulu op wat op 'n Europese styl geskoei is. Metetwa voer ook 'n stuk genaamd "Ukuqomisa" (Heks) op. In 1935 bied Herbert Dloma, die eerste volwaardige swart akteur, 'n stuk in Engels aan naamlik: "The girl who killed to save" en met hierdie stuk het hy die eerste teaterpraktisyn geword wat koloniale onderdrukking aangespreek het. Gedurende die veertiger en vyftiger jare het daar kulturele aktiwiteite in plekke soos Sophia Town floreer met jazz musiek, dans en die aanbieding van tonele. Een so 'n toneelorganisasie was die Orlando Boy’s Club Dramatic Society.

In 1947 is die Nasionale Teater gestig wat nie die deelname van swart toneelspelers verwelkom het nie. The Bareti Players van Ian Bernhardt, 'n swart toneelgeselskap, het in die 1950’s stukke opgevoer met 'n Europese grondslag. Bernhardt was ook aktief betrokke by die musiekteater aanbieding, naamlik "King Kong""." Dit was 'n “township”-musiekteateropvoering wat gehandel het oor die opkoms en tragiese einde van 'n Suid-Afrikaanse swaargewig bokserkampioen. Hierdie stuk was deur verskillende rasse geskep en opgevoer en word die bloudruk van die feit dat 'n veelrassige kultuur in Suider Afrika wel moontlik is. Dis in 1959 voor 'n veelrassige gehoor in die Witwatersrand se Great Hall opgevoer. Alan Paton en Krishnah Shah het 'n ander musiekteater stuk opgevoer naamlik "Sponono" in 1961 in Durban en Johannesburg. In 1963 voer Gibson Kente sy eerste musiekteater stuk op naamlik "Manana, The Jazz Prophet". Kente gebruik hierdie musiekteater styl en skryf verdere stukke soos byvoorbeeld "How Long, I believe" en "Too late" in die begin sewentiger jare. Gou word nog meer kommersiële musiekteater stukke geskep, deur byvoorbeeld Sam Mhangavane en Boykie Mohlamme.

Die Apartheidsbeleid ironies genoeg bevestig; swart teater vir swart mense en wit teater vir wit mense. Die Apartheidsdruk vermeerder wat interaksie op kulturele gebied stuit. Athol Fugard het in 1958 sy stuk "Nongogo" in die Rehearsal Room in Dorkay House in Johannesburg opgevoer met John Kani en Winston Ntshona. Hulle het ook die Serpent Players in Port Elizabeth bedryf asook die Circle Players van Kaapstad. Die vermeerdering van Apartheidswette het gelei tot meer en meer Anti-Apartheid stukke. Fugard skryf "The Blood Knot," Basil Warner skryf "Try for white", en David Herbert skryf "Kakamas Greek." Selfs in die geledere van die Afrikaanse skrywers beweging genaamd die Sestigers is daar opstand teen die Verwoerd-dominansie van Apartheid. 'n Stuk wat Verwoerd se ideologie direk konfronteer was N.P. van Wyk Louw se "Pluimsaad waai vêr" (1966). Bartho Smit se stuk "Die Verminktes" (1960) is geskryf in verset van die toe huidige bestel.

In 1965 word alle gemengde rassige gehore verbied deur die regering, asook veelrassige gehore. 'n Uitwerking hiervan kan gesien word in die werk van Athol Fugard wat nou sy werk eksklusief met wit spelers aanbied soos byvoorbeeld – "People are living there", "Hello and Goodbey" en, "Boesman and Lena". "Boesman and Lena" se rolverdeling is byvoorbeeld hanteer deur Yvonne Bryceland en Boesman is gespeel deur Athol Fugard self. In 1972 besluit hy om hierdie apartheidsreël teë te gaan en voer "Sizwe Banzi is dead" op met die Serpent players.

In 1964 in Durban het Ronnie Govender en Muthal Naidoo die Shah Theatre Academy gevorm, terwyl Gibson Kent ander temas aanpak soos liefde, geweld en alkoholisme. Twee van Kent se mees suksesvolle spelers het ook die suksesvolle stuk "Woza Albert" geskep. Hierdie toneelstuk het internasionale sukses bereik. Maishe Mapona se stuk "Gangsters" is deur die Direktoraat vir Publikasies as opruiend beskou en die opvoer daarvan in Diepkloof is verbied.

Die revolusie van 1976 teen Apartheid het gelei tot meer en meer aksies wat aanleiding gegee het tot die geboorte van Demokrasie in Suid-Afrika in 1994. Daar was nie 'n tekort aan Suid-Afrikaanse teater stemme in hierdie stadium nie, maar wel 'n tekort aan teaters wat hierdie stukke kon huisves. Die staatsgesubsidieerde Raad vir Uitvoerende Kunste was meestal net geïnteresseerd in Afrikaanse werke en nie soseer in nuwe Engelse stukke nie. Die enigste toneelstuk wat die saak van Apartheid in hierdie tyd aanspreek in Afrikaans was "Kanna hy kô hystoe" geskryf deur Adam Small. Hierdie stuk het die lot van die kleurlinge aangespreek en is opgevoer deur die streeksrade. Intussen het die TRUK (Transvaalse Raad vir Uitvoerende Kunste) se Arenateater in Johannesburg, Kruik (Kaapse Raad vir Uitvoerende Kunste) se Theatre Laboratory en Bloemfontein se Presidensieteater wel “eksperimentele” werke op in opstand teen die streng Apartheidswetgewing.

Kontroversiële werke is opgevoer in “huis-teaters”. Daar het egter 'n paar teaters ontstaan in hierdie tyd wat vandag nog 'n rol in ons teaterlewe speel. The Space open in Kaapstad en bied ongeveer 300 produksies aan van Fugard se stuk "Statements after an arrest under the Immorality Act". In Johannesburg bied die Market Theatre onderleiding van Barney Simon en Mannie Manim ’n onafhanklike teaterruimte aan sedert 1974. Die Market Theatre is gesetel in die ou Indiese varsprodukte mark in Johannesburg en het drie teaters beskikbaar: die Laager Theatre, die Main Theatre en die Barney Simon Theatre. In hierdie teaters is Suid-Afrikaners van alle rasse blootgestel aan groot Suid-Afrikaanse dramaturge se werk, soos byvoorbeeld die van Fugard, Zakes Mda, Pieter-Dirk Uys, Gibson Kente, Adam Small, Kessie Govender, Maishe Mpoynya en Matsemela Manaka. Wonderlike stukke is hier opgevoer soos die werke van Fugard: "Lesson from the Aloes, Master Harold and the boys," en "My Children! My Africa!" Norman Coombes van die Engelse geledere skryf die drama "Snake in the Grass" om protes aan te teken teen die Apartheidsregering. In Kaapstad open die Baxter teater in 1977 deur J. Slemon. In 2001 bestuur Mannie Mannim hierdie teater wat dan ook 'n platvorm word vir baie stukke wat deur die Markteater opgevoer is.

Temas wat gedurende die tydperk ontgin is, is dramas wat die behuisingsprobleme aanspreek soos "Imfundise" wat deur die vroue van Crossroads aangebied is. Elsa Joubert se boek "Poppie Nongena" word in 'n toneelstuk verwerk om die lot van huisbediendes aan te spreek. "Bopha" behandel die krisis van die swart polisieman. Die werkersunies gebruik die teater om hul saak te stel byvoorbeeld in "The sun will rise over the workers" soos geskep deur die Junction Avenue Theatre Company. 'n Werkswinkeltoneelstuk naamlik, "You strike the woman, you strike the Rock" het onstaan uit die slagspreuk wat gebruik is tydens die vroue opstand in 1956. Dit is die eerste keer aangebied in 1986 deur die Community Arts Project van Kaapstad.

Die tydperk vanaf om en by 1985 tot 1992 is gekenmerk deur onrus en al hoe meer onsekerheid in die land. Die politieke atmosfeer word veral weerspieël tydens die Grahamstad Arts Festival. Hier kon 'n mens duidelik sien hoe die teater beïnvloed is deur die ekonomiese resessie en die gevolge van die sensor beperkings omdat die land bykans in 'n polisiestaat verander het. Dit was veiliger om weg te bly van politiese kwessies. Sedert die aanstelling van die nuwe president F.W. de Klerk op 1 Februarie 1990, die vrystelling van Nelson Mandela in 1992 en nadat Apartheid afgeskaf is sou 'n mens verwag dat die teater in Suid-Afrika nie meer sou groei nie. Inteendeel, nou word daar aangdag gegee aan ander gemeenskaps probleme. In 1990 word Toegepaste Drama of Applied Drama se Opvoedkundige Dramategnieke ook gebruik om politiese kwessies aan te spreek. Na 1994 met die afskaffing van Apartheid word Toegepaste Drama gebruik om inligting te versprei oor die bekamping van HIV/Vigs, mense regte, tiener swangerskap, dwelms en alkohol misbruik, kindermishandeling en geweld teen vroue. Die Afrikaner Pieter-Dirk Uys spot nou weer met gesagsfigure soos Thabo Mbeki en met 'n kabinet minister wat blykbaar sou voorstel dat VIGS deur middel van 'n konkoksie van beet en knoffel genees kan word.

Hierdie tydperk vanaf 1990 word deur Mavis Taylor die tydperk van die Teater vir Heling genoem. Die nuwe Suid-Afrika met sy “reënboognasie” idee moes 'n nuwe identiteit begin soek. Mavis Taylor verkry sy idee van die Teater van Heling vanaf 1992 na aanleiding van stukke soos "Poison" van David Kramer en Taliep Pietersen en ontgin so die tema van verdowingsmiddels en geweld op die Kaapse Vlakte. Athol Fugard bied "Playland" aan om versoening uit te beeld tussen 'n wit en swartman. Verdere werke is die van die Jane Taylor en William Kentridge se Handspring Puppet Company wat "Ubu and the Truth Commision" aanbied. Kramer en Pietersen maak ook geskiedenis met hul uiters suksesvolle musiekteaterproduksie "Fairyland" wat die nuwe Suid-Afrika geestig interpreteer. Ander werke van belang is Breytenbach se "Boklied", Deon Opperman se "Donkerland en We all fall down", Reza de Wet se "Diepe Grond" en "Drie Sisters Twee" en John Kani se "Nothing but the Truth."
'n Multi-kulturele politieke teater moes tot stand kom. Aangesien die land nie meer geboikot word nie, word die teater 'n meer kommersiële bedryf. Toneelgeselskappe van oorsee begin sporadies hier optree. Na die prostesteater van die 1980’s was die gehore opsoek na ligter vermaak. As gevolg van die feit dat die teater nie meer gesubsidieer word nie en die gehore meer vermaaklike temas ondersteun is die musiekteater gewild. “Stand-up” komedies, kabaret, een-man vertonings, klugte en satiries domineer die teaterlandskap. So onstaan daar tot meer as 30 kunsfeeste oral in die land en baie klein teaters waar individue kan optree. Daar ontstaan dus 'n aktiewe teatergemeenskap in Suid-Afrika. Daar is byvoorbeeld die Nasionale Kunstefees of National Arts Festival wat in Grahamstad aangebeid word. Die Manguang African Cultural Festival word jaarliks in Bloemfontein aangebied en in Oudtshoorn word die KKNK of Klein Karoo Nasionale Kunstefees jaarliks gehou. En dan is daar nog kleiner feeste soos Clover Aardklop, Arts Alive, Gariep Kunstefees, Die Woordfees in Stellenbosch en die Wits Arts and Literature Experience.

Buiten die feit dat daar teaters by talle Casino’s in die land is word daar steeds teaterstukke aangebied in teaters soos die Artscape Theatre in Kaapstad, die Barnyard teaters wat nasionaal voorkom, en die Fugard Theatre in Kaapstad. Daar is die Theatre on the Square in Johannesburg, die State Theatre in Pretoria en die Market Theatre in Johannesburg en die Baxter Theatre in Kaapstad wat steeds gehore lok. Nuwe temas word ontgin deur skrywers en weereens is die Market Theatre op die voorpunt van die ontwikkeling met hul Market Theatre Laboratory wat gemeenskapsteater aanmoedig deur hul ruimte aan te bied vir 'n jaarlikse gemeenskapsteaterfees. Verder borg hul ook die Young Writers’ festivals om skryfkuns aan te moedig.

Volgens Hauptfleisch is die mees voor die handliggendste veranderinge sedert die laaste tien jaar op die toneelplatform in as volg: Daar is 'n groei in die gewildheid van musiekblyspelteaters as gevolg van die feit dat ingevoerde vertonings in Casinoteaters gewild raak. Dan is daar ook 'n verdieping te bespeur rakende ernstige teater – Die stukke is meestal korter en nie noodwendig drie bedrywe lank nie. Fisiese teater, eenmanvertonings, kabaret en “stand-up” komedie, asook musiek en sang raak al hoe gewilder. Daar ontstaan baie kleiner ad hoc toneelgroepe wat deur die land van kunstefees tot kunstefees reis en dan ook in verskeie “huis”-teaters optree op kleiner dorpe.

Die Afrikaanse teatergeskiedenis sedert die 1800 vertel 'n eie storie. Die voortstuwende motivering van die teater in Afrikaans was spesifiek om die taal Afrikaans te bevorder en 'n eie nasionaliteitsgevoel in opstand teen die gebruik van Hollands as voertaal en ook teen die afdwinging van Engels as gebruikerstaal in die skole en in die regering. Ons kan dus tot die gevolgtrekking kom dat die teater in Afrikaans, nes die Protesteater van die Anti-apartheidsbewegings sterk motiveer is deur drang om die reg van mense op hul eie kultuur en taal te laat voortlewe. In "Drama en Toneel in Suid-Afrika 1800 tot 1962", geskryf deur Prof. F.C.L. Bosman, kan ons 'n oorsigtelike beeld van hierdie geskiedkundige ontwikkeling van die teater vir die Afrikaner kry. Daar word ook verwys na hoe die teater in die Engelse gemeenskap gedurende hierdie tydperk ontwikkel het.

Honderd jaar terug was daar min dorpe in ons land en dus ook nie teaters nie. Dis interessant om te weet dat daar darem in 1781 toe die Nederlandse Oos-Indiese Kompanjie al op vertrek gestaan het 'n Hollandse toneelstuk opgevoer is aan die Kaap. Die Franse garnisoen se huursoldate het Beaumarchais se stuk "Die Barbier van Sevilla" opgevoer. Mans het vroue rolle vertolk en moes die Kaapse dames se juwele leen! In 1795 beset die Britse troepe die Kaap en hul open die Garnisoenteater in hulle barrak. Kort voor lank word die African Theatre of Afrikaansche Schouwburg op die markplein in 1801 geopen. Kragtens die ooreenkoms van Amiens word die Kaap weer aan die Hollanders teruggegee en in 1813 word 'n aantal toneelstukke vir die Kaapenaars vertaal en opgevoer deur Charles Etienne Boniface. Hy skryf die eerste ware toneelstuk van Afrikaanse literêre belang naamlik "De Temperantise" omdat die taal van die kleurlinge in die toneelstuk gebruik word.

Daar ontstaan in hierdie tyd Nederlandse toneelgroepe soos byoorbeeld "Tot Nut en Vermaak" en "Door Yver Vruchtbaar". In Grahamstad ontstaan daar Engelse amateurtoneelgroepe. As gevolg van 'n godsdienstige herlewing in die Kaap word die Afrikaansche Schouwburg gesluit in 1838 om as kerk vir die slawe te dien. Vandag is die gebou 'n monument en bekend as St. Stephen’s-kerk. In die 1840’s word Hollandse amateurtoneelgeselskappe se toneelstukke oral in die land aangebied. In 1876 kry Kaapstad weer 'n teater in Burgstraat, naamlik die Royalteater. Kaptein Disney Roebuck is die teaterbestuurder en hy bring talle geselskappe van oorsee om daar op te tree. In Kimberley waar diamante ontdek is word daar ook 'n Royalteater gebou. En so gebeur dit dat daar bykans in elke groterige dorpie 'n Royalteater in hierdie tyd gebou word vir rondreisende amateurgeselskappe om in op te tree. Immigrante kom na Suid-Afrika met die groot goudstormloop en in Johannesburg word daar byvoorbeeld nog teaters opgerig waarvan die Standard Theatre die bekendste was. Met die Uniewording in 1910 bied die reggiseur van skouspele van Brittanje, naamlik Frank Lascelles, 'n groot opvoering op 'n strand in Kaapstad aan terwyl die suidoostewind waai! Stephan Black skryf toneelstukke wat landwyd aangebied word. Maar die koms van die bioskoop begin die gewildheid van toneelopvoerings doodgedruk word sedert 1929.

Die eerste Afrikaanse rondreisende toneelgeselskap is gestig deur Hendrik en Matilda Hanekom in 1925 onder die leiding van 'n Belgiese man met die naam Paul de Groot. Paul de Groot is in Nederlands-Oos-Indië gebore en opgelei as akteur in Amsterdam. In November 1924 voer hy sy eerste voordrag op in Kaapstad. Hy stig 'n Afrikaanse Toneelgeselskap, lei sy akteurs op en konsentreer daarop om meestal vertaalde stukke in Afrikaans in die stede en ook die platteland op te voer. Hy bereik sy doelwitte met groot sukses. Toneelspelers wat deur hom opgelei is werk daarna lewenslank in Suid-Afrika in die professie. Groot name van daardie eerste Afrikaanse toneellandskap is mense soos: Andrè Heugenot, Lydia Lindeque, Wena Naudè en Siegfried Mynhardt. Paul de Groot voer toneelstuk deur C.J. Leipoldt, "Die Heks" op en daarna vertaalde stukke soos "Oorskotjie" van Dario Niccodemi, Jan van Ees se "As Mans Huishou," Alexandré Dumas sr. se "‘n Gerieflike Huwelik" en die Nederlandse stuk "Levend Dood" deur A. den Hertzog gedoen, wat hy as "Haar Tweede Man" herdoop het. Die Suid-Afrikaanse Uitsaaikorporasie ontstaan in 1936 en skep meer werk vir plaaslike toneelspelers.

In 1941 bied die Alhambra Theatre Engelse opvoerings aan waarin die Suid-Afrikaanse ster aktrise, Marda Vanne optree. Sy was ook beroemd vir haar spel in Londen, Brittanje. In 1948 word die Nasionale Toneelorganisasie gestig met meneer P.P. Breytenbach as direkteur. So ontstaan daar dan 'n gesubsidieerde staatsteater in elke provinsie en in 1963 ontbind die NTO. Hierdie streeksrade was: TRUK in Transvaal, KRUIK in die Kaap, SUKOVS in die Vrystaat en NARUK in Natal. Toneelspelers kan nou 'n beroep beoefen en 'n salaris verdien. In Pretoria word die Kleinteater geopen en opvoerings van die nuutgestigte Spraak- en Dramadepartement van die Universiteit van Pretoria word daar aangebied. Nou lei Suid-Afrika sy eie toneelspelers op. Toneelspelers wat deel was van die streeksrade het alombekend geword. Van hierdie mense het later uitgeblink in die Suid-Afrikaanse televisie en filmbedryf soos byvoorbeeld: Anna Neethling Pohl, Francois Swart, Frans Marx, Cobus Rossouw, Petru Wessels, Carel Trichardt, Sandra Prinsloo, Wilna Snyman, Louis van Niekerk, Tobie Cronjé, Wilson Dunster, Siegfried Mynhardt, Patrick Mynhardt, Ken Leach, Katinka Heyns en Marius Weyers. Hierdie gelukkige akteurs en talle ander het as professionele akteurs gewerk in die sogenaamde ou Suid-Afrika. Vandag is daar uitstekende toneelspelers in Afrikaans en Engels wat van Kunstefees na Kunstefees trek met hul toneelstukke omdat daar nie meer 'n gesubsidieerde Suid-Afrikaanse teater bestaan nie.

Toneelstukke wat in die tydperk vanaf 1974 tot om en by 1990 geskryf is in die Afrikaanse geledere en van belang is as werke wat die toets van die tyd kan deur staan is byvoorbeeld, "Siener in die Suburbs" deur PG du Plessis, 'n verwerking van Mikro se "Matewis en Meraai", "Plaston, DNS-kind," "‘n Seder val in Waterkloof" en die "Nag van Legio". "Kanna hy kô Hystoe" word geskryf deur Adam Small. Hierdie Kaaps Afrikaanse skrywer publiseer die volgende dramas: "Joanie Galant-hulle, Krimis van Maps Jacobs, Orange Earth" en "Maria, Moeder van God". Chris Barnard lewer talle toneelstukke soos "Pa maak vir my ’n vlieër Pa", ’"n Stasie in die niet", "Die rebellie van Lafras Verwey", "Iemand om voor" "nag te sê", "Op die pad na Acapulco", "’n Man met vakansie", "Taraboemdery" en "Piet-my-vrou en" "Nagspel." Pieter Fourie is ook een van die groot dramaturge in Afrikaans. Hy publiseer onder andere tussen 1975 tot 2008 die volgende toneelstukke: "Faan se trein, Faan se stasie, Tsjaka, Die joiner, Die plaasvervangers, Mooi Maria, Ek, Anna van Wyk, Die groot wit roos, Vat hom Flaffie, Donderdag se mense, Naelstring, Elke duim 'n koning, Koggelmanderman en Jasmyn". Wim Vorster "(1949) skryf die volgende werke: Die Joburg zoo storie," "Skimmespel", "Waterman" in 2006 en "Terugkere". "Kruispad" (wat in 2010 by die Grahamstadse Nasionale Kunstefees opgevoer word en die vervlakking en vermorsing van Afrikaans as taal as tema het), "Kuifman" en "Alleensaam". Hy skryf talle dramastukke vir skole byvoorbeeld "O Hex, Nagvoëls, Smeltkroeg, Pretpark, Nagmaal, Vaas, Steriel" en "Heksekind""." Dan is daar ook die skrywer "Deon Opperman" wat vir uitstkende dramas sorg soos "Die Teken", "Stille Nag", en "Boesman, My Seun", "Magspel" en "Donkerland, Ons vir jou en die onlangse Kaburu." Opperman se dramas het deurgaans 'n versetmotief in die postkoloniale Suid-Afrika.

Vandag is ons teater in Afrikaans se oorlewing afhanklik van die bestaan van die konsep van kunstefeeste. Daar is 'n hele rits kunstefeeste wat ontstaan het om die teater na die Afrikaanse en Engelse gehore te bring. Hier is 'n lys van die belangrikste feeste wat in Suid-Afrika bestaan: Grahamstadse Nasionale Kunstefees, KKNK op Oudtshoorn, Clover Aardklop op Potchefstroom, US Woordfees te Stellenbosch Vrystaatkunstefees van Bloemfontein, Cederberg-kunstefees te Clanwilliam, Kalfiefees te Hermanus, Die Suidoosterfees te Kaapstad, Inniebos-kunstefees te Nelspruit.


</doc>
<doc id="116142" url="https://af.wikipedia.org/wiki?curid=116142" title="Gousblom">
Gousblom

Gousblomme (veral genus "Arctotis") in die Suid-Afrikaanse opsig, is blomplante uit die familie "Asteraceae", en veral die Calenduleae- en Arctotideae-tribusse daarvan, wat groot, geel blomhofies voortbring en in die suidweste van Suid-Afrika aangetref word. As Suid-Afrikaanse volksnaam is dit aanvanklik toegepas op spesies in die genera "Arctotis" en "Gazania", maar is later ook toegepas op spesies in die genera "Arctotheca" en "Dimorphotheca", d.w.s. naverwante genera wat ook oranje, geel of wit blomhofies het. 'n Randjie naby Ceres genaamd Gousblomhoogte is byvoorbeeld vernoem na 'n "Dimorphotheca"-spesie. Die naam is van Nederlandse oorsprong, waar dit verwys na "Calendula officinalis", 'n waarskynlik Europese blomplant, wat in Nederland en elders as sierplant verbou word. Gousblom beteken "goue blom" en die genusnaam "Gazania", wat sinspeel op rykdom, is moontlik ook daaraan te danke.

Die Compositae is verreweg die grootste familie onder die blomplante. Dit bestaan uit meer as 'n duisend genera en tussen 13 000 en 20 000 spesies. Dit is versprei oor die meeste vastelande van die wêreld en sluit sulke wyduiteenlopende plante soos kropslaai, sonneblomme en madeliefies in.

Meer as 200 genera word in Suid-Afrika aangetref. Hoewel die naam gousblom dikwels gebruik word vir die plantfamilie Compositae, word met gousblomme meestal bedoel die kleiner geel, wit en helderoranje veldblomme en daaruit ontstaande en gekweekte hibrides, wat genera soos Arctotis, Dimorphotheca, Gazania, Arctotheca, Gerbera, Helichrysum en Phaenocoma insluit. Kenmerkend vir alle gousblomagtiges is die saamgestelde bloeiwyse. 

Die saamgestelde blomme van die meeste van die spesies is op kenmerkende wyse gerangskik. Aan die bokant van elke blomsteel is daar 'n blombodem waaruit 'n groot aantal klein gousblom blommetjies, elk 'n volledige blom, dig langs mekaar groei. Saam vorm hulle die blomhofie. By die madeliefie, byvoorbeeld, is die skyfblommetjies klein, en die vyf kroonblare is vergroei tot 'n dun, buisvormige blomkroon. Die buitenste straalblomme is heelwat groter en hulle kroonblare is vergroei tot lintvormige uitsteeksels en vorm ŉ kleurvolle ring am die blomhofie. Elke blom het vyf meeldrade; die helmknoppe voeg rondom die styl saam en elke vrugbeginsel bevat net een saadjie.

Die naam word vir sommige Suid-Afrikaanse inheemse spesies gebruik.

Die naam word ook vir 'n spesie gebruik wat waarskynlik uit Europa stam, "Calendula officinalis", waarvan baie kultivars as tuinplante gekweek word.


</doc>
<doc id="116143" url="https://af.wikipedia.org/wiki?curid=116143" title="Nasionale Seereddingsinstituut van Suid-Afrika">
Nasionale Seereddingsinstituut van Suid-Afrika

Die Nasionale Seereddingsinstituut van Suid-Afrika (NSRI) is 'n welwillendheidsorganisasie wat lewens red op see en langs die Suid-Afrikaanse kuslyn. Die instituut het 31 kusstasies en vier binnelandse stasies wat 'n verskeidenheid van nooddienste lewer met die hulp van meer as 900 vrywilligers.

Die NSRI werk saam met ander soek- en reddingsorganisasies in Suid-Afrika, soos onder meer die Suid-Afrikaanse Vloot, die Suid-Afrikaanse Walvisbevrydingsnetwerk en die Suid-Afrikaanse Rooi Kruis-lugambulansdiens. Gedurende 2014-'15 het die NSRI 643 reddingsoperasie geloods en 760 mense gered. Dit sluit nie die nasionale syfers van ander reddingsdienste in nie.

In 1966 het vier visserskuite naby Stilbaai visgevang toe daar 'n erge storm losgebars het. Drie van die skuite het tydens die storm gesink en 17 vissermanne het verdrink. Die kaptein van die vierde skuit, Gerhard Dreyer, en die bemanning het hulle hele vangs en die hele vrag oorboord gegooi om hul skuit so lig as moontlik te maak sodat hul die vermiste skuite kon gaan soek. Hulle het slegs een oorlewende gevind, John Aries.

Hierdie tragiese voorval het Patti Price (wie se lewe ook gered is deur 'n reddingsboot in die Engelse Kanaal) genoop om deur middel van 'n brieweveldtog die stigting van 'n seereddingsorganisasie in Suid-Afrika aan te dryf. Die eerste twee vrywilligers wat gehoor gegee het aan hierdie oproep was kaptein Bob Deacon en Ray Lant wat in 1967 die eerste Suid-Afrikaanse Strandreddingsdiens begin het. Die eerste reddingsvaartuig was 'n 4.7 m-opblaasboot genaamd "Snoopy" wat deur die Vereniging van Meestermariniers geskenk is.

Die bemanningslede van reddingspanne is vandag steeds vrywilligers wat nie betaal word vir hul werk nie.

Die NSRI is toegerus om enige noodsituasie te hanteer en hul betrokkenheid by die gemeenskap strek so ver as die insleep van bote wat sink, noue samewerking met paramedici tydens mediese noodgevalle waar mense siek word by hul huise of werkplekke, hulp met brandbestryding in woude of ander gebiede ten einde lewens en eiendom te beveilig, die redding van diere ter see of op land en die soek en redding van vermiste mense tydens binnelandse vloede.

Die NSRI verleen dikwels bystand aan die SA Stigting vir die Bewaring van Kusvoëls (Sankub). In September 2016 is 72 pikkewyne deur Sankub vrygelaat nadat hulle vir 'n maand lank gerehabiliteer is na afloop van 'n oliestorting. Die brilpikkewyne is vrygelaat in samewerking met Sanparke en die NSRI. Die SA walvisbevrydingsnetwerk is in 2006 gestig om walvisse wat in gevaar verkeer te help en te red. Die eenheid bestaan uit vrywilligers van die NSRI, die Departement van omgewingsake, Sanparke, Cape Nature, die SAPD en verskeie ander organisasies.

Die NSRI het 'n jaarlikse bedryfskoste van R73.4 miljoen wat aangewend word om 96 reddingsvaartuie, 38 reddingsvoertuie, 16 vierwielmotorfietse en 11 trekkers te onderhou. Die organisasie het 31 basisstasies by die kus en vier stasies by binnelandse damme en gebruik meer as 900 hoogs opgeleide vrywilligers.

Die NSRI het 'n klein personeelkorps by die hoofkantoor in Drieankerbaai, Kaapstad. Hierdie span is verantwoordelik vir die administrasie, geldinsameling, openbare bewusmaking en voorkoming van verdrinking.


Daar is meer bote by die Vaaldam as langs die hele Suid-Afrikaanse kus. Die NSRI sal help met die vestiging van 'n reddingstasie op enige plek waar daar ten minste sewe gewillige en bekwame vrywilligers beskikbaar is.



Lugseeredding



In 2006 het die NSRI die WaterWise-inisiatief geloods. Hierdie akademie skep bewustheid rakende kinderverdrinking en hoe om verdrinking te voorkom. Hulle leer kinders van jongs af om respek vir water te hê, hoe om noodhulp te verleen (kunsmatige asemhaling en hartmassering; KPR) en wat die korrekte optrede in 'n noodsituasie is. Sedert die inisiatief geloods is, het WaterWise-instrukteurs reeds meer as 1 000 000 kinders ingelig oor basiese waterveiligheid.

Die akademie word geborg deur "Transnet National Ports Authority".

Die NSRI raam dat daar elke jaar sowat 2 000 noodlottige verdrinkings in Suid-Afrika plaasvind, waarvan 600 kinders is. Nie-noodlottige verdrinkings word konserwatief geraam op ongeveer 10 keer meer as die aantal noodlottige verdrinkings.

Volgens navorsing van die Mediese Navorsingsraad vind die meeste verdrinkings plaas in arm gemeenskappe, in plaasdamme, swembaddens en riviere.

Gedurende die 2015-16-feestyd het die NSRI 141 mense gered tydens 123 reddingsoperasies. Vanaf 1 Desember 2015 tot 21 Januarie 2016 was daar 22 noodlottige verdrinkings.


</doc>
<doc id="116144" url="https://af.wikipedia.org/wiki?curid=116144" title="Voorkomsgebied">
Voorkomsgebied

Die voorkomsgebied van 'n takson is die gebied waarbinne dit voorkom.

Die IUBN gee daarvoor twee verskillende definisies.


Die verskil is belangrik omrede die spesie binne sy voorkomsgebied gewoonlik nie oorals effens voorkom nie, maar net op bepaalde plekke waar geëiende habitat voorhande is. Indien die habitat bedreig word, kan die voorkomsoppervlak verminder en die voorkomsgebied yler bevolk raak.

Die grootte van die voorkomsgebied en -oppervlakte is 'n belangrike maat vir die bepaling van die bewaringstatus van 'n spesie.


</doc>
<doc id="116147" url="https://af.wikipedia.org/wiki?curid=116147" title="Kusgousblom">
Kusgousblom

Die Kusgousblom ("Arctotis stoechadifolia" P.I. Bergius) is 'n blomplant wat endemies aan Suid-Afrika is. Dit is een van de vele blomplante wat met gousblom aangedui word. Op die SANBI-rooilys word dit as "veilig" (LC) gelys en dit kom in die Wes-Kaap voor, veral langs die kus tussen Langebaan en Kaapstad. Dit vorm aan die kus silwergrys matte op die grond wat meer as 'n meter breed kan word en 35 cm hoog kan word. Dit kry madeliefieblomme in die lente wat roomwit of liggeel kan wees. Soos by al die "Arctotis"-spesies gaan die blomme in sonlig oop en buig die blomhoofies neer as sy saad gaan vorm. Hierdie spesies word dikwels in tuine gebruik en is in verskillende kleure beskikbaar. In Kalifornië en Australië het dit indringerstatus gekry.

Die beweidingskapasiteit is gering:


</doc>
<doc id="116187" url="https://af.wikipedia.org/wiki?curid=116187" title="C.A. Groenewald">
C.A. Groenewald

Coenrad Adolph Groenewald is 'n Afrikaanse skrywer. Hy skryf verhale onder sy eie naam asook die skuilname Adolf Koen en Justus van Rhyn.

Onder sy eie naam skryf hy die bundel kortverhale "Stilrooi aarde", wat hoofsaaklik handel oor onvergenoegdes, veral in die liefde. "Harte van staal" is ’n avontuurroman wat die lotgevalle van Jan Jacobz beskryf. Na die Anglo-Boereoorlog verhuis hy na Duits-Oos-Afrika (later Tanganjika  en deesdae Tanzanië), omdat hy in sy eie land ten onregte as ’n verraaier aangesien word. In sy aangenome land laat hy hom vir politieke wanpraktyke misbruik deur ’n gewetenlose skurk. Boeiende jagervarings uit die dagboek van ’n grootwildjagter word ook in die verhaal ingewerk. Die spannende verhaalgegewe vergoed vir gebrekkige karaktertekening.

Hy is verantwoordelik vir ’n groot aantal vertalings van hoofsaaklik kinderverhale in Afrikaans. "Die lewenswonder" is didakties van aard en gemik op die opvoeding in seksuele etiek by kinders.



</doc>
<doc id="116188" url="https://af.wikipedia.org/wiki?curid=116188" title="Barend Wessels">
Barend Wessels

Ds. Barend Johannes Wessels (Kroonstad, Oranje-Vrystaat, 28 Mei 1872 – Kroonstad, Suid-Afrika, 26 September 1929) was voltyds predikant in twee gemeentes van die Nederduitse Gereformeerde Kerk, maar hulpprediker op Caledon en vir die Boerekrygsgevangenes op die eiland Sint Helena.

Wessels was ’n seun van die NG gemeente Kroonstad, waar sy familie ’n belangrike plek in die kerklike en algemene samelewing ingeneem het. Hy het sy voorbereidende studie tot die Kweekskool aan die Paarl en op Stellenbosch ontvang en ná die gewone vierjarige studie is hy einde 1899 as proponent toegelaat. 

Sy eerste werkkring was die NG gemeente Caledon, waar hy van 1900 tot 1903 as hulpprediker gedien het. In dié tyd (1902) het hy op die eiland Sint Helena ’n gedenkteken vir die Boerekrygsgevangenes onthul wat hulle self opgerig het. Volgens sy grafsteen was ds. Wessels predikant vir die bannelinge, maar die bronne vermeld nie van wanneer tot wanneer en of hy self daarheen verban is nie.

Op 11 Augustus 1903 het die NG gemeente Douglas hom beroep, die sesde wat die kerkraad uitgebring het om sy eerste leraar te kry. Ds. Wessels se traktement sou £345 per jaar plus brandhout wees. (Dié brandhout is blykbaar nie gereeld gelewer nie, want ds. Wessels wou later by die kerkraad weet hoekom nie. Die raad het toe besluit dat hy sy eie brandhout moes koop en dat hy ds. Wessels kwartaalliks sou vergoed daarvoor.) Ds. Wessels en sy vrou moes vireers in ’n huurhuis tuisgaan. Op 2 April 1909 het ds. Wessels verlof vir ses maande gevra om op reis na Europa te gaan. Dis toegestaan en ’n plaasvervanger, eerw. Joubert, in sy plek aangestel. Einde 1910 is hy na die NG gemeente Strydenburg beroep, maar toe hy die beroep bedank, was die kerkraad se vreugde so groot dat ds. Wessels op 9 Januarie 1911 ’n "adres en beurs" aangebied is. Sy tydjie in die gemeente het nietemin begin uitloop, want op Maandag 14 Oktober is demissie aan hom verleen nadat hy ’n beroep na die NG gemeente Oos-Londen aangeneem het. Nadat kerkraadslede roerend vir die vertrekkende leraar gebid het, het hy hulle op sy beurt bedank, hoewel hy "van wege droefheid des harten byna niet spreken (kon) . . ." Hy was so gewild dat sy naam op die dag van sy vertrek op die groslys vir die beroep van ’n plaasvervanger geplaas is.

In sy laaste gemeente het ds. Wessels ’n groot werk gedoen, want Oos-Londen was indertyd ’n baie hulpbehoewende gemeente met as lidmate meestal armes. Hulle het net ’n klein kerkgebou van sink gehad met sitplek vir sowat 150 kerkgangers. Dis in die tyd van ds. J.P. Jooste opgerig om te dien as kerkgebou vir die Vrye Nederduitse Gereformeerde Kerk, wat hy gestig het nadat hy hom van die NG Kerk losgemaak het. Tydens ds. A.M. McGregor se dienstyd (1905–'09) is dié gebou aan die NG Kerk oorgemaak. Dit was gans te klein vir die gemeente sodat dit in 1913, enkele maande ná ds. Wessels se bevestiging in November 1912, met ’n vleuel vergroot en toe sowat 230 kerkgangers kon huisves.

Ds. Wessels het hom met groot moed en ywer aan die behartiging van die gemeente se geestelike en geldelike belange gewy, met die gevolg dat hy genoeg geld kon insamel sodat ’n groot en sierlike kerkgebou op ’n aantreklike bouterrein opgerig en op 8 April 1922 ingewy kon word. Dit was nadat ds. Wessels nog omstreeks 1917 in "Ons Kerk Album" moes skryf: "De gemeente heeft groote behoefte aan een nieuwe kerk, daar leden thans bij de kerkdeur moeten omdraaien; doch de gemeente zelf is te arm om te bouwen." Destyds het die lidmate 563 getel en die siele 1 393, van wie ds. Wessels self geskryf het: "(B)estaande meestal uit de armen onder ons volk." Onder sy bearbeiding het die gemeente groot vordering gemaak sodat dit nie meer onder die swak gemeentes van die Kerk getel kon word nie. In 1930, die jaar ná sy afsterwe, het die lidmate toegeneem tot 1 414 en die siele tot 3 250.

Einde 1929 het ds. Wessels en sy vrou ter wille van hul gesondheid tydelik op Kroonstad tuisgegaan, moontlik by sy ouers. Daar is hy ná "kortstondige ongesteldheid" oorlede op 29 Desember in die ouderdom van 57 jaar. Die bronne maak geen melding van kinders nie. 

Eerw. Andries Dreyer skryf in sy sterfberig in die NG Kerk se jaarboek van 1931: "Hy was iemand met ’n waardige voorkome, vriendelik, opreg en tegemoetkomend."




</doc>
<doc id="116191" url="https://af.wikipedia.org/wiki?curid=116191" title="J.J. Kruger">
J.J. Kruger

Johannes Jacobus Krüger is ’n Afrikaanse skrywer van Bloemfontein.

“"Danster en sy Sleepsel"” is ’n roman oor die San Danster se lewe wat handel oor ’n tyd, ’n groep mense en rasseverhoudings wat vir altyd verby is. Danster trek met sy gesin van Katrivier na die Hantam en word skaapwagter op die plaas van baas Apie van Rietvlei. Op tradisionele paternalistiese wyse word Danster uitgebeeld as ’n onbeskaafde mens wat dagga rook en sy plig verwaarloos as die baas nie daar is nie, maar terselfdertyd al sy skape op die naam ken en ’n uitgebreide kennis van die natuur en die diere besit. Hy het ook allerhande bygelowe, maar onder die leiding van die baas kom hy tog geleidelik tot bekering. Die ernstige en humoristiese tonele in die boek word goed afgewissel.

Hy skryf verskeie boeke vir die jeug in die “"Kennis vir almal"”-reeks. Dit sluit in “"Fratse met wilde diere"”, ’n meer realistiese uitbeelding van die diere op populêr-wetenskaplike lees geskoei, “"Donse"”, “"Die ruggraat-kamp"”, “"Oerwoud-reuse"”, “"Reptiel-petaljes"”, “"Slagtande"”, “"Veldworstelaars"” en “"Die wildkamp"”.





</doc>
<doc id="116193" url="https://af.wikipedia.org/wiki?curid=116193" title="F.V. Lategan">
F.V. Lategan

F.V. Lategan (1907–1998) was ’n letterkundige en lektor in Afrikaans-Nederlands aan die Universiteite van Wes-Kaapland en die Vrystaat.

Felix Vincent Lategan is op 12 September 1907 op Burgersdorp gebore as die seun van Jan Casper Gerhardus Lategan en Elizabeth Botha. Later trek die gesin na Aliwal-Noord, waar hulle op die oewer van die Grootrivier woon en hier begin hy sy skoolloopbaan op negejarige ouderdom. Die gesin vestig hulle dan op Parys in die Vrystaat, waar hy sy hoërskoolopleiding kry. Vanaf 1927 studeer hy in Bloemfontein verder aan die Grey-universiteitskollege, waar hy tuisgaan in die Abraham Fischer-koshuis. In 1928 gaan hy na die Normaalkollege in Bloemfontein, waar hy die Hoër Primêre Onderwysdiploma verwerf. Hierna gee hy vanaf 1929 vir vier jaar skool in die laerskole van Odendaalsrus en Ladybrand. Hy studeer deeltyds verder en skryf in vir die tweede jaar B.A. aan die Universiteit van Suid-Afrika. In 1933 keer hy terug na die Grey-universiteitskollege in Bloemfontein om sy derde jaar en B.A. studies te voltooi. In hierdie jaar loop hy onder andere klas by D.F. Malherbe, Elizabeth Conradie en H. van der Merwe Scholtz. Hy blink hier uit in atletiek en is lid van die universiteit se eerste span. Hy behaal sy B.A.-graad met onderskeidings in beide sy hoofvakke, Afrikaans en Nederlands (destyds Hollands genoem) en Sielkunde en verower hiermee ’n prys vir verdere studie in Afrikaans en Nederlands. In 1935 verwerf hy dan ook die M.A.-graad met lof. Tot aan die einde van 1936 is hy onderwyser aan die hoërskool op Ladybrand, waarna hy in 1937 senior lektor in Afrikaans word aan die Pretoria Tegniese Kollege. Hy beywer hom hier vir die bevordering van Afrikaans as medium van onderrig in Tegniese en Handelsonderwerpe en stig die Tegnologiese Studiekring met die doel om Afrikaanse vakterme vir die Tegniek en Nywerheid te versamel en te skep. As redaksielid van die Collegium Serie is hy behulpsaam met die publikasie van tegniese handboeke in Afrikaans. In hierdie tyd tree hy ook op as medewerker van verskeie tydskrifte, insluitende "Ons Eie Boek".

Van 1945 is hy senior dosent in Afrikaans aan die Bloemfontein Onderwyskollege, wat later deel uitmaak van die Fakulteit Opvoedkunde aan die Universiteit van die Oranje-Vrystaat. Al die eerstejaars, ook dié van die Onderwyskollege, het Afrikaans-Nederlands I as vak gehad. Hier is hy in 1946 medestigter van die Teatergroep. Sy studies handel veral oor die roman en kortverhaal en hy promoveer (D.Litt.-graad) in 1956 aan die Universiteit van die Oranje-Vrystaat met ’n proefskrif oor “"Die kortverhaal en sy ontwikkeling in Afrikaans"”, wat later gepubliseer word. Na die vroeë dood van professor De Wet word Felix aangestel as vise-prinsipaal van die Onderwyskollege. Met die stigting van die Universiteit van Wes-Kaapland word hy in 1960 aangestel as die eerste hoogleraar in Afrikaans, ’n pos wat hy tot aan die einde van 1963 beklee. Hy dien ook op die Universiteitsraad en Senaat. Hierna tree hy vanaf die begin van 1964 vir nege jaar tot met sy aftrede aan die einde van 1972 op as Direkteur van Ontwikkeling en Openbare Betrekkinge van die Universiteit van die Oranje-Vrystaat, waar hy aan die hoof staan van die beplanning vir geldinsamelingspogings.  Vir die laaste vier jaar van sy termyn word hy ook toegelaat om op te tree as senior dosent in Afrikaanse Letterkunde aan die universiteit.

In 1967 word hy deur die Vrystaatse Adviserende Biblioteekkomitee as lid van ’n ad hoc-komitee aangestel om die stigting van ’n Vrystaatse Skrywersbiblioteek te ondersoek, wat na samesprekings met die Raad vir Geesteswetenskaplike Navorsing ’n nasionale projek word en eindelik uitloop op die stigting van die Nasionale Afrikaanse Letterkundige Navorsingsentrum en Museum (NALN). Hy is in 1935 getroud met Myra Müller (1904–1994), oorspronklik van Lindley. Die egpaar het vier kinders, drie seuns (Jan Felix, Bernard en Andries) en ’n dogter (Bea). Hulle oudste seun, Jan Felix, is op 19 Januarie 1957 in ’n ongeluk op die berg by Kleinmond oorlede. Na aftrede gaan bly hy en sy vrou op Kleinmond.  Felix Lategan is op Woensdag 15 April 1998 in sy huis in Klein-Berlyn op Kleinmond aan hartversaking oorlede.

Saam met Gerhard J. Beukes skryf hy “"Skrywers en rigtings"”, waarin hulle poog om ’n voëlvlug oor die Afrikaanse letterkunde te verskaf. Hierin behandel Beukes die poësie en drama, terwyl hy oor die Afrikaanse prosa skryf. Hierdie boek word verskeie kere hersien en herdruk. Sy proefskrif, “"Die kortverhaal en sy ontwikkeling in Afrikaans"” word ook gepubliseer. Hy het ’n hegte vriendskap met P.J. Schoeman, wat lei tot sy samestelling van “"Skrywers in woord en beeld: P.J. Schoeman"”, waarin hy hierdie skrywer se lewe en geskrifte in oënskou neem, terwyl hy dieselfde vir D.F. Malherbe doen in “"D.F. Malherbe in woord en beeld"”. Saam met M.C. Botha skryf hy die skoolhandleiding “"Nuwe taalboek"” vir verskeie standerds en saam met I.E. Cooke skryf hy ’n “"Afrikaanse tikskrifhandleiding vir aanvang en gevorderde studie"”. Hy het ’n waardevolle versameling gewere besit en sy belangstelling op hierdie gebied lei tot ’n reeks radiopraatjies, wat later as “"Die boer en sy roer"” gepubliseer word. Hierdie boek word later opgevolg met “"Die boer se roer tot vandag"”, ’n boek wat hy saam met dr. Lucas Potgieter skryf en handel oor die ontwikkeling van die vuurwapen in Suid-Afrika.

As redakteur en samesteller, hoofsaaklik gerig op die jeug, maak hy ook ’n belangrike bydrae. Saam met P.J. Nienaber stel hy ’n bloemlesing “"Afrikaanse natuurpoësie"” saam. Sy belangstelling in die kortverhaal sorg vir verskeie versamelbundels, insluitende “"Kortpad"”, “"Son en saffier"” (’n keur uit jeugkortverhale), “"Kernbeeld van die Afrikaanse kortverhaal"”, “"Dekade"” (resente kortverhale) en “"Voorsmaak uit ons beste jeugverhale"” asook “"Afrikaans short stories"” en “"More Afrikaans short stories"”. Hy help D.F. Malherbe met die samestelling van die omvattende versamelbundel uit die Afrikaanse poësie, “"Afrikaanse verse"”, wat hy na Malherbe se dood in 1975 weer hersien en uitbrei. Hy vertaal W.B. Yeats se drama “"Land of heart’s desire"” in Afrikaans as “"Moeder Ierland"”(ongepubliseer) en ook Sheila Miller se “My boek omtrent Hudson”.






</doc>
<doc id="116195" url="https://af.wikipedia.org/wiki?curid=116195" title="W.J. Pienaar">
W.J. Pienaar

Willem Pienaar (1892–1970) was ’n Afrikaanse joernalis, akteur en dramaturg. Hy was getroud met Helen Martins, die kunstenaar van die Uilhuis op Nieu-Bethesda. Later emigreer hy na Engeland, waar hy sy van verander na Pinard en na ’n onsuksesvolle poging as politikus hom op die akademie toespits. Hy behaal sy doktorsgraad en word professor in sielkunde aan die Universiteit van Boston in die Amerikaanse deelstaat Massachusetts.

Willem Johannes Pienaar is in 1892 gebore en word groot op Nieu-Bethesda as een van vier kinders van Willem Johannes Pienaar en Hester Catharina van Aswegen. Hy het ’n broer (Jan Gerhardus – gebore 1894) en twee susters (Jacomina Susanna – 1886 en Hester Catharina – 1901). Hy bekwaam hom as onderwyser en hou onder andere op Volksrust skool. Op 7 Januarie 1920 trou hy met sy mede-onderwyser Helen Martins, ook oorspronklik van Nieu-Bethesda. Sy word later bekend as die eksentrieke kunstenares van die wêreldbekende Uilhuis in Nieu-Bethesda, wat die tema is van verskeie publikasies, insluitende Athol Fugard se drama “"The Road to Mecca"”. Hy is ’n uitgesproke ateïs en derhalwe word die huwelik-seremonie nie in die kerk voltrek nie, maar in ’n private lokaal, wat vir daardie tyd ’n opspraakwekkende gebeurtenis was. Die egpaar bly aanvanklik vir ’n ruk op Helen se broer Peter se plaas in Wakkerstroom in die Transvaal, waar hulle onderwys gee. Saam tree hulle tussen 1922 en 1926 in verskeie teaterproduksies op en toer deur die Transvaal, Kaapstad en Port Elizabeth, onder andere saam met Paul de Groot. In hierdie tyd raak sy twee kere swanger, maar sy laat beide aborteer. Die huwelik is egter onstuimig veral weens Johannes se ontrouheid en hulle is verskeie kere uitmekaar voordat hulle op 25 Mei 1926 amptelik geskei is nadat hy haar vir ’n mej. Constance Helen Wimble, ’n onderwyseres, verlaat het. Hy trou met mej. Wimble en hulle verhuis na Engeland. Een van die moontlike redes vir sy emigrasie was die aansienlike bedrag skuld wat hy agtergelaat het.

In Engeland verander hy sy van na die oorspronklike Pinard, die Frans waarvan Pienaar later afgelei is. Hy wend hom tot die politiek en betwis die Finsbury-setel in die verkiesing van 1929, maar is nie suksesvol nie. Hierna studeer hy verder aan Oxford Universiteit vir sy Ph.D.-graad, terwyl hy klasgee aan verskeie psigiatriese hospitale en kolleges in en naby Londen. Sy navorsing word onder andere gekwoteer in Eysenck se “"Handbook of abnormal psychology"”. In 1931 en 1932 ontvang hy ’n Rockefeller Stigting-beurs en sit sy navorsing in Amerika voort, waar hy onder andere betrokke is by die oprigting van die Fakulteit van Sielkunde aan die Chicago Universiteit. In Amerika het hy ’n verhouding met ’n jong student aan die Vassar Kollege in New York, wat verwagtend raak. Terug in Londen skei sy vrou van hom en keer terug na Suid-Afrika. In 1937 is hy een van drie stigtersgenote van die Guild of Pastoral Psychology, wat met Carl Gustav Jung as beskermheer gestig is. Hierdie gilde bestaan steeds as forum vir die bevordering van Jung se idees in die oorbrugging van die gaping tussen godsdiens en sielkunde. Van ongeveer 1941 is hy medeprofessor in Sosiologie aan die Northeastern Universiteit in Amerika en vanaf 1948 is hy professor en hoof van die Departement Sielkunde aan Boston Universiteit. Hy is in 1970 oorlede.

Sy drama “"Saul"”, wat in 1928 gepubliseer word, is een van die eerste Bybeldramas in Afrikaans wat bo die melodrama uitstyg. Dit slaag reeds daarin om uit te styg bo die intrige en verplaas die klem eerder na die individuele problematiek, al bevat die hoofkarakter se innerlike stryd weinig dramatiese konflik. Hy speel in hierdie jare toneel saam met onder andere Paul de Groot en Wena Naudé en is vir ŉ ruk lid van De Groot se toneelgeselskap. “"Saul"” word dan ook vir die eerste keer deur hierdie toneelgeselskap opgevoer en beleef verskeie opvoerings regdeur die land, onder andere in Volksrust, Krugersdorp, Johannesburg en Pretoria. “"Die geheime"” is ŉ historiese drama. 

Terwyl hy in Engeland woon, skryf hy die drama “"Moonflowers"”, wat in 1936 deur die Britse regering verban word weens die tema van ŉ jong ongetroude vrou wat geboorte skenk in ŉ sielsieke hospitaal. Die drama word egter een keer voor ŉ volgepakte privaat gehoor in die Westminster-teater  opgevoer. In 1937 volg “"When aloes bloom"”, wat ŉ liefdesintrige onder twee Boerfamilies naby die diamantdelwerye as tema het. Die jong man is veronderstel om met die dogter in die ander familie te trou, maar raak verlief op ŉ Britse kelnerin in die dorp se kroeg. Die dogter kan nie hierdie teleurstelling verwerk nie en begewe haar in die sondige naglewe van die delwersdorp, waarna haar pa wraak sweer teen die jong man en sy minnares. Hierdie drama word ook in 1941 deur Northeastern Universiteit in Amerika opgevoer.

In 1959 skryf hy die sielkunde handboek “"Mind: a psychological orientation"”. Hierin ondersoek hy sielkunde as wetenskap, die aard van denkpatrone, geestelike ongesteldheid en vele ander onderwerpe. 




</doc>
<doc id="116196" url="https://af.wikipedia.org/wiki?curid=116196" title="Vincent Pienaar">
Vincent Pienaar

Vincent Pienaar is ’n Afrikaanse joernalis en skrywer.

Vincent Pienaar is op 21 Desember 1949 gebore. Sy pa is ’n vakbondman en sy ma ’n joernalis. Hy bring sy eerste lewensjare in die vyftigs en vroeë sestigs van die twintigste eeu in Newlands in Johannesburg deur en verhuis daarna na Delarey, ook in Johannesburg. Sy hoërskoolopleiding begin aan die Hoërskool Florida en hy is vanaf standerd agt in die Hoërskool Vorentoe in Aucklandpark, waar hy matrikuleer. Hy word groot in die geselskap van en onder invloed van joernaliste (sy ma werk as joernalis by publikasies soos "Die Landstem", "Die Vaderland", "Dagbreek" en "S.A. Stem") en kan sy naam tik voordat hy kan skryf of lees. Gedurende sy skooljare doen hy dan ook vakansiewerk by die destydse Sondagkoerant "Sunday Express". Ná skool was hy 'n ruk lank junior skakelbeampte by die musiekmaatskappy Trutone. Hy begin sy kreatiewe loopbaan as skrywer by Killarney Films, waar hy kommentaar skryf vir die nuusprogramme van "African Mirror". Dan is hy fotograaf en joernalis by "Die Brandwag" en jazz-resensent by "The Citizen", waarna hy sy eie maatskappy, Streetwise Marketing, begin. Hier lê hy hom daarop toe om klein maatskappye te help met hulle bemarking. Hy skryf ook lirieke vir sangers soos Lize Stassen, Jannie Stemmet en Alida White en vir ’n ruk bly hy in Hillbrow saam met Alida. Later werk hy by Media24 en woon in Melville, Johannesburg.

Sy eerste skryfhoogtepunt is op skool in standerd nege toe ’n onderwyseres erken dat een van sy stories haar laat huil het. Op twintig skryf hy sy eerste roman, “"Jiemie"”, wat hy aan ’n meisie gee om haar te beïndruk. Wanneer die meisie trek, verdwyn die manuskrip ook. Hy is die skrywer van radioverhale, ’n televisiedrama (“"You buy the dog, you get the fleas"”) en verskeie romans. Sy vernaamste belangstelling is die werkersklas en hulle omstandighede en uitsiglose bestaan. Die Engelse roman “"Jimmy’s Place, a man’s pub is his castle"”, verskyn in 1992 by Penguin. Die boek bevat verhale in Suid-Afrikaanse Engelse praattaal oor die gereelde besoekers aan die kroeg in ’n minder gegoede voorstad, waar hulle in hulle dronkenskap stories vertel en die wêreld se probleme oplos. Hulle droom van verandering en liefde en geld, maar die werklikheid is dat hulle een dag bo is en die ander onder. Intussen soek hulle ’n bietjie plesier. Deur die verskillende stories word die karakters ook ontwikkel. Hierdie roman word in twee reekse radioverhale verwerk.

“"Jo’burg, die blues en ’n swart Ford Thunderbird"” vertel van die lewe in Johannesburg se arm woonbuurte (onder meer Triomf, Newlands en Brixton) in die spreektaal van die inwoners. Die gebeure vind plaas in die laat sestigerjare in ’n minder gegoede buurt. Die verhaal word in hoofstukke verdeel waar die karakters en hulle agtergrond eers geskets word, waarna almal se lewens dan saamgetrek word. Daar is Stil Willie wat ryk word en ’n passie het vir ’n swart Ford Thunderbird; sy vrou die mooi Martie-Santjie wat rondslaap en na ’n kind verlang omdat Willie steriel is; Ousus wat haar ma se kinders grootmaak en trou met Piet, wat op sy beurt ongelukke najaag om te kyk wat hy kan aas en ’n oog het vir vroue. Willie betrap vir Piet by Martie-Santjie op die enjinkap van die Thunderbird en dit is die finale slag. Dit is ’n realistiese kykie op ’n gemeenskap in die samelewing wat bestaan, wat probeer om hulle omstandighede te verbeter (al is dit met drinkery, vloekery en rondslapery) en vir die vale probeer woeker met die swak hand wat die lewe hulle gedeel het. “"Jo’burg, die blues en ’n swart Ford Thunderbird"” word in 2003 benoem vir die Jan Rabie-prys en is in 2004 ook op die kortlys vir die toekenning van die RAU Mardene Marais-debuutprys.

“"Kringfluit"” se robuuste taalgebruik weerspieël die lewe in die Suid-Afrika van die tagtigerjare, wat bekyk word deur die oë van ’n klein groepie vermaaklikheidskunstenaars. Coen Steenkamp is ’n vaal mannetjie wat lief is vir sy gesin en by Osborne Warehousing Central werk, maar eintlik nêrens inpas nie. By die organisasie se Wildernis-uitstappie ontmoet hy die gaskunstenares Buddy en word by die musieksubkultuur ingetrek. Die roman is ’n interessante wisselspel tussen grenslose banaliteit en tragedie, waar meeste van die karakters ’n hand tot die tand bestaan voer selfs terwyl hulle in die media kollig is. Die titel verwys na die klankdistorsie en skel fluit van klanktoerusting wanneer dit verkeerd gebruik word (“feedback” in Engels), wat tiperend is van die disharmoniese lewens van die karakters.






</doc>
<doc id="116197" url="https://af.wikipedia.org/wiki?curid=116197" title="Rykie Roux">
Rykie Roux

Rykie Roux, die skuilnaam van Marisa Haasbroek, is ’n Afrikaanse skryfster van liefdesverhale.

Marisa Haasbroek word groot in Pretoria en studeer aan die Universiteit van Pretoria. Vir vyf jaar bly sy in Malmesbury in die Wes-Kaap, waarna sy terugkeer na Pretoria. Sy is redakteur van verskeie korporatiewe tydskrifte, maar word later vryskutskrywer wat benewens romans en kortverhale talle artikels vir tydskrifte skryf. Sy is getroud met die ingenieur Dries Roux en hulle het twee kinders, Johannes en Annamaria, wat sy tuis onderrig.

Die gesin woon eers in die voorstad Moot, maar trek later na Kleinfontein, wat sowat 30 km suidoos van Pretoria geleë is. Hierdie dorp is soortgelyk aan Orania en is ’n kultuurnedersetting vir wit Afrikaners. Op vrywillige basis is sy die kommunikasiebeampte van Kleinfontein. Borskanker word by haar gediagnoseer en sy deurgaan die gehele pynlike behandeling om dit te oorkom. Sy en haar man bly vanaf 2015 vir twee jaar in Washington DC in die Verenigde State van Amerika, waar haar man tydelik werk.

Wanneer die kinders gebore word, werk sy van die huis af en begin dan om artikels en kortverhale vir tydskrifte soos "Sarie", "Rooi Rose" en "Finesse" te skryf. Haar eerste kortverhaal word deur "Sarie" gepubliseer, waarna sowat dertig ander volg, insluitende "Erik se T-hemp" wat aanvanklik in 1999 in "Sarie" gepubliseer is. Mettertyd beproef sy langer werk en begin so om romanses te skryf.

In "Naweekbruik" trou die argitek-student, Andreas Steyn, vinnig in die geheim met sy professor se dogter, Marguerite. Andreas het ’n verlede en dinge loop lelik skeef wanneer Marguerite al die skinderstories oor haar man begin glo.

"Trofeevrou" gaan oor die bedorwe rykmansdogter en kampioen perderuiter, Inez. Sy sien die aantreklike kelner by haar verjaardagpartytjie vir ’n gas aan, dans met hom en jak hom dan af. Haar paadjie kruis later weer met Wim Meintjies. Hierdie keer is sy die een wat kerkmuisarm is en hy hou haar toekoms in die holte van sy hande.

"Tango met ’n chirurg" se hoofkarakter is die mediese student Salome. Die lektore gee haar opdraande, veral dr. Bart de Lange en professor Tjaart Dekker, maar sy verwerk haar frustrasies en leef haar uit in iets wat sy goed kan doen, naamlik die tango.

Sy skryf ook die jeugverhaal "Iewers vlieg daar fairy dust", wat sy onder haar eie naam publiseer. Elmien droom daarvan om eendag ná skool ’n dokter te word.  Sy bly egter in haglike omstandighede in ’n wit plakkerskamp (Hoewe 717), waar sy die aantreklike Ruan ontmoet en uit die nare oom Bok se vatterige kloue moet probeer bly. Hierdie roman wen in 2015 die ATKV-Kinderboektoekenning vir graad 8-10.




</doc>
<doc id="116198" url="https://af.wikipedia.org/wiki?curid=116198" title="P. de V. Pienaar">
P. de V. Pienaar

P. de V. Pienaar (11 Augustus 1904 – 6 April 1978) was ’n Afrikaanse taalkundige en skrywer van romans en kortverhale. Hy was professor in die Departement van Spraakwetenskap, Logopedika en Oudiologie aan die Universiteit van Pretoria.

Pierre De Villiers Pienaar is op 11 Augustus 1904 op die plaas Elandsfontein in Gatsrand in die distrik Fochville gebore. Sy vader is Matthys Michiel Pienaar, wat in beide die Eerste en Tweede Vryheidsoorlog geveg het.  Ná opleiding aan die Elandsfontein plaasskool matrikuleer hy in 1921 in die eerste klas aan die Potchefstroom Boys High School. Hy sit vanaf 1922 sy studies voort aan die Johannesburgse Normaalkollege en die Universiteit van die Witwatersrand en behaal in 1924 die B.A.-graad en in 1925 die B.A.-Honneurs-graad. In 1926 behaal hy die M.A.-graad in Afrikaans en Nederlands met lof met ’n verhandeling oor fonetiek en algemene linguistiek. Dan is hy tydelik onderwyser in Johannesburg voordat hy in September 1927 met ’n Unie-studiebeurs na Utrecht in Nederland gaan om verder te studeer onder leiding van die bekende professor C.G.N. de Vooys. Vanaf Mei 1928 sit hy sy studies voort in Hamburg in Duitsland onder die leermeesters Panconcelli-Calgia, Meinhof en Kloeke en verwerf in 1929 die Ph.D.-graad in Afrikaanse en Nederlandse fonetiek na aanleiding van ’n proefskrif getitel “"Die Fonoposotie en die Fonotopie van die Afsluitings- en Vernouingsklanke binne die Spraakmolekuul"”. Hierdie proefskrif word later gepubliseer. Op 31 Januarie 1928 trou hy op Greytown in Natal met Frederika Vermaak. Die egpaar het drie kinders, twee seuns (Rousselot en Uys) en ’n dogter (Anne Lize).

By sy terugkeer na Suid-Afrika gee hy weer in Johannesburg onderwys vanaf 1930 tot 1933, waarna hy aan die begin van 1934 ’n betrekking aanvaar as lektor in Fonetiek aan die Universiteit van die Witwatersrand. Hy speel ’n groot rol in die stigting van die Handhawersbond, waar hy die eerste redakteur is van hulle mondstuk “"Die Handhawer"”, en Reddingsdaadbond. Hy is ’n stigterslid van die Afrikaanse Skrywerskring in 1934 en is reeds teenwoordig op die voorlopige vergadering op 20 Augustus 1934, toe hierdie liggaam beplan is. Deur sy toedoen word die eerste diplomakursus in Spraakheelkunde in Suid-Afrika in 1937 aan die Universiteit van die Witwatersrand ingestel. In 1943 word hy bevorder tot hoogleraar in Fonetiek en Spraakheelkunde en neem mettertyd ook die direkteurskap oor van die Spraak-, Stem- en Gehoorkliniek. In 1957 word hy professor in Afrikaanse en Nederlandse Linguistiek aan die Universiteit van Suid-Afrika, waar hy twee jaar werk. Wanneer die Departement van Spraakwetenskap, Logopedika en Oudiologie in 1959 aan die Universiteit van Pretoria gestig word, is hy die eerste hoogleraar, ’n posisie wat hy beklee tot met sy aftrede aan die einde van 1969. Hierna is hy tydelike professor tot 1972 en word daarna professor emeritus.

Hy verwerf lidmaatskap van talle liggame van wetenskaplike, taalkundige en kulturele belang. Dit sluit in die Raad van die Suid-Afrikaanse Uitsaaikorporasie (SAUK), die Filmraad, die Suid-Afrikaanse Akademie vir Wetenskap en Kuns, die Transoranje-instituut vir Spesiale Onderrig en die Suid-Afrikaanse Nasionale Raad vir Dowes. By die SAUK dien hy van 1957 tot 1968 in die Taaladvieskomitee, terwyl hy ook dien in die Departement van Onderwys se advieskomitee vir taallaboratoriums. Hy is onder meer benoem tot lewenslange ere-president van die Suid-Afrikaanse Vereniging vir Spraak- en Gehoorheelkunde. Verskeie plaaslike en internasionale universiteite maak van sy dienste gebruik om hulle te adviseer oor die opleiding van terapeute in die veld van kommunikasie-patologie en die stigting van taallaboratoriums. In die vroeë veertigerjare dien hy ook in die skoolkomitee wat verantwoordelik was vir die stigting van Laerskool Jan Celliers, die eerste Afrikaanse laerskool in die noordelike voorstede van Johannesburg. In Augustus 1977 het hy ’n ernstige beroerte-aanval, wat hom verlam en sonder spraak laat. Hy is op 6 April 1978 in die Kronendal-verpleeginrigting in Pretoria oorlede. Sy as is op die familieplaas Elandsfontein gestrooi.

Sy akademiese werk is hoofsaaklik gerig op die professie van spraakpatologie en oudiologie. Verskeie vakkundige boeke oor die fonetiek en taalkunde verskyn van hom, insluitende “"Afrikaanse fonetiek"” (saam met T.H. le Roux), “"Fonoposotie en die fonotopie van die Afrikaanse afsluitings- en spraakmolekuul"”, “"Praat u beskaaf?"”, “"Engels-Afrikaanse fonetiese leesboek"” (saam met dr. A.G. Hooper), “"Uitspraakwoordeboek van Afrikaans"” en “"Die Afrikaanse spreektaal"”. Saam met C.M. van den Heever is hy redakteur van die driedelige “"Kultuurgeskiedenis van die Afrikaner"” en werk hy ook saam met M.S.B. Kritzinger en ander mee aan die “"Verklarende Afrikaanse Woordeboek"”. As kenner van musiek en veral opera verskyn die boek “"Opera en sanger"” ook van hom.

Op letterkundige gebied skryf hy enkele gedigte en sy gedig “"Die aandblom"” word deur Arthur Ellis getoonset en in die “"FAK Kunsliedbundel"” opgeneem. Dit is egter op prosagebied wat hy sy belangrikste bydrae maak. Reeds in 1923 word ’n goue medalje en ’n spesiale diploma van die Johannesburgse Kunsvereniging aan hom toegeken vir “oorspronklike prosa”. Die naturalistiese probleemroman “"Skakels van die ketting"” veroorsaak groot opspraak wanneer dit in die twintigerjare gepubliseer word, veral in die lig van die uitbeelding van ’n sensuele seun se worsteling met sy seksualiteit en die vlees. Die boek gee waarskynlik van die vroegste seksuele beskrywings in Afrikaans, hoewel geensins eksplisiet nie. Kobie Breed is ’n idealistiese jongman wat op die plaas groot word, waar hy en Elka op mekaar verlief raak. Hy voel egter ’n roeping om in die bediening te staan en na skool gaan hy dan na Johannesburg om hom as sendeling te bekwaam. In die stad bring sy geslagsdrif hom te midde van baie verleidings tot ’n val. Hy organiseer ’n Sondagskool vir verwaarloosde kinders in die agterbuurtes, maar word deur die aantreklike Violet verlei. Die volgende oggend is hy na aan selfmoord, maar is getuie van ’n motorongeluk waarin die slagoffer in sy arms sterf. Hierdie gebeurtenis maak hom weer attent op sy roeping en hy gaan na Njassaland (tans Malawi) om daar onder die plaaslike bevolking te bedien. Uit dankbaarheid vir sy genesing bring ’n stamkaptein sy dogter aan Kobie as geskenk, wat volgens die gewoonte van die stam sy vrou moet word. Kobie het egter reeds sy sedelike ewewig herwin en hy keer huis toe. Hoewel hy haar bedrieg het, help die vergewende liefde van sy nooi Elka hom dan om weer geestelik en emosioneel op die been te kom. Hy vind dan sy lewensdoel op die delwerye, waar hy geestelik arbei onder hierdie mense. Ten spyte van die tematiese aanwins vir ons letterkunde, is die roman ongelukkig nie vry te spreek van oordadige woordgebruik en styl nie en vloei die vertelling moeilik. Besonder eksperimenteel is ook sy proefneming met fonetiese spelling in hierdie tyd wat die Afrikaanse taal- en spelreëls nog vloeibaar is.

Die res van sy letterkundige oeuvre bestaan uit kortverhale, wat hy in “"Ruth"”, “"Magte"” en “"Die oorlogskind"” bundel. Hierdie verhale ondersoek dikwels die noodlotsmag en lyding van die mensdom en die sin van die lewe. Die verhale in “"Ruth"” toon ’n verbetering in styl na sy debuutwerk, maar hier is steeds lastige “mooiskrywery” wat die betekenis laat vervaag en die impak versag. Die titelverhaal is na aanleiding van die Bybelse verhaal van Rut. ’n Vader en sy twee seuns trek weens droogte na Johannesburg om in die myne te werk. Daar trou die twee seuns met stadsmeisies, maar die drie mans verongeluk en die een seun se vrou, Ruth, keer saam met haar skoonma terug na die plaas.  Die hoogtepunt in die bundel is “"Die dooie gans"”, wat treffend daarin slaag om die broeiende onmin en beklemmende atmosfeer deur die konflik en ook die natuurbeskrywing uit te beeld. Dan word die onmenslike ondankbaarheid van die oudste seun in al sy afstootlikheid gesimboliseer deur die ‘geskenk’ van die dooie gans aan sy sterwende vader. Die keurkommissie vir die Hertzogprys vir 1936 voel dat beide hierdie werk en “"Magte"” eervolle vermelding verdien.

Die titel van “"Magte"” verwys na die stryd wat mense voer teen die magte wat die mens stadig vernietig. In die soeke na universele boodskappe word verskeie temas aangeraak wat op daardie tydstip buite die ervaringsveld van die gewone Afrikaner geval het. In die meeste verhale spartel die hooffigure in die wurggreep van ‘magte’ wat vir hulle te sterk is. In “"Trofeë"” moet ’n sewentigjarige grysaard, wat hartstogtelik lief is vir die jag, eindelik erken dat hy sy laaste trofee kamp-toe gebring het. “"Die Vraag"” beeld ’n aantal verminkte soldate uit wat na die Eerste Wêreldoorlog as hulpelose slagoffers terugkeer na Australië. “"Die aarde wreek"” beskryf die droewige lotgevalle van ’n aantal mense op ’n spogplaas waarop ’n geheimsinnige vloek rus. Faans Boshoff het naamlik die dogter van sy bywoner verlei, en haar sterwende vader het hom vervloek. In “"Winkende liggies"” kry Manie Ferreira myntering. Hy het as jongman ’n woeste lewe in die grootstad gelei, maar daarna getrou met ’n plaasnooi. Vir jare gaan dit goed, maar wanneer hy siek word kom daar verwydering tussen hom en sy vrou. Sy begeerte is dan om nog net eenmaal voor sy dood die plesier van die grootstad te geniet. In die slotverhaal “"Elektra"” sweer ’n vrou ’n gelofte om wraak aan haar sterwende vader, maar wanneer sy geleentheid kry om dit uit te voer, triomfeer haar liefde oor haar haat.

“"Die oorlogskind en ander verhale"” se temas sluit aan by dié van “"Magte"” en wentel hoofsaaklik rondom die lewensdoel, die lyding van die mens en die lewensmagte wat elkeen raak. Die verhale toon verdere vooruitgang in soberder styl en fyner suggestie. In die titelverhaal leef ’n ou Duitse egpaar in Suid-Afrika, nadat hulle hier ’n nuwe begin gemaak het om die verskrikkinge van die Eerste Wêreldoorlog te ontduik. Die arbeidstrots van die ou Duitser, Fritz, kry wel ’n knak omdat hy in sy nuwe vaderland nie ’n bestaan kan maak van sy spesialiteit, die maak van kunsledemate, nie en ook gewone skrynwerker moet wees. Hy leef net vir sy laatlammetjie, Günther, wat tydens die oorlog gebore is en in wie hy al sy ideale wil verwesenlik. Günther moet egter as soldaat in die nuwe oorlog teen sy eie volk en vorige vaderland gaan veg en keer blind terug, liggaamlik en geestelik platgeslaan. Hierdie ramp knak vir Fritz en vernietig sy laaste ideaal. Hy verf dan sy uithangbord dood sodat hy voortaan slegs skrynwerker is. In “"Op die lewensrad"” word die verhaal vertel deur middel van die dagboekinskrywings van ’n jong man, sy moeder en suster. Dit illustreer hoe ’n ongelukkige verlede drie mense wat saamwoon van mekaar kan vervreem. In “"Sy plan"” word die effek van verydelde planne en toekomsdrome ondersoek. ’n Jong man moet sy oorsese studies staak wanneer sy weldoener sterf. Op vernuftige wyse maak hy hierna ’n bestaan vir hom en sy gesin. Daar kom egter verwydering tussen hom, sy vrou en kind en hy maak weer ’n plan om hulle uit die ellende te verlos – hy pleeg selfmoord. Van sy kortkuns word in versamelbundels soos “"Flitse"” en “"Uit dorp en veld"” opgeneem.

Sy taalstudie-kollegas vereer hom in 1973 met die gedenkbundel “"Taalseminaar"”. In 1963 ken die Akademie ’n Erepenning vir Afrikaanse Taal en Letterkunde aan hom toe ter erkenning van sy werk oor die Afrikaanse fonetiek.






</doc>
<doc id="116201" url="https://af.wikipedia.org/wiki?curid=116201" title="Lien Roux-de Jager">
Lien Roux-de Jager

Lien Roux-de Jager (1940-) is ’n Afrikaanse skrywer van jeugverhale, wetenskapfiksie, spanningsverhale en liefdesverhale. Sy skryf ook onder die name Heléne Roux en Joléne de Koningh.

Helena Roux is op 22 Augustus 1940 in Pretoria gebore as die enigste kind van haar ouers. Sy matrikuleer in 1957 aan die Afrikaanse Hoër Meisieskool in Pretoria en behaal dan later deur deeltydse studie ’n B.A.-graad aan die Universiteit van Suid-Afrika. Na skool sluit sy aan by die Weerburo en werk daarna by verskillende staatsdepartemente. In ’n lang loopbaan doen sy verskeie vreemde dinge, soos fossiele onder ’n mikroskoop voorberei vir navorsing, poppeteater en die skryf van draaiboeke.

Oorwegend is sy egter vanaf 1981 werksaam as ’n bedryfsredakteur vir verskeie korporatiewe nuusblaaie en tydskrifte, waaronder die kindertydskrif van die Departement van Omgewingsake, "Skipper RSA", "Focus" (in-huis nuusbrief van die Raad vir Geesteswetenskaplike Navorsing), "Forum" (nuusbrief van die Transvaalse Provinsiale Administrasie), "Bulletin" (nuusbrief vir die Sielkunde-vereniging van Suid-Afrika), "Monitor" (nuusbrief vir die Suid-Afrikaanse Mediese en Tandheelkundige Raad), "Interface" (nuusbrief vir die maatskappy Technicare) en "Kruin Koerier" (’n gemeenteblad).

Sy is eers getroud met Kobus, wat in 1994 oorlede is, en trou dan in 1996 met die digter dr. Johann de Jager. Sy het twee dogters uit haar eerste huwelik en woon eers in Pretoria, waarna sy na Mafikeng verhuis wanneer haar man daar ’n pos aanvaar as lektor aan die Noordwes-Universiteit se Mafikeng-kampus.

Sy begin skryf onder die naam Heléne Roux en skryf aanvanklik verhale wat op die "Siembamba"-program van Radio Suid-Afrika uitgesaai word. Daarna volg heelwat radiowerk vir kinders oor onderwerpe soos padveiligheid en natuur- en omgewingsbewaring. Verder skryf sy ’n verskeidenheid draaiboeke vir dokumentêre video’s, poppeteater en ’n aantal artikels vir tydskrifte oor hoofsaaklik toerisme en natuurbewaring. Eers in die tagtigerjare begin sy ernstig om fiksie te skryf en haar eerste manuskrip word in 1982 vir publikasie aanvaar.

Aanvanklik spits sy haar toe op jeugliteratuur. "Kamp F51" is ’n avontuurverhaal oor ’n groep seuns wat spannende avonture beleef tydens ’n avontuurkamp langs die Limpoporivier.

"Anderkant die berge" (in Engels vertaal deur Irene Cornelissen as "Beyond the mountains") is ’n historiese verhaal wat tydens die Groot Trek afspeel. Dit is gebaseer op die ware verhaal van ’n seuntjie wat tydens die trek na die Noorde wegraak en deur ’n swart stam gered en opgepas word.

"Eendag was daar ’n oorlog" is in 1990 ’n finalis vir die Sanlamprys vir Jeuglektuur. Die verhaal speel af teen die agtergrond van die beleg van Mafeking tydens die Anglo-Boereoorlog. Die hoofkarakter is die sestienjarige Jan Louw, wat sy weduweemoeder en vriendin agterlaat om saam met meester Wierema by die kommando’s aan te sluit. Tydens die beleg van Mafeking moet hy tolk tussen Boer en Brit en leer gou dat menseverhoudings binne ’n oorlogsituasie met groot omsigtigheid vertolk moet word.

In "Fred se storie" is Fred ’n sestienjarige verstandelik gestremde, swaksiende seun wat by sy ouma en oupa bly. Sy pa het die gesin gelos en sy ma en haar nuwe man verkondig die Woord van die Here regdeur die land – ’n voorbeeld van die ironie van liefdeloosheid in die vorm van godsdiens. Fred voel nutteloos en ongeliefd. Sy ouma verlaat boonop die huis om in Johannesburg in ’n haarkappersalon te gaan werk. Fred kry dan ’n brief van sy pa en hy loop weg en reis na die Kaap om hom te gaan soek. Op hierdie reis maak sy ervarings en die mense wat hy ontmoet van hom ’n ander mens.

Vir jonger kinders is "Oupa Olivier weet van niks". Stian se ouer broer en suster giggel vir Oupa wat so maklik vergeet, maar vir Stian is daar niemand slimmer ter wêreld nie. Oupa is ’n filatelis wat die wonderlikste stories aan Stian kan vertel en saam gaan hulle dan op ’n lekker avontuur. Die boek is mooi geïllustreer deur Mindi Flemming.

"Monsterduiwe", "Die doemprofeet" en "Woestynvuur" is ’n reeks toekomsfiksie-verhale.

In "Monsterduiwe" is Len in ’n ruimtestasie gebore en keer terug aarde toe om kontak te maak met mense. Hy vind egter dat die aarde deur swerms moorddadige kransduiwe oorgeneem is en moet noodgedwonge saam met ’n groepie oorlewendes van die aarde vlug as hulle verder wil oorleef.

In "Die doemprofeet" land hulle op ’n ysplaneet met skrikwekkende bewoners, die dolons, wat onder beheer staan van die doemprofeet, wat ook ’n eertydse aardbewoner is. Hulle enigste bondgenoot is ’n reptielagtige kleurkuller met wie hulle telepaties kan kommunikeer.

"Woestynvuur" sit hulle soektog na ’n plek om te bly voort. Planeet A2 het ’n atmosfeer baie na aan die van die aarde, maar in hierdie woestynwêreld is kokkerotte wat so groot is soos katte, hoogs ontwikkelde rasse en twee stamme wat gedurig teen mekaar oorlog maak.

Vir volwasse lesers skryf sy hoofsaaklik liefdesverhale.

"Emma se oorlog" speel af net voor die Anglo-Boereoorlog en is die verhaal van Emma Liebenberg, wat in haar eie oorlog betrokke raak omdat sy tussen twee mans moet kies. Die mans verteenwoordig teenpole, ’n Afrikaanse prokureur (Christiaan) en ’n Engelse joernalis (Fitzroy). Hoewel sy meer aangetrokke is tot die Engelse Fitzroy, kompliseer die naderende oorlog die situasie. Sy trou egter met hom, vestig haar in Londen waar sy swanger raak en hy keer kort na die huwelik terug na Suid-Afrika om teen die Boere te veg, waar hy sneuwel. Emma keer terug na Suid-Afrika en loop weer vir Christiaan raak.

Sy skryf ook verskeie liefdesverhale onder die skuilnaam Joléne de Koningh, insluitende "Katrien van Kammaberg", "Die professor en die krulkop", "’n Aandeel in my hart", "Bosveldsigeuner", "Die onwillige verloofde", "Die liefde kan sien", "Onweersman", "Eenkantman", "Kaalvoet ballerina" en "Kortpad na haar hart".

Sy skryf ook spanningsverhale.

In "Donker leuens" werk die forensiese psigofisioloog Kalli Krynauw saam met die polisiekaptein Joe Willemse in ’n ondersoek na ’n vermiste persoon. Haar werk is om te probeer vasstel of getuies die waarheid praat. Joe se baas, kolonel Mothlala, stel egter ’n sogenaamde konsultant aan wat hulle albei ontsenu.

Kalli Krynauw is weer die hoofkarakter in "Gekoopte leuens". Sy word deur haar suster, die model en voormalige dwelmslaaf Madeleine, genooi na ’n luukse vakansieoord naby Pelgrimsrus. Madeleine verteenwoordig die skoonheidsreeks Papillon, wat op dié oord vervaardig word. Na ’n rowwe partytjie word Kalli in ’n dwelmwaas wakker en besef iemand het haar drankie gedokter. Madeleine is skoonveld en Kalli word aanvanklik van die verdwyning verdink en in hegtenis geneem. Wanneer sy vrygelaat word, keer sy terug na die oord om agter die kap van die byl te probeer kom. Sy en De Waal Brink ontdek twee lyke en dan begin ’n verhaal vol raaisels en noue ontkomings wat selfs ’n draai in Dubai gaan maak.

Kalli Krynauw is weer die hoofkarakter in "Slim leuens". Hierdie keer ondersoek sy ’n reeksmoordenaar se gru-moorde op skoolseuns, waarin die slagoffers gruwelik vermink word, so erg dat sommige onherkenbaar is. Boonop hoor sy dat ’n skisofreen wat haar vroeër wou vermoor, uit ’n psigiatriese hospitaal ontslaan is. "Slim leuens" is in 2014 op die kortlys vir die Lekkerlit-prys van Lapa-Uitgewers.

Die reeks word voortgesit met "Onverwagte leuens", waarin Kalli te doene kry met dwelmhandelaars en moordenaars. Kalli is reeds veertien weke swanger en sy werk slegs deeltyds, maar in stede van minder word haar werklading net meer. Dwelms word in outentieke artefakte uit Egipte en Afrika na Amerika gesmokkel en dwelmhandelaars word met selfoonbomme vermoor of vermink. Kolonel Mothlala, Kalli se hoof, se pa raak weg terwyl hy met sy honde gaan stap en dae later kry hulle sy lyk in ’n park. Die moord is egter definitief nie daar gepleeg nie en hulle kry nie ’n motief nie, want die ou man was geliefd en sonder enige vyande.

Haar kortverhaal "Die testament" word opgeneem in die versamelbundel "Boereoorlogstories 2" saamgestel deur Jeanette Ferreira. Van haar gedigte word opgeneem in die versamelbundels "Skeur" en "Honderd jaar later".



</doc>
<doc id="116202" url="https://af.wikipedia.org/wiki?curid=116202" title="C. Ploos van Amstel">
C. Ploos van Amstel

Cornelis Ploos van Amstel (28 Oktober 1876, Delft, Nederland – 6 April 1941, Krugersdorp, Suid-Afrika) was ’n Afrikaanse joernalis en skrywer. Onder die skuilnaam Maarten E. Conradie skryf hy die roman "Die ondergang van ’n medemens", wat oor verarming en werkloosheid handel.

Cornelis Ploos van Amstel is op 28 Oktober 1876 te Delft, Nederland gebore, as seun van Cornelis Ploos van Amstel en Antje Johanna Butteweg. Sy skoolopleiding begin op sy geboortedorp. Reeds op jong ouderdom begin hy versies maak en stories skryf en stel hy besonder belang in die koerantwese. Op twaalfjarige leeftyd tree hy in diens van die drukkery in Delft van die gebroeders Altman. Na voltooiing van sy leerlingskap bly hy in diens van hierdie firma, totdat hy in Maart 1911 na Suid-Afrika kom.

Hy vestig hom in Pretoria en tot 1920 werk hy by die firma De Bussy as boekhouer en doen ook algemene administrasiewerk. Toe die geleentheid hom voordoen om weer joernalistieke werk te doen, sluit hy aan by die redaksie van "De Spectator". Hierdie koerant gaan egter spoedig hierna onder. Wanneer "Ons Vaderland" (later "Die Vaderland") gestig word, is hy saam met Harm Oost een van die eerste personeellede. Hier tree hy op eers as joernalis, later as sub-redakteur en selfs vir ’n wyle as waarnemende redakteur, totdat Gustav Preller hierdie posisie oorneem.

In Maart 1933 vertrek hy na Nederland en keer eers weer teen die einde van daardie jaar terug. Wanneer "Die Vaderland" na Johannesburg verskuif word, tree hy in 1936 weer in hulle diens as proefleser. Sedert die stigting van Voortrekkerpers in 1937 is hy proefleser by "Die Transvaler".

Op 28 November 1906 is hy getroud met Maria Elisabeth van Seuren. Sy vrou is egter op 27 April 1907 te Delft oorlede, waarna hy op 25 Maart 1908 getroud is met Margaretha Johanna van Hoepen. Die seun Cornelis Ploos van Amstel word op 13 Oktober 1908 uit hierdie huwelik gebore. Hy is op 30 Maart 1918 weer getroud met Martha Elisabeth Bouwer. Uit die huwelik word ’n dogter (Catharina – 27 September 1919) en drie seuns (Willem Frederik – 31 Oktober 1922, Pieter Willem Johannes – 7 April 1926 en Cornelis – 21 Junie 1928) gebore.

Hy is op 6 April 1941 op Krugersdorp oorlede.

Hy skryf die drama in drie bedrywe, "Opdraand", wat drankmisbruik as tema het, wat lei tot die miskenning van die waarde van naasbestaandes.

Onder die skuilnaam Maarten E. Conradie skryf hy ook die roman "Die ondergang van ’n medemens", wat oor verarming en werkloosheid handel. Van Ravenstein is die hoofboekhouer van ’n groot firma, maar word op 54-jarige leeftyd ontslaan as gevolg van die ekonomiese depressie. Na twintig jaar getroue diens staan hy met sy vrou en vier kinders as werklose op straat. Sy pogings om werk te kry is vrugteloos en hy vind die vernedering en verwerping waaraan hy blootgestel word, te veel om te hanteer. Eindelik vind hy tydelik werk onder ’n munisipale skema, maar sy geestestoestand versleg dermate dat hy ’n sielkundige ineenstorting het. Dit is ’n onderhoudende verhaal, maar die skrywer slaag nie daarin om die hoofkarakter sodanig voor te stel dat die leser hom met sy lot vereenselwig nie.

Die vakkundige boek "Van kapitalisme tot sosialisme" skryf hy in die vroeë twintigerjare.

Uit sy pen verskyn die volgende publikasies:



</doc>
<doc id="116203" url="https://af.wikipedia.org/wiki?curid=116203" title="Lydia Pienaar">
Lydia Pienaar

Lydia Pienaar is ’n kenner van kinder- en jeugliteratuur en vertaler van meer as tweehonderd kinderboeke uit die wêreldliteratuur in Afrikaans.

Lydia Pienaar is in 1936 op Morgenzon gebore en word ook daar groot. Haar vader het hier ’n prokureurspraktyk. Sy matrikuleer aan die Hoërskool Ermelo en studeer dan verder aan die Universiteit van Pretoria, waar sy ’n B.A.-graad in Biblioteekkunde en ’n Hoër Onderwysdiploma verwerf. In 1958 begin sy werk onder mev. Lyndhurst in die Kinderafdeling van die Kaapse Provinsiale Biblioteekdiens. Sy gaan in 1961 na die Verenigde State van Amerika en behaal die graad "Master of Library Science" aan die "State University of New York". Daarna werk sy as kinderbibliotekaresse onder mej. Ethna Sheehan in die Queens Borough Public Library. By haar terugkeer na Suid-Afrika is sy onder andere ’n ruk verbonde aan ’n uitgewery as redaktrise van kinderboeke. In 1966 vertrek sy met ’n beurs na Duitsland om aan die Internasionale Jeugbiblioteek in München navorsing te doen oor kinderliteratuur. Daarna word sy hoof van die kinderafdeling van die Kaapse Stadsbiblioteek. Aan die Universiteit van Kaapstad behaal sy in 1973 ’n M.A.-graad met ’n verhandeling oor “"Die kinderverhaal as literatuur met spesiale verwysing na werke deur Freda Linde en Alba Bouwer"”. In 1975 promoveer sy (D.Phil.-graad) aan die Universiteit van Kaapstad met ’n proefskrif oor “"Die kinderleser en kinderliteratuur met verwysing na standerd vier-biblioteekgebruikers in Kaapstad se belewing van Snoet-Alleen, Dakkuiken en Dirkie van Driekuil"”. Beide hierdie tesisse word later in verwerkte vorm gepubliseer. Sy trou en word daarna bekend as Lydia Snyman, wat op gereelde basis resensies oor kinder- en jeugliteratuur lewer vir onder andere "Tydskrif vir Geesteswetenskappe".

Sy lewer belangwekkende werke oor kinderliteratuur met “"Die kind en sy literatuur"”, opgevolg deur “"Die kinderverhaal as literatuur"”, waar sy aan die hand van verskeie ontledings van verhale op die kenmerke en aard van hierdie soort literatuur wys. Die genre van kinderliteratuur is gemik op lesers van tot veertien jaar oud en die tipes kinderlektuur wat sy bespreek sluit in die prenteboek, fantasie, die avontuurverhaal, die realistiese verhaal, die diereverhaal, poësie, sprokies, mites en sagas. ’n Verdere baie belangrike bydrae van haar is die vertaling van ’n groot aantal kinderboeke uit die wêreldliteratuur in Afrikaans, insluitende volksverhale uit Ysland, Afrika, China, Ierland, die Oekraïne, die Skandinawiese lande, Europa en Rusland.




</doc>
<doc id="116204" url="https://af.wikipedia.org/wiki?curid=116204" title="Tuinroete Botaniese Tuin">
Tuinroete Botaniese Tuin

Die Tuinroete Botaniese Tuin lê in die hartjie van George.

In die tuin word klem gelê op plante wat endemies is in die Suid-Kaap. Daar is 'n kwekery, 'n herbarium, die Moriarty-omgewingsentrum, 'n kruieversameling en staproetes. Watervoëls het hulle tuisgemaak in die twee damme wat oorblyfsels is van die dorp se aanvanklike watervoorsieningstelsel. 'n Borsbeeld van William John Burchell herdenk sy besoek in 1811 aan die pasgestigte dorp. Voorheen was die tuin bekend as die Van Kervel-natuurtuin.



</doc>
<doc id="116205" url="https://af.wikipedia.org/wiki?curid=116205" title="Universiteit Stellenbosch Botaniese Tuin">
Universiteit Stellenbosch Botaniese Tuin

Die botaniese tuin van die Universiteit Stellenbosch is klein, maar het 'n besondere verskeidenheid spesies.

Die tuin is geleë tussen die universiteitsgeboue in die middedorp en is die oudste universiteitstuin in die land. Aanvanklik was die tuin bedoel vir studie- en navorsingsdoeleindes, maar tans is dit ook 'n park. Daar is inheemse sowel as uitheemse plante. Die spesie "Erica verticillate" kom nie meer in die natuur voor nie. Besonder is die versamelings malvas, surings en bonsai. Ook is die waterleliedamme en glashuise interessant.

In 1902 het dr. Ave Duthie met 'n tuin vir akademiese doeleindes in Stellenbosch begin. Dr. G.C. Nel het in 1921 die tuin op hierdie plek begin en die ontwikkeling daarvan is voortgesit onder leiding van dr. Hans Herre, Helmut Meyer, Wim Tijmens, Deon Kotze en Martin Smit.




</doc>
<doc id="116206" url="https://af.wikipedia.org/wiki?curid=116206" title="P.V. Pistorius">
P.V. Pistorius

P.V. Pistorius (*16 Desember 1907, Rustenburg – † 24 Oktober 1972, Pretoria) was 'n professor in Grieks aan die Universiteit van Pretoria, predikant van die NG Kerk en skrywer van verskeie boeke oor die oudheid, met sy fokus veral op die Griekse klassieke wêreld.

Onder die skuilnaam, P. de Villiers skryf hy ook ’n aantal populêre romans.

Philippus Villiers Pistorius is op 16 Desember 1907 in die distrik Rustenburg gebore as die seun van Carl Wilhelm Frederick Theodore Pistorius (1871–1939) en Martha Josina van der Westhuizen (1877–1945). Sy skoolopleiding ontvang hy op Rustenburg.

Hy studeer verder aan die Universiteit van Suid-Afrika, waar hy die B.A.- en B.A. Honneurs-grade verwerf. Daarna sit hy sy studies voort aan die Universiteit van Stellenbosch, waar hy die M.A.-graad en in 1931 die B.D.-graad behaal. Aan die Universiteit van Pretoria behaal hy in 1937 die D.Litt.-graad met ’n proefskrif oor "Plotinus: ’n Studie in neoplatonisme" (wat later in verwerkte vorm in Engels verskyn as "Plotinus and neoplatonism: an introductory study"). Aan die Universiteit van Leiden in Nederland behaal hy in 1939 die D.Litt. et Phil.-graad met ’n proefskrif oor "Indices Antinoopolitani."

Tussen 1932 en 1936 staan hy in die bediening in die NG gemeente Roodepoort en van 1936 tot 1938 is hy leraar van Cottesloe-gemeente.

In 1940 word hy aangestel as senior lektor in Grieks aan die Universiteit van Pretoria en in 1947 word hy professor en hoof van die Departement Grieks, ’n pos wat hy tot met sy dood beklee.

Vir baie jare neem hy ook aktief deel aan politieke aangeleenthede en hy is lid van die hoofbestuur van die Progressiewe Party. As politikus is hy ’n uitgesproke teenstander van die apartheidsbeleid en in 1957 in sy boek "Die trek is verby ("in Engels "No further trek") argumenteer hy reeds dat die integrasie van rasse in Suid-Afrika verby die punt is waar dit afgeweer kan word.

Hy het vier keer getrou. Sy oudste seun, Carl Wilhelm Frederick Theodore, is op 29 Desember 1935 gebore en op 2 Desember 1975 oorlede.

P.V. Pistorius is op 24 Oktober 1972 in Pretoria oorlede.

Sy boeke sluit in verskeie vertellings oor die Griekse klassieke wêreld, insluitende "Alexander die Grote", "Droomhelde uit Hellas" (waarin mites soos onder andere "Poseidon en Athena", "Demeter en Persephone", "Orpheus en Eurydike" en die avonture van Perseus verhaal word) en "Die Odyssee van Homeros". "Waar Asgard blink" bevat verhale uit die Germaanse mitologie en stel die leser bekend aan gode soos Odin, Loki, Honer en Thor. “"Thor verloor sy hamer"” is voorheen gepubliseer as deel van "Waar Asgard blink". "Frey en Gerda" is ’n Noorse mite. ’n Boek met ’n politieke strekking is "No further trek" (in Afrikaans "Die trek is verby"), waarin rasseverhoudinge in Suid-Afrika die tema is en die onafwendbaarheid van integrasie van rasse in Suid-Afrika op rasionele wyse aangetoon word. Hy skryf ook talle artikels en kortverhale wat in tydskrifte verskyn.

Onder die skuilnaam P. de Villiers skryf hy etlike romans en novelles soos "Nag op die duine", "Geen groter liefde", "In nuwe aarde" en "Bloeisels in die herfs". "Die masker val" is ’n vervolg op "Nag op die duine".

Werke wat uit sy pen verskyn, sluit in:


</doc>
<doc id="116208" url="https://af.wikipedia.org/wiki?curid=116208" title="Christine Pienaar">
Christine Pienaar

Christine Pienaar (1929–2015) was ’n Afrikaanse skrywer.

Christina Johanna Botha is op 25 Augustus 1929 op Zeerust gebore. Haar pa is onderwyser op verskeie plekke in die Marico-distrik voordat die gesin na Krugersdorp trek, waar sy aan die Hoërskool Monument skoolgaan en in 1946 matrikuleer. Sy studeer verder aan die Universiteit van Stellenbosch, waar sy in 1949 die B.A.-graad behaal met Afrikaans en Engels as hoofvakke en in 1951 ’n M.A.-graad in Engels. Van 1951 tot 1959 werk sy by die Vertaalburo (later die Staatstaaldiens). Benewens Afrikaans en Engels is sy ook Spaans en Duits magtig.

Sy trou in 1959 met Theo Pienaar, ’n amptenaar van die Departement van Buitelandse Sake, waarna hulle van tyd tot tyd vir lang periodes in die buiteland woon. Die eerste pos is in Den Haag in Nederland, waar hulle ses jaar lank woon. Hier word hulle twee seuns, Gideon en Ferdinand, gebore. Hierna bring hulle ’n korter tyd deur in Stockholm in Swede. Hulle keer terug na Pretoria, waar sy weer by die Staatstaaldiens werk. In 1972 word hulle vir ’n relatief kort tyd uitgeplaas na Buenos Aires in Argentinië en daarvandaan na Santiago in Chili, waar hulle weer vir ses jaar vertoef. By hulle terugkeer na Pretoria werk sy by die Wetenskaplike en Nywerheidsnavorsingsraad (WNNR) as taalredakteur. Hulle word weer uitgeplaas buiteland toe, vir ’n kort tydperk in Lima in Peru en hulle laaste buitelandse pos is in La Paz, die hoofstad van Bolivia. In 1988 tree haar man af en hulle vestig hulle in Pretoria. Sy is op 25 Mei 2015 in Kaapstad oorlede.

Van kleinsaf skryf sy graag. In haar studentejare verskyn gedigte en sketse van haar in die studentetydskrif "Stellenbosse Student". Heelwat later word van haar verhale opgeneem in "Tydskrif vir Letterkunde" en professor Elize Botha moedig haar aan om ’n uitgewer daarvoor te vind, wat eindelik lei tot die publikasie van “"Die Spieëlkepetsh en ander verhale"”. In hierdie verhale kyk sy nostalgies terug na haar kinderdae en verhaal insidente uit haar verblyf in die buiteland. In die herinneringsverhale slaag sy daarin om ’n boeiende kontras te bewerkstellig tussen die vertelperspektief (ouer vrou met groter wysheid wat terugkyk na die verlede) en die waarnemings en insigte van haarself as die jong dogter wat die gebeurtenisse meemaak. In die titelverhaal loop ’n vrou na baie jare ’n seunsmaat raak, wat nou welvarend is, effens lywig en vergesel van ’n elegante vrou. As kinders was hy die seun van ’n arm weduwee, wat saam met haar denkbeeldige huise gebou het met die kamers vol geld en vir hulle ’n indrukwekkende verbeeldingskar, ’n Spieëlkepetsh, gekoop het. Hy het klaarblyklik die rykdom gevind waarvan hy gedroom het, maar hy het die groter rykdom van drome verloor. In verhale wat in die buiteland afspeel, word die verteller telkens uitgebeeld as ’n ouer, blanke vrou wat in die buiteland woon omdat sy met ’n diplomaat getroud is. Sy voel vreemd in die nuwe land, maar word ook toenemend vervreemd van haar eie land. ’n Deurlopende tema in die verhale is die onvermoë om ander mense werklik te ken, wat dan ook uitloop in die toenemende eensaamheid van die sentrale karakter in die verhale. Die verhale gaan nie soseer oor die uitbeelding van handeling of aksie nie, maar is treffend in die fyn beskrywing van die mense se binnelewe in die verbandlegging tussen verlede en hede en tussen mens en mens. ’n Mens tref hier nie volledig sosiaal-betrokke werk aan nie, maar wel ’n bewustheid van tydgenootlike kontradiksies en ’n ontmaskering van die knus Afrikaner-ingesteldheid tydens die jare van apartheid. Sommige verhale bevat ook sosiale satire, soos in “"Señora Teresa soek ’n meisie"”"." Haar kortverhaal “"Die spieël"” word opgeneem in die versamelbundel “"Vrou: Mens"” onder redaksie van Corlia Fourie en van haar werk word ook opgeneem in “"Vertellers 2"” onder redaksie van Merwe Scholtz en “"Dit kom van ver af"” saamgestel deur T.T. Cloete.





</doc>
<doc id="116209" url="https://af.wikipedia.org/wiki?curid=116209" title="Blanche Pienaar">
Blanche Pienaar

Blanche Pienaar is die skuilnaam van die Afrikaanse skrywer S.J. Meadows-Cullum (1905–1968; neé Terblanche).

Susanna Jacomina Terblanche is op 23 Maart 1905 op die plaas Verzamelkop in die distrik Ladybrand in die Vrystaat gebore. Sy is een van nege kinders van Johannes Gerhardus Terblanche en Maria Dorothea Pienaar Die gesin trek later na die plaas Zaaihoek in dieselfde distrik. Haar eerste onderwys ontvang sy aan die plaasskole Zaaihoek en Commissiepoort en sy gaan daarvandaan na Ladybrand se Sekondêre Skool.

Weens swak gesondheid word haar onderwys etlike jare onderbreek, maar sy gaan tog later na die Normaalkollege en Politegniese Kollege in Bloemfontein.

Sy is op 21 Augustus 1927 getroud met Harry Meadows-Cullum en die egpaar het twee seuns en ’n dogter. Haar man is in 1953 oorlede en sy 15 jaar later op 13 Maart 1968.

Sy skryf onder die skuilnaam Blanche Pienaar, ’n mengsel van haar vader en moeder se vanne. Haar eerste skets skryf sy nadat sy in vervoering raak oor Jan F.E. Celliers se "Die vlakte" en hierdie skets verskyn in "Die Landbouweekblad". Later verskyn verskeie kortverhale, artikels en sketse onder verskeie skuilname in "Die Huisgenoot", "Die Boerevrou", "Die Brandwag", "Die Huisvrou" en ander Afrikaanse sowel as Engelse tydskrifte.

"Liefdesloutering" is ’n sentimentele roman wat die tradisionele liefdesdriehoek as tema het, terwyl "Skewe bome" disfunksionele verhoudings in die huwelik behandel.

Werke uit haar pen sluit in:


</doc>
<doc id="116212" url="https://af.wikipedia.org/wiki?curid=116212" title="Louis Scholtz de Villiers">
Louis Scholtz de Villiers

Louis Scholtz de Villiers (*12 Februarie 1923, Pretoria – † 5 Maart 2004, Hermanus) was 'n professor en hoof van die departement chemiese patologie aan die Universiteit van Pretoria en Afrikaanse dramaturg.

Louis Scholtz de Villiers is op 12 Februarie 1923 in Arcadia in Pretoria gebore. Hy was die enigste kind van , voorheen professor in geologie aan die Universiteit van Pretoria en die persoon na wie die universiteit se sportvelde genoem is, en Agnis Thérèse Wilhelmina Justicia Antonia Van Kessel Marais Scholtz. Hy was ook die kleinseun van Christoffel Coetzee de Villiers, die 'vader van genealogie' in Suid-Afrika.

Hy matrikuleer in 1939 aan die Afrikaanse Hoër Seunskool in Pretoria, waarna hy vanaf 1940 sy studie voortsit aan die Universiteit van Pretoria. In 1942 behaal hy ’n B.Sc.-graad met geologie en skeikunde as hoofvakke, waarna hy in 1947 as dokter (MB.ChB.-graad) kwalifiseer as lid van die heel eerste mediese klas aan die Universiteit van Pretoria. Ná sy huisdokterjaar praktiseer hy as algemene praktisyn op Ficksburg en in Pretoria, waarna hy spesialiseer in die chemiese patologie en die M.Med.Path.-graad in 1957 behaal.

Hy word onmiddellik hierna aangestel as lektor in chemiese patologie aan die Universiteit van Pretoria en in 1962 word hy gekies as huisvader van die Mediese Huis. In 1964 word hy professor en bly hoof van die departement chemiese patologie tot met sy aftrede in 1988, terwyl hy ook adjunk-dekaan van die fakulteit geneeskunde was vanaf 1981 tot 1987. In hierdie tyd spits hy hom veral toe op navorsing oor hartsiektes.

Hy is getroud met Johanna Susanna Pelser en het drie aangenome kinders (Jeanine, Jacques en Charl) voordat sy vrou hom ontval. Daarna trou hy op 23 Julie 1971 met Annamarie van der Vyver en hulle het twee eie kinders, ’n seun (Louis Celliers) en ’n dogter (Therese). Annamarie het ook twee kinders uit ’n vorige huwelik, Leon Pieter en Liana, wat hy ook aanneem. Ná sy aftrede gaan woon hy en sy vrou op Hermanus, waar albei in private praktyk staan. Musiek was 'n groot belangstelling en hy komponeer dan ook ligte musiekstukke.

Hy is op 5 Maart 2004 op Hermanus oorlede as gevolg van ’n bloedklont in een van sy longe terwyl hy aan die herstel was ná 'n heupoperasie.

Op universiteit neem hy deel aan verskeie studente opvoerings, onder andere "Die Voorslaggeselskap". Dit is egter eers nadat hy in 1962 aangestel is as huisvader van die Mediese Huis dat hy begin belangstel in die teater en in skryf. Hy wou die studente organiseer in ’n verskeidenheidskonsert en skryf toe "Die kongres" vir hierdie geleentheid. Dit word egter nie opgevoer nie en hy sluit aan by die Toneelleserskring van Regter Kowie Marais, waarna die stuk bekend word en verskeie kere met groot sukses opgevoer word, onder andere met Dirk de Villiers as regisseur. "Die kongres" word opgeneem in die versamelbundel "Debuut", saamgestel deur Francois en Ciska Marais. In hierdie plesierige klug ontstaan daar ’n misverstand oor die geslag van ’n afgevaardigde na ’n mediese kongres. Die lagwekkende neem algaande toe totdat dit ontaard in algehele chaos.

"Bloed en rooi rose", "Dis nou te laat" en "Toewyding" is eenbedrywe wat reeds in 1967 deur Dalro gepubliseer is.

In 1968 wen hy ’n derde prys in ’n blyspelkompetisie van die Suid-Afrikaanse Uitsaaikorporasie met "Die Derde Vryheidsoorlog". Hierdie blyspel word in 1971 tot eenbedryf verwerk en deur Dalro gepubliseer. Blyspel-eenakters volg vinnig op mekaar en hy skryf "Van bye en blomme", "Die oorgetuie" en "Op rekening" almal in 1969. Laasgenoemde is ’n opdragwerk van Anna Neethling-Pohl vir ’n oefeningstuk en hierdie is die eerste stuk wat ooit in Die Masker by die Universiteit van Pretoria opgevoer is. Dit word in 1969 deur Dalro gepubliseer.

In "Die kongres en ander eenbedrywe" wat in 1970 gepubliseer is, word opgeneem "Die kongres", "Dis nou te laat", "Die nominasie" en "Die begrafnis". "Dis nou te laat" word onder andere in 1993 in die Kaap opgevoer deur die BAT amateurtoneelgeselskap. "Soet, suur en sielkunde" volg in 1971 en "Die weegskaal" in 1982, waarmee hy ’n derde prys in ’n wedstryd verower.

In "Vyf keurkomedies" van 1982 word opgeneem "Die kongres", "Die begrafnis", "Die toets", "Die derde Vryheidsoorlog" en "Ma skryf matriek".

"Ma skryf matriek" word in die sewentigerjare deur Brigadier Films verfilm en is een van slegs drie vollengte dramas wat hy skryf. Die ander twee is "Koos se vrou se man" en "Ou bokke en groen blaartjies", waarmee die Kroonstad-teater in 1976 geopen word en wat reeds in 1970 deur Dalro gepubliseer is.

In 1988 volg die eenbedryf J"ohanna, o Johannes" en in 1989 "Wit leuens en swart dade". In 1989 verower hy die C.R. Swart-prys vir die beste eenakter van die jaar met "Wit leuens en swart dade" en hierdie eenbedryf word opgeneem in Jan B. Vermaak se versamelbundel "Voort met die spel". "Wit leuens en swart dade" en "Johanna, o Johannes" word ook deur Dalro gepubliseer, terwyl laasgenoemde drama ook opgeneem word in die geleentheidsbundel uitgegee ter viering van die vyftigste herdenking van die universiteit van Pretoria se Afrikaanswording, "Vyftig 1932–1982: Afrikaanswording".

Die eenbedryf "Toetskoors" word deur Temple Hauptfleisch in die versamelbundel "Boomhuis, droomhuis" opgeneem.

Hy skryf na sy aftrede ook "Die bankie", "Santa Brahmanda" en "Kitshuwelike kaperjolle". In 2007 word sy "Agterstevoor" en "Dis nou te laat" op die Klein Karoo Nasionale Kunstefees opgevoer.

Hy komponeer ligte musiek en skryf ook in Engels, onder andere die vollengte drama "Harems and humbugs" onder die skuilnaam George Homes.

’n Groot aantal vakpublikasies word deur hom geskryf, waaronder die boeke "Your heart, the unrefined facts", "You and your diet: Nature’s computer" en "A blueprint for better health" en vele artikels in vaktydskrifte.

Werke wat uit sy pen verskyn sluit in:





</doc>
<doc id="116213" url="https://af.wikipedia.org/wiki?curid=116213" title="Nic Potgieter">
Nic Potgieter

Nic Potgieter (*7 Oktober 1906, Hartbeesspruit –† 9 Februarie 1985, Belfast) was ’n Afrikaanse skrywer. Hy is bekend as kortverhaal en romanskrywer en sy werke handel meestal oor plattelandse mense en leefwyse uit.

Nicolaas Albertus Potgieter is op 7 Oktober 1906 op Hartebeesspruit in die distrik Belfast in Transvaal gebore. Hy was die tweede oudste seun en een van vyf kinders van Nicolaas Albertus Potgieter en Johanna Jacoba Botha. Sy broers was Hermanus Jacobus Botha, Johannes Lodewicus en Johan Henry en sy suster Jacoba Johanna. Op Belfast begin hy sy skoolopleiding aan ’n plaasskooltjie in die distrik, waar hy elke dag met die donkie tot by die skool moes ry. In standerd vier gaan hy na die dorpskool op Belfast. Sy probleme met wiskunde veroorsaak dat hy twee jaar in matriek deurbring, maar hy matrikuleer tog einde 1926 op Belfast.

Hierna gaan hy boer op die familieplaas Berg-en-Dal, waar die geskiedkundige slag van Berg-en-Dal (ook genoem die Slag van Dalmanathu) tussen genl. Louis Botha en lord Roberts op 26 en 27 Augustus 1900 tydens die Anglo-Boereoorlog plaasgevind het. Hy trek gereeld met die trop skape na die Transvaalse Laeveld tussen Lydenburg en Sabie. Later word hy assistent-magistraat en griffier. Benewens skrywer was hy ook 'n behendige skilder.

Hy trou op 22 Maart 1932 met Elizabeth Hendrina Haarhoff en ’n seun, Nicolaas Albertus, en twee dogters, Anna Cecilia en Jacoba Johanna, word uit die huwelik gebore.

Hy is op 9 Februarie 1985 op Belfast oorlede.

In die veld het hy kans om sy gedagtes vrye teuels te gee en hy begin verhale skryf, wat van 1939 in publikasies soos "Die Volksblad", "Die Huisvrou", "Die Landbouweekblad" en "Die Brandwag" verskyn. In sy boeke beeld hy veral die plattelandse mense en leefwyse uit op ’n humoristiese, klein-realistiese manier.

Hy publiseer twee kortverhaalbundels ("Petaljes op die platteland" en "Botsings en ander verhale") waarin hy geestige stukke sonder didaktiese strekking of diepgang bundel.

Hy skryf ook sewe romans. "Oorwinning" en die vervolg daarop, "Vervulling", handel oor die stryd van ’n verarmde boer om sy plaas te herwin. Deur die tussenkoms van sy seun is hy eindelik suksesvol. "Rooi Bêrend", "Onblusbare kole", "Bondgenote" en "Ses spanne osse" speel almal ook hoofsaaklik op die plaas af.

Werke wat uit sy pen verskyn sluit in:





</doc>
<doc id="116220" url="https://af.wikipedia.org/wiki?curid=116220" title="Afro-Amerikaners">
Afro-Amerikaners

Afro-Amerikaners (Engels: "African Americans", "Afro-Americans" of "Black Americans") is 'n etniese groep in die Verenigde State met algehele of gedeeltelike afkoms van swart mense uit Afrika suid van die Sahara. Die term verwys na mense wat nasate van slawe in die Verenigde State is, terwyl mense uit Afrika wat in onlangs jare in die Verenigde State gevestig het, nie as Afro-Amerikaners beskou word nie omdat hulle nie deel van die Amerikaanse geskiedenis en herkoms is nie. Afro-Amerikaners vorm die derde grootste etniese groep van die Verenigde State na Wit Amerikaners en Hispaanse of Latyns-Amerikaners. Groot stede met oorwegend Afro-Amerikaanse bevolking sluit in Detroit (84,3%), Jackson (80,1%), Birmingham (74,0%), Baltimore (65,1%), Memphis (64,1%), New Orleans (61,2%), Montgomery (57,4%), Atlanta (54,0%), Newark (52,4%), Cleveland (51,0%) en Washington, D.C. (50,7%). Die geskiedenis van die Afro-Amerikaners is gekenmerk deur hul stryd vir gelyke burgerregte en teen rassisme in die alledaagse lewe.

Die eerste swart mense is in 1526 deur Spanjaarde as slawe na die ontdekking van die Amerikas na Santo Domingo op Hispaniola gebring en aan planters verkoop. Oorspronklik het slawe uit Afrika die inheemse werkers op die plantasies van die Europese koloniste vervang, nadat die inheemse volke van die Karibiese eilande heeltemal uitgeroei is en pous Paulus III in 1537 die verslawing van die Amerikaanse volke verbied het. Die grootskaalse invoer van slawe uit Afrika na die Suidelike Verenigde State het in die Britse kolonies van die 17de eeu sy aanvang geneem en 1619 in Jamestown, Virginië begin.

Die ondertekening van die Verenigde State se onafhanklikheidsverklaring, waarin alle mense as gelyk voor God, toegerus met gelyke regte en hul strewe na geluk beskryf is, het nie die einde van slawerny in die VSA beteken nie. Selfs die noordelike deelstate, waar slawerny geen belangrike ekonomiese faktor was nie, het net rustig wette teen slawerny goedgekeur. In die suidelike deelstate was slawerny nie verbode nie. Met die verkiesing van Abraham Lincoln, wat die afskaffing van slawerny ondersteun het, en die daaropvolgende afskeiding van die Gekonfedereerde State van Amerika het in 1861 die Amerikaanse Burgeroorlog uitgebreek. Nadat die suidelike deelstate in 1865 verslaan en die Unie herstel is, is slawerny in die Verenigde State verban en alle slawe vrygelaat, maar hulle het nie dieselfde burgerregte soos Amerikaners van Europese afkoms ontvang nie. As reaksie op die slawe se vrylating is in 1865 die Ku Klux Klan gestig, wat met terror, geweld en lynchings Afro-Amerikaners en religieuse minderhede vervolg het.

As gevolg van die voortgesette konfrontasie met armoed en diskriminasie het tussen 1910 en 1970 sowat 6 miljoen van Afro-Amerikaners die suide verlaat en hulle in die Midweste, die Middel-Atlantiese deelstate, Nieu-Engeland en Kalifornië gevestig, bekend as "Great Migration". Deur die huiwerige wetlike gelyke behandeling en die segregasiebeleid, wat sedert 1896 as "separate but equal" wetlik was, het in die 1950's die Afro-Amerikaanse Burgerregtebeweging onstaan, waarin mense soos Martin Luther King jr., Malcolm X en Stokely Carmichael saamgewerk het. Hulle het met politieke metodes van stryd soos boikotte, burgerlike ongehoorsaamheid en nie-gewelddadige weerstand gewerk en massabetogings georganiseer, waarvan die Mars op Washington van 1963 die bekendste is.
Met die begin van die Viëtnamoorlog het veral arm Afro-Amerikaners vrywillig na Viëtnam gegaan, omdat hulle van sosiale vooruitgang gedroom het. Namate die Burgerregtebeweging gegroei en het menseregteskendings in Viëtnam bekend geword het, het meer en meer Afro-Amerikaners hul militêre diens geweier. Een van die mees bekende was Muhammad Ali wat gesê het: "Ek het niks teen enige Viëtkong nie; geen Viëtkong het my ooit neger genoem nie". Weens hierdie politieke druk het president Lyndon B. Johnson op 2 Julie 1964 die Wet op Burgerregte onderteken, wat aan Afro-Amerikaners die gelyke burgerregte gegee het. Die Afro-Amerikaanse Burgerregtebeweging is oorskadu deur die sluipmoorde op beide Malcolm X (21 Februarie 1965 in New York Stad) en Martin Luther King jr. (4 April 1968 in Memphis, Tennessee). Ongeag van die wetlike gelykheid en Barack Obama se verkiesing tot die VSA se eerste swart president in 2008 bestaan diskriminasies in die alledaagse lewe tot op vandag voort.





</doc>
<doc id="116224" url="https://af.wikipedia.org/wiki?curid=116224" title="Stoffervaring">
Stoffervaring

Die Stoffervaring ("Psilotum nudum" (L.) R.Beauv. 1805 syn "Lycopodium nudum" L. 1753) is 'n varingspesie wat in die Afrotropiese gebied wydverspreid is en 'n pantropiese voorkomsgebied besit. Op die SANBI-rooilys staan dit as "veilig" (LC) gelys. In Suid-Afrika kom dit aan die kus van die Transkei en in KwaZulu-Natal voor en plek-plek in Mpumalanga, Limpopo en Vrystaat. In eSwatini is die spesie seldsaam en kom tussen 150 en 1250 meter hoogte voor.

Dit groei epilieties op graniet of basalt of epifieties in die skaduwee van vogtige rotssplete, gewoonlik naby strome of in rivierbos. Vermeerdering vind deur spore of deur aftakking van die wortelstok plaas. Dit het 'n stam met chlorofiel wat tot 160 mm lank en tot 2 mm in deursnee word. Dit het net rudimentêre blare, wat eenvoudig lansvormig van vorm is en tot 1,5 mm lank word. Die chromosoomnummer 2n=104. 


</doc>
<doc id="116227" url="https://af.wikipedia.org/wiki?curid=116227" title="Rotsplant">
Rotsplant

'n Rotsplant, ook litofiet of petrofiet is 'n plant wat homself op rots of klip vasheg. 'n Ander woord wat hiervoor gebruik word is 'n epilietiese plant.

Nes epifiete kan hulle nie (of baie min) uit die grond voedingstowwe verkry en is dikwels afhanklik van wat die reën verskaf.

Van die orgideë uit die genera "Paphiopedilum", "Phragmipedium", "Cypripedium", "Dendrobium", "Cattleya", "Sarcochilus", "Bulbopyllum" is epilieties, maar ook byvoorbeeld die stoffervaring


</doc>
<doc id="116232" url="https://af.wikipedia.org/wiki?curid=116232" title="Kretensiese ruigtevaring">
Kretensiese ruigtevaring

Die Kretensiese ruigtevaring ("Pteris cretica" L.) is 'n varingspesie wat in Suid-Afrika in die provinsies Wes-Kaap, Oos-Kaap, KwaZulu-Natal, Vrystaat, Gauteng, Mpumalanga en Limpopo voorkom. Die plant het 'n groot voorkomsgebied wat die tropiese Afrika, die westelike gebied van die Indiese Oseaan, suidelik Europa en Asië tot Japan omvat. 

Dit het 'n wortelstok wat tot 6 mm dik kan wees. Die blare kan 510 tot 750 mm lank wees. Die vrugbare blare wat sporangia dra is langer. Die stingel is 360 tot 575 mm lank.

Dit groei in ligte of diep skaduwee in diep blaarafval in immergroene woude wat volgens seisoen afwisselend nat of droog is.


</doc>
<doc id="116234" url="https://af.wikipedia.org/wiki?curid=116234" title="Lansvaring">
Lansvaring

Die Lansvaring ("Pleopeltis macrocarpa" (Bory ex Willd.) Kaulf.) is 'n varingspesie wat in Suid-Afrika in die provinsies Wes-Kaap, Oos-Kaap, KwaZulu-Natal, Vrystaat, Gauteng, Mpumalanga en Limpopo voorkom. Die plant het 'n groot voorkomsgebied wat die tropiese Afrika en die westelike gebied van die Indiese Oseaan omvat. Die variëteite "P. m." var. "laciniata" en var. "intejecta" word in Peru, Mexico en Guatemala aangetref.

Die plant is epilieties of epifieties. Dit het 'n wortelstok wat tot 2 mm dik kan wees en sydelings vertak is. Die blare is reguit of geboë en kan 300 mm lank wees. Die stingel is tot 52 mm lank en 1,2 mm dik.

Dit groei in diep skaduwee in vogtige immergroen bosse. Dit vermeerder deur spore of deur die vertakte wortelstokke. Die groei is beperk tot die natseisoen. In die droë wintermaande rus die plant.


</doc>
<doc id="116239" url="https://af.wikipedia.org/wiki?curid=116239" title="Kasha Potgieter">
Kasha Potgieter

Kasha Potgieter is ’n Afrikaanse skrywer en wenner van die Sanlam-Insig-KykNet-romanwedstryd van 2003 met haar roman “"Aan die oorkant"”.

Kasha van Rooy is op 12 Augustus 1951 op Sabie gebore. Haar ouers is Antonie Charles Auguste van Rooy, skofbaas by Western Reefs goudmyn naby Klerksdorp en later sitrusboer, en Hester Aletta Minziena Horn, ’n laerskoolonderwyseres. Haar oudste broer, Jacobus Albertus, is op vierjarige ouderdom in 1948 oorlede, nog voordat sy gebore is. Sy het ’n jonger broer, Johan Charles. Sy word groot op ’n sitrusplaas in die Laeveld van Mpumalanga en matrikuleer aan die Rob Ferreira Hoërskool op Witrivier. Na skool werk sy in ’n bank en bly dan vir ’n jaar in Hillbrow. Dan word sy handelsverteenwoordiger en na ’n jaar op die pad beheer sy hierdie maatskappy se kantoor in Nelspruit vir vyf jaar. Sy ontmoet die boer Tjaart Potgieter en hulle trou op 5 Junie 1978 op Witrivier. Uit hulle huwelik word ’n dogter (Antoinette Charlee op 4 Oktober 1981) en ’n seun (Martin Cornelius op 13 November 1985) gebore. Hulle boer onder andere met tabak by Badplaas en begin dan ’n groothandel vleisbedryf in Pongola in Noord-Natal. Beide sy en haar man mis egter die plaaslewe en hulle trek in 1999. Om sakeredes boer haar man met tabak in Witrivier en sy boer met vee op Langkloof in die Amersfoort distrik, terwyl hulle mekaar slegs naweke sien. Sy reis graag in Afrika.

“"Aan die oorkant"” is ’n plaasroman waar die boervrou Lalie weens haar man Willie se sakebedrywighede die boerdery alleen moet behartig. Sy knoop ’n verhouding aan met die jonger buurman Johan, wat as wit kind deur swart mense grootgemaak word en dus ook sukkel om deel te word van ’n konvensionele blanke samelewing. Hierdie gegewe en die innerlike stryd wat dit in die vrou meebring, vorm die kern van die verhaal. Die roman is gevul met sensualiteit en ontroering en besin oor hoe die mens algaande leer om ’n masker te dra om die ware self te verbloem. Die titel verwys letterlik na die feit dat die minnaars aan die oorkant van die rivier van mekaar woon en figuurlik na hoe die hoofkarakters dit moeilik vind om in te skakel en dus eintlik altyd aan die oorkant staan, asook hoe groot die afstand binne ’n huwelik werklik kan wees. “"Aan die oorkant"” (toe nog onder die titel “"Twee gesigte"”) is in 2003 in manuskripvorm beide die debuut- en algehele wenner van die Sanlam-Insig-KykNet-romanwedstryd en is in 2004 op die kortlys vir die Universiteit van Johannesburg se Mardene Marais-prys vir debuutwerk. Sy skryf ook vir die kuns- en kultuurjoernaal "Pomp".





</doc>
<doc id="116240" url="https://af.wikipedia.org/wiki?curid=116240" title="Wessel Pretoruis">
Wessel Pretoruis

Wessel Pretorius (1949–2012) was ’n Afrikaanse digter.

Wessel Johannes Pretorius was op 17 April 1949 in Pretoria gebore, waar hy aan die Afrikaanse Hoër Seunskool matrikuleer. Hy studeer verder aan die Universiteit van Pretoria en bekwaam hom as ’n siviele ingenieur. Na afhandeling van sy studies sluit hy hom as siviele ingenieur by die Pretoriase Stadsraad en later die Johannesburgse Stadsraad aan. Hierna aanvaar hy ’n pos as assistent-stadsingenieur by die Stadsraad van Brakpan.

Op 23 November 1974 trou hy met die lugwaardin Christine Pretorius. Hierdie huwelik misluk en in Januarie 1977 doen hy aansoek om van haar te skei nadat sy hom in November 1976 verlaat het. In November 1977 is hy in die nuus wanneer hy saam met die kunstenaar Walter Battiss en die aktrise Paddy Norval beoordelaar is van die Mej. Kaal skoonheidskompetisie wat in Maseru in Lesotho aangebied is. Op 7 Desember 1977 trou hy na ’n blitsromanse van twaalf dae in die Johannesburgse landdroshof met Elize, ’n joernalis van Pretoria. Slegs twee maande na die huwelik is daar egter reeds probleme wanneer gedigte uit sy bundels wat hy aan sy vorige vrou Christine opgedra het, oor die radio voorgelees word. Op 6 September 1978 doen Elize aansoek om ’n egskeiding nadat hy haar op 22 Junie 1978 verlaat het en die egskeiding word voltrek in November 1978. Op dieselfde dag waarop hy geskei is, raak hy egter weer verloof, hierdie keer aan die negentienjarige dramastudent aan die Universiteit van Pretoria, Susanna Maria (Suzette) de Waal. Teen Suzette se ouers se wil woon hulle lank saam en trou dan in Augustus 1980 in die Johannesburgse landdroshof. Hy en sy vrou vestig hulle eers in ’n woonstel in Hillbrow, dan in ’n woonstel in Brixton en later in ’n huis in Mayfair in Johannesburg.

Na byna vyf jaar se getroude lewe is hy en Suzette in Maart 1985 geskei. Later trou hy met sy vierde vrou, Rachel, en vestig hom as siviele ingenieur op Eshowe, die hoofstad van Zoeloeland, waarna hy na Empangeni verhuis. Hy skei weer ongeveer ’n jaar voor sy dood. Op Maandag 12 Maart 2012 is hy in die Empangeni Gardens Hospitaal in KwaZulu-Natal oorlede, nadat hy weens diarree en ontwatering opgeneem is en ook ’n beroerte gehad het.

Hy begin op skool reeds skryf en begin ernstig dig nadat hy D.P.M. Botes se bundel “"Wat is ’n gewone man"” gelees het, wat hom laat besef dat Afrikaans hom toelaat om homself uit te druk. Van 1966 af verskyn van sy gedigte in "Wurm" en daarna ook in tydskrifte soos "Standpunte", "Tydskrif vir Letterkunde", "New Nation", "Ensovoort", "The bloody horse" en ook "Izwi", op wie se redaksie hy ’n tyd lank dien. Sy verse word gekenmerk deur sy gebruik van surrealistiese verbande en spronge en die uiterlike versorging is ongerehabiliteerde vrye vers. Daar word ook onnoukeurig en oënskynlik ongemotiveerd omgegaan met die tegniek van vermenging van hoof- en kleinletters, wat postmodernisties aandoen. Die gedigte bevat dikwels sterk metafore binne brokke fyn waarneming, maar gaan dikwels ook mank aan vergesogte beelde. Sy bundels word almal gekenmerk deur die insluiting van slegs ’n paar werklik goeie gedigte naas ’n groot aantal gedigte wat onaf is en slegs ten dele, indien enigsins, geslaagd is. ’n Geliefkoosde tema is die liefdesgedig.

Sy debuut is met “"Maat van die onbekende"”, waarin hy verskeie temas aanraak, maar in sy geheel ’n weerkaatsing is van die kontemporêre wêreld. Dit is veral die natuurwetenskap wat as stimulus dien vir die gedigte. Die dood en die aanvaarding daarvan en van die lewe staan naas die liefde as sentrale temas. Met hierdie temas poog die spreker om, na aanleiding van die titel van die bundel, sy eie plek in die wêreld te bepaal en sodoende die maat van die onbekende aan te dui. Die gedigte maak gebruik van verskeie moderne tegnieke soos aanwending van die vrye vers, opeenstapeling van indrukke, staccato-agtige frases en dies meer, wat interessant aandoen maar in die geheel nog te onafgewerk is om as poësie te kan slaag. “"Woorde vir ’n windharp"” is ’n vooruitgang op die debuut in veral sy meer bekwame hantering van die vrye vers.Die titel verwys na die klanke wat die windharp voortbring wanneer slegs die geringste wind daardeur trek. Die bundel is in drie afdelings verdeel, met “"Die vuur in jou vesels"” wat liefdesgedigte (en die titelgedig) bevat, asook ’n aantal erotiese gedigte. Die tweede afdeling is “"My vesting kraak"”, met gedigte oor die bedreigde, onvaste en tydelike aard van die menslike kondisie. Die gedigte in “"Kettingsange"” is meer sosiaal-polities betrokke en besin oor die digkuns. Hierdie bundel is een van die sterkste aanspraakmakers vir die toekenning van die destydse Perskorprys. ’n Siklus van verse in “"Woorde vir ’n windharp"”, naamlik “"Jy het net die winter vermoed"”, word deur Dirk Belzer getoonset.

“"Nuwe wêreld"” volg kort op die hakke van sy vorige bundel, maar toon nie vooruitgang in sy tematiek, of verandering in tegniese vaardigheid of seggingskrag nie. Die titel verwys na die tema van vasgevang wees tussen ’n ou wêreld en ’n nuwe een, om te wag vir die nuwe wat dan eindelik ewe sleg en verskriklik is as die oue. Die bundel “"Laatnagvrese en ander verse"” volg, met die verse in vyf afdelings verdeel.“"Laatnagvrese"” is gedigte oor verhoudings en wisselwerking tussen mense;“"Verse vir ’n ghoeroe"” is geleentheidsverse, onder andere gerig aan Johan van Wyk en Breyten; “"Inman-suite"” bevat die vrese-verse van die titel; “"Digter as ingenieur op toer"” is verse oor en vir homself en die landskap; en “"Net vir Suzette, van nou af aan"” is liefdesgedigte gerig aan sy derde vrou. Sommige kritici beskou die bundel as die heel eerste met pop-gedigte in Afrikaans, wat dit ’n belangrike gebeurtenis maak. Vir hierdie bundel werk hy saam met die kunstenaar Braam Kruger, wat 35 etse as illustrasies vir die gedigte maak, maar die illustrasies is nooit gepubliseer nie. “"Ruimte-ark-kolonie"” se inslag is geestig met ’n verfrissende gebruik van plat taal en spreektaal en hy sit ook die pop-poësie van die vorige bundel voort. Die titel bevat die drie afdelings waarin die bundel verdeel is. Weereens is die liefde en erotiek die deurlopende tema, sodat die tematiese spektrum bra yl aandoen. Met die publikasie van “"Katarak"” trek sy digkuns nie meer veel aandag nie en hierdie bundel bevestig hoogstens sy bekende temas en werkwyse.

Dit duur twaalf jaar voordat hy weer ’n digbundel publiseer en hy publiseer van nou af glad nie meer by hoofstroom uitgewers nie. “"Die seep kraak in die gastekamer"” sluit aan by sy vorige werk in die gebruik van die vrye vers en die liefde en tegnologie en die feilbaarheid van beide as sentrale temas. Die sosiale kommentaar is egter skerper en sommige verse het nou ’n sterk gewaarwording van isolasie en verganklikheid. Die verse is ook meer beleë, rustiger en meer melancholies as voorheen. Temas wat deur die gedigte aangespreek word sluit in die ek-spreker se vrees vir die lewe en gevoel van isolasie, sy bemoeienis met die skryfdaad, en reis. “"Jy kan skoenlappers sien aankom"” bevat ’n aantal skerp politieke verse, asook ’n reeks verse oor die gestorwe vader. Die bundel word voorstelling van ervarings teen ’n konkrete Suid-Afrikaanse agtergrond. Die onderbewuste word egter ook verken, om te poog om abstrakte belewenisse onder die woord te bring deur middel van woorde, kleure en stiltes. As sodanig bevat dit elemente van vreemdheid, wat aansluit by sy vorige bundels en werkwyse. Die titel is ironies bedoel en die romantiese beeld daarvan word algaande ontluister. “"En kyk na die omowit engele op die rolbalbaan"” lewer kommentaar op die invloed van die tegnologie en die materialistiese verbruikerskultuur, met ’n groter besef van verganklikheid en die dood. Sy laaste bundel is “"My selfoon is in my hand"”. Hierin word die nuwe kommunikasiestyle ontgin wat deur die selfoon in die hand gewerk word, soos die sms-agtige kodes, vermenging van Engels en Afrikaans en ignorering van lettergrepe. Die temas sluit egter by sy vorige werk aan en sluit in die kunste, liefde en verganklikheid. Dit is veral die persoonlike aard van die verkenning van die dood wat die bundel oorheers. Soos in al sy werk is die kwaliteit van die gedigte baie wisselvallig. In Junie 2004 wen hy ’n Hoog in die Takke-prys in die Mont du Toit Kelder Wyngedig-kompetisie vir sy gedig “"Water en vuur"”. Van sy verse is opgeneem in meer as twintig bloemlesings, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Poskaarte"”, “"Die mooiste Afrikaanse liefdesgedigte"”, “"Miskien sal ek die wingerd prys"”, “"Kraaines"”, “"Goudaar"”, “"Honderd jaar later"” en “"Nuwe verset"”.

Sy roman “"Storm Sevenster"” veroorsaak groot polemiek wanneer die uitgewer Perskor dit oorweeg om in die tyd van streng sensuurwette die boek aan voorsensuur te onderwerp weens veral die eksplisiete seksbeskrywings daarin. Die Afrikaanse Skrywersgilde maak kapsie, waarna ’n skikking tussen die partye bereik word dat die boek nie aan voorsensuur onderwerp sal word nie, maar dat die uitgewer geen kontraktuele verpligtinge het om die boek te bemark of te versprei nie. Die boek word dus gepubliseer, maar was nie in winkels te kry nie. Storm, die hoofkarakter, is ’n doodgewone seun wat alles kry wat sy hart begeer. Op vyftien ontdek hy die digkuns, avant garde literêre tydskrifte en ontmoet ook vir Gotlieb, sy homoseksuele mediese digtersvriend. Dit verander sy lewe. Hy begewe hom in opeenvolgende seksuele verhoudings en vergryp hom aan drank op soek na sin. Sy rebelse leefwyse en geesgenote (homoseksuele, seksueel versteurdes, sielsiekes, alkoholiste) maak van hom ’n randfiguur wat deur die samelewing uitgewerp en vernietig word. Die boek word aangebied as ontwikkelingsproses waar Storm hom as geestelike entiteit in sewe verskillende persoonlikhede manifesteer na aanleiding van die Boeddhistiese opvattings. Deur rupa (liggaam), prana-jiva (vitaliteit) en kama-rupa (dierlike siel) vorder hy na linga-sarka (astrale liggaam) en dan betree hy die hoogste stadia van manas (menslike siel), buddhi (geestelike siel) en atman (gees). Hierdie ontwikkelings word in sewe hoofstukke beskryf, wat weer ingedeel is in drie afdelings (“"Sturm und Drang"”, “"Dagboek van ’n in-man"” en “"Déjà-vu"”). In die Boeddhisties-Hindoeïstiese wêreld speel die seksuele ’n belangrike rol in geestelike prosesse, waarbinne hierdie spesifieke aksent ook verstaan behoort te word. Die roman staan in die gees van die punk ingesteldheid, wat ’n doelbewuste demonstrasie is van swak smaak. Dit sluit ook aan by die beat-tradisie en is in verskeie opsigte eksperimenteel, nie die minste nie in sy skielike afwykings en variasies. Die proses van sewe ontwikkelings verwys op ironiese wyse na sewe, die getal van volmaaktheid. In stede van volmaaktheid, verval Storm in ’n al groter wordende stryd met homself en sy eie identiteit. Ten spyte van sy manhaftigheid werk die voortdurende verwerping en gebrek aan stabiliteit afbrekend op hom in en bly hy voortdurend die buitestaander en uitgeworpene. Die toekoms scenario in die slothoofstuk impliseer dan ook dat Storm se sestienjarige seun, ook Storm, sy foute gaan herhaal. Hierdie boek is op die kortlys vir die Perskorprys van 1986. Die boek word in 2010 in ’n beperkte oplaag van 250 eksemplare heruitgegee.

Hy skryf ook dramas en “"Toeskouers in ’n spel wat elders afspeel"” word reeds in 1980 voltooi, maar hy slaag nie daarin om ’n uitgewer te kry of iemand wat belangstel om dit op te voer nie. Sy drama wat hy saam met Johan van Wyk skryf, “"Oudisie om die einde van die aarde te verhoed"”, word in Januarie 1982 in die Markteater in Johannesburg en in Julie 1983 in die Staatsteater in Pretoria opgevoer.





</doc>
<doc id="116241" url="https://af.wikipedia.org/wiki?curid=116241" title="Karel Prinsloo">
Karel Prinsloo

Karel Prinsloo is uitvoerende voorsitter van die Stigting vir Afrikaans en ’n Afrikaanse digter.

Karel Petrus Prinsloo is in 1943 gebore. Hy studeer aan die Universiteit van Pretoria, waar hy in 1964 die B.A.-graad en in 1968 die M.A.-graad verwerf met ’n verhandeling oor “"Die beelde in Totius se Psalmberyming"”. Hy behaal die D.Litt. et Phil.-graad in 1972 met ’n proefskrif oor  “"Die tweetaligheid van twee groepe universiteitstudente, en hul ingesteldhede teenoor die tweede taal: ’n sosiolinguistiese ondersoek"”. Vir meer as twintig jaar werk hy by die Raad vir Geesteswetenskaplike Navorsing, onder meer vir sowat elf jaar as hoof van die Instituut vir Taal- en Kunstenavorsing, ’n ruk as hoof van politieke en grondwetlike aangeleenthede en die laaste jaar as hoof van sosiaal-kulturele dinamika. Terwyl hy hier werksaam is, publiseer hy op sy eie en saam met ander verskeie verslae oor taalonderrig in die algemeen en Afrikaans as taal in die besonder. Hierdie verslae sluit onder andere in “"Language and communication studies in South Africa: current issues and directions in research and inquiry"” (saam met Leonard Walter Lanham, 1978), “"Institutions presently conducting research and inquiry in the field of language in South Africa"” (1978), “"Taalbeplanning vir Suid-Afrika"” (1980), “"Stand van die Afrikaanse taal: tans en die toekoms"” (1981) (later as boek gepubliseer onder die titel “"Afrikaans: Stand, Taak, Toekoms"”), “"Afrikaans: ’n toekomsperspektief"” (1983), “"Gesindhede ten opsigte van taal in die onderwys in Suid-Afrika"” (1984), “"Die status van Afrikaans en die ander hooftale in SWA/Namibië"” (1984), “"Taalbeplanning vir Suid-Afrika"” (1984), “"Die taalsituasie in SWA/Namibië en taal in die onderwys van die land"” (1984). Saam met verskeie ander medewerkers word in twaalf dele gepubliseer “"Aspekte van taal- en kommunikasieaangeleenthede in SWA/Namibië"” (1982), waar elke deel die situasie by ’n spesifieke bevolkingsgroep ontleed.

Hy is vanaf 1 Junie 1993 uitvoerende voorsitter van die Stigting vir Afrikaans, wat homself ten doel stel om Afrikaans op alle terreine en onder alle mense te bevorder. Vanaf 2004 is hy ook onder andere projekleier van die Afrikaanse Taaloudit, wat onder die vaandel van die Nasionale Forum vir Afrikaans (NFA) gedoen word en gesteun word deur die Akademie vir Wetenskap en Kuns. Hy dien ook op die bestuur van die Afrikaanse Taalraad en die NFA. In laasgenoemde hoedanigheid publiseer hy in 2006 die verslag “"Op pad na ’n taalstrategie vir Afrikaans"” en onder sy leierskap word taalberade in 2004 en 2007 gehou om te besin oor die pad vorentoe vir Afrikaans en die depolitisering van die taal. In verskeie ander meestal private dokumente sit hy die stand van Afrikaans in Suid-Afrika na demokrasie uiteen, onder andere “"Verslag van ’n taaloudit oor Afrikaanse taalprojekte, verenigings en energieë”" (2004), “"Opname oor Afrikaanse projekte en aktiwiteite op ’n plaaslike munisipale vlak in Suid-Afrika” (2006), “Die Afrikaanse "ons" en die nodigheid van ’n Afrikaanse Taalraad”" (2008) en “"Die Afrikaanse Taalraad kom tot stand”" (2008). Hy skryf ook talle vakkundige publikasies wat in tydskrifte verskyn en werk mee aan boeke soos “"Afrikaans in Afrika"” onder redaksie van Christo van Rensburg. As spreker lewer hy referate by verskeie plaaslike en internasionale taalkonferensies, waaronder in 2000 in Puerto Rico.

In 2005 word hy hoofredakteur van "Plus 50", ’n twee maandelikse tydskrif vir seniors en is voorsitter van GrysKrag, ’n welwillendheidsorganisasie wat daarop toegespits is om seniors se lewensgehalte te verbeter. Hy is getroud met Dioné, wat ’n doktorsgraad in Geskiedenis verwerf het en vir lank dosent was aan die Universiteit van Suid-Afrika. Die egpaar het vyf kinders.

Van sy gedigte word in "Tydskrif vir Letterkunde" gepubliseer. Hy debuteer in 1990 met sy digbundel “"Tussen grensligte"”. Hierdie bundel betrag die mens en sy plek in die wêreld vanuit verskillende hoeke.Die titel verwys na die grense, bakens of uithoeke van die mens se bestaan, wat deur ligte probeer deurgrond word. Die bundel word in vier afdelings verdeel, waar “"Landskappe"” gedigte oor die natuur bevat en onder andere die teenstellings tussen wilde en vrye groei teenoor beheer op beplande boerderye uitlig. “"Stadskappe"” het die stadsbestaan as tema, met die onnatuurlike van hierdie lewe wat in sterk teenstelling staan met die natuur. “"Miniature"” bevat kort gedigte waarin die stryd van die natuur teenoor die onnatuurlike opgeneem is. In “"Lugscenario"”, wat die twaalf tekens van die astrologiese Diereriem beteken, probeer die digter deur die kosmos sin vind in die bestaan in Afrika. Sy gebruik van assonansrym in plaas van volrym is ’n aanwins vir die poësie. Hierdie bundel word in 1990 genomineer vir die Rapportprys. Die gedig “"Speelkatte"” word opgeneem in “"Die Afrikaanse poësie in ’n duisend en enkele gedigte"”.




</doc>
<doc id="116242" url="https://af.wikipedia.org/wiki?curid=116242" title="Mark Preston">
Mark Preston

Mark Preston is die skrywersnaam van die joernalis Hendrik Potgieter, die stigter van die "Rooi Rose"-tydskrif. As Mark Preston skryf hy liefdesromans.

Hendrik Johan Potgieter is ’n joernalis. Kort na sy 21ste verjaardag is hy betrokke in ’n ernstige motorongeluk en sy beserings is van so ’n aard dat hy drie jaar lank in die hospitaal wasOor ’n tydperk van 31 jaar sou hy 32 operasies ondergaan, maar hy sou altyd nog pyn beleef en nooit weer normaal kon loop nie. Ten spyte hiervan het hy sy droom om ’n tydskrif vir vroue uit te gee verwesenlik en is hy die oorspronklike eienaar en uitgewer van die gewilde vrouetydskrif Rooi Rose, wat in April 1942 die eerste keer verskyn. Die oplaag is aanvanklik vierduisend eksemplare, maar weens papierskaarste tydens die oorlog word dit verminder tot tweeduisend. Hy weerhou verdere publikasie tot Augustus 1944 wanneer hy weer toestemming kry vir ’n groter oplaag. Om te help om drukkoste te dek soek hy beleggers en word Afrikaanse Pers Bpk. mede-eienaars vanaf hierdie uitgawe en daarna verkoop hy al sy aandele aan die Afrikaanse Pers-werknemers, Marius Jooste en A.M. van Schoor. In 1952 word hy besturende direkteur van Dagbreek-Boekhandel.

Onder die skrywersnaam Mark Preston skryf hy veral liefdesromans. Sy skuilnaam ontstaan uit “Mark pressed on”, ’n verwysing na sy stryd om liggaamlike herstel.

"My God en ek" is ’n verslag oor sy langsame herstel na ’n motorongeluk.

"Largo" is een van sy bekendste verhale. Hierin beland ’n ongetroude meisie in die moeilikheid en dan word haar kind van haar weggeneem.

In "Spore van Kain" verloor Chris Louw sy gesig in ’n brand en wil as gevolg van die letsels nie weer in die openbaar verskyn nie. Stories van ’n monsteragtige persoon wat sy gesig gedeeltelik versluier doen die rondte en dan word ’n skokkende moord op die dorpie gepleeg.

"Op goue vleuels" is ’n liefdesverhaal teen die agtergrond van die mediese bedryf. Adele Branders is ’n verpleegster en Emile Moolman ’n dokter, wat alles in hulle vermoë doen om menselyding te keer en te versag. ’n Sangeres en ou vriendin van Adele begin om haar flikkers vir Emile te gooi en in die agtergrond is daar steeds dr. Nico Muller, wat steeds ’n ogie het op Adele.

"Die goue anker" is ’n verhaal oor liefdeservarings op ’n bootreis.

Werke wat uit sy pen verskyn sluit in:



</doc>
<doc id="116243" url="https://af.wikipedia.org/wiki?curid=116243" title="Koos Prinsloo">
Koos Prinsloo

Koos Prinsloo (*15 April 1957, Eldoret –† 6 Maart 1994, Johannesburg) was ’n Afrikaanse joernalis en skrywer van postmodernistiese kortverhale, waarmee hy ’n baanbrekersrol in die Afrikaanse prosa speel.

Jacobus Petrus Prinsloo is op 15 April 1957 op Eldoret in Kenia gebore as die jongste van drie kindersSy pa is Daniël Francois (Daan) Prinsloo wat op 18 Februarie 1922 op die plaas Waterval in die provinsie Naivasha in Kenia gebore is en sy ma is Dora Pretorius wat op 27 Junie 1924 in Gwelo in Rhodesië gebore is. Hy het twee ouer susters (Sarie en Martie) en die gesin boer op die plaas Bluerocks in Kenia. As gevolg van die politieke onstabiliteit voor onafhanklikwording in Kenia emigreer die gesin in April 1962 na Suid-Afrika en bly ’n paar maande op sy ouma Prinsloo se grond in die Moot, wat tussen Hekpoort en Skeerpoort naby die Hartbeespoortdam geleë is. Hierna vestig die gesin hulle op die plaas Ventershoek by Ingogo onderkant die Majubaberg naby Newcastle in Natal. In 1965 begin sy pa werk as turbine-operateur by die kragstasie by Ingagane in Natal en in 1968 trek hulle na ’n plaas by Gatooma in Rhodesië, waar hulle vyf maande lank woon. Wanneer sy grootouers albei in daardie tyd oorlede is, trek hulle in 1969 terug na Newcastle, waar sy pa weer by die kragstasie gaan werk. Hy matrikuleer in 1975 aan die Hoërskool Newcastle, met onderskeidings in Engels en Afrikaans en hy ontvang erekleure vir akademie, debat en koor. Op hoërskool is hy vir drie jaar lank lid van die Natalse Jeugkoor.

Na skool voltooi hy in 1976 sy verpligte militêre diensplig in Pretoria en studeer dan vanaf 1977 aan die Universiteit van Pretoria, waar hy in 1979 ’n B.A.-graad behaal met Afrikaans-Nederlands en Engels as hoofvakke. In 1979 is hy verbonde aan die studentetydskrif "Vlieg" en hierdie publikasie word deur die destydse Publikasieraad verbied weens dele wat hulle bevind as onbetaamlik of onwelvoeglik vir die openbare sedes (die verhaal "Skrot" van Prinsloo het vloekwoorde bevat en gedigte van Johann de Lange het gehandel oor gay seksDie hele redaksie (wat Prinsloo, De Lange en ook Hans Pienaar insluit) word deur die professorale dissiplinêre komitee van die Universiteit aan wangedrag skuldig bevind en vir ’n jaar geskors, opgeskort op voorwaarde dat hulle nie weer skuldig is aan wangedrag nie. Hulle mag ook nie weer in die redaksie van enige ander studentepublikasies dien nie. In 1980 behaal hy steeds aan die Universiteit van Pretoria ’n B.A. Honneurs-graad in Afrikaans-Nederlands, met professor A.P. Grové wat een van sy dosente is. Vanaf 1981 werk hy as vertaler by die Universiteit van Suid-Afrika terwyl hy steeds in Pretoria woon en hy trek dan aan die begin van 1983 na Johannesburg, waar hy as joernalis by "Beeld" werk. Dan is hy vir ’n bietjie langer as twee maande assistent-redakteur van "De Kat", maar bedank wanneer hy persoonlike verskille het met die redakteur. Vanaf 1985 is hy dan algemene joernalis by "Beeld", terwyl hy ook die Vrydagrubriek van "Vrye Weekblad" behartig en later ook boekeredakteur by hierdie weeklikse publikasie is. In hierdie tyd is hy ook redaksielid van die letterkundige tydskrif "Stet".

In 1988 is hy in groot polemiek betrokke wanneer sy kortverhaalbundel "Die hemel help ons" deur die beoordelaars as die wenner van die Rapport-prys aangewys word, maar die direksie van hierdie koerant die toekenning veto omdat hulle beswaar het teen ’n sin in een van die verhale wat beledigend is teenoor die destydse Staatspresident P.W. Botha. Die prysgeld word later wel aan Prinsloo uitbetaal, maar die prys word nooit formeel aan hom toegeken nieSedert Maart 1991 tot met sy dood is hy boeke- en subredakteur by "De Kat". Weens die postmodernistiese aard van sy werk verdwyn die skeiding tussen fiksie en feite baie keer. In Desember 1992 is hy byvoorbeeld betrokke in ’n wyd gepubliseerde voorval. Die bekende sanger Johannes Kerkorrel dam hom in sy kantoor met die vuiste by na aanleiding van ’n verhaal in "Slagplaas", waarin na ’n karakter genaamd die Pop Ster verwys word, in wie Kerkorrel homself eien. Hierdie voorval geniet wye dekking in die Engelse en Afrikaanse dagblaaie en lei dan tot wedersydse regsaksies vir aanranding en laster, wat eindelik kort voor Prinsloo se dood geskik is met betaling van wedersydse skadevergoedingsbedrae.

Op 6 Maart 1994 is Koos Prinsloo in sy woonstel in Berea, Johannesburg, oorlede weens oorsake wat verband hou met vigs, die verworwe immuniteitsgebreksindroom.

Reeds van sy hoërskooljare publiseer hy verhale en gedigte in verskeie tydskrifte. Hy wen ’n paar amateur-gedigkompetisies en van sy gedigte verskyn in die sewentigerjare in onder meer "Rooi Rose" en "Huisgenoot". Op universiteit publiseer hy verhale en gedigte in die studentetydskrif "Vlieg". Sy gedig "Apologie aan R.K. Belcher" wat in "vlieg iii" verskyn het, word deur Johann de Lange en Antjie Krog in die versamelbundel "Die dye trek die dye aan" opgeneem, terwyl die gedig "Graffiti" deur Fanie Olivier opgeneem word in "Goudaar". Later publiseer hy ook kortverhale in tydskrifte soos "Tydskrif vir Letterkunde", "Stet", "Insig", "The bloody horse" en "Vrye Weekblad". Reeds voor die verskyning van sy debuutbundel kry hy in 1982 ’n aanmoedigingsprys van die Departement van Nasionale Opvoeding vir die manuskrip van die ongepubliseerde "Die eende en ander verhale".

Prinsloo se werk was en is kontroversieel. Hy was ’n dinamiese vernuwer en sy werk verskaf wesenlike bydraes tot en in party gevalle die stimulus vir verskeie van die letterkundige groeipunte in die jare tagtig en vroeg negentig, soos die gay-tema, grensliteratuur en postkolonialisme. Dit is egter veral sy benutting van postmodernistiese tegnieke in die vermenging van fiksie, feite en dokumente en sy hantering van outobiografiese gegewens wat nuut en opspraakwekkend is. In sy werk beproef hy die skeidslyn tussen fiksie en werklikheid tot die fynste en steek meermale hierdie grens oor. Sy werk word dan ook beskou as “faksie”, ’n mengsel van feite en fiksie op so ’n manier dat die een nie van die ander te onderskei is nie. Uiteraard bring hierdie benadering en die temas van sy werk verskeie etiese en morele vrae na vore en elke werk van hom is met omstredenheid ontvang.

Reeds in sy debuutbundel, "Jonkmanskas", skryf hy “outobiografiese” verhale waarin herkenbare persoonsname gebruik word en hy ook verskeie koppelings tussen verskillende verhale in die bundel maak. Dokumente, voetnotas en tekenprente word alles gebruik om die verhale te vertel. Karakters word noukeurig waargeneem sonder om hul emosies te omskryf. Die fokus is eerder op die handeling en sterk karakteriserende dialoog, wat die verborge betekenis en impak openbaar. Die eerste verhaal, "By die skryf van aantekeninge oor ’n reis", is weliswaar nie een van die sterkstes in die bundel nie maar kondig tog etlike van die deurlopende motiewe in die bundel aan. Hierdie motiewe sluit in die bemoeienis met die skrywersamp, die uitwerking van militêre diensplig op die individu en die bestaanstryd van die Suid-Afrikaner. Die titelverhaal, "Die jonkmanskas", werk vernuftig met twee storielyne. Die skrywer maak kennis met ’n jonkmanskas in die huis van middeljariges en by ’n besoek aan ’n meubelwinkel kom hy nog so een teë, wat allerlei dokumente uit ’n vervloë era bevat. Dit lei hom na sy oupa se manuskrip oor die Boere se nedersetting in Kenia, wat met voetnote ’n skyn van outentieke dokumentasie gee. Hier moes ’n jongman (die verteller se oupa) homself bewys deur macho prestasies in die jagveld en as vryer. Hierdie verlede word gestel teenoor die verteller se persoonlike problematiek, wat aan die einde in die jonkmanskas klim om sodoende by die verlede aan te sluit en een te word daarmee. "Jonkmanskas" word as radiodrama verwerk en in 2015 oor die RSG-kunstefees uitgesaai. "Fighting for peace" se dubbelsinnige titel het ’n weerklank wanneer ’n teruggekeerde dienspligtige ’n ervaring het met ’n ouer homoseksueel, wat hom daarop wys dat om te veg vir vrede net so belaglik is as om seks te hê vir maagdelikheid. Waar hy aanvanklik apaties en passief bly, neem die dienspligtige aan die einde die inisiatief oor en dwing hy ’n magskonfrontasie af. Die fallus word ’n geweer en die verhaal eindig dan op ’n oop wyse, wat steeds die teenstellings veg en vrede, maagdelikheid en seks as komponente behou. "In die kake van die dood" is aanduidend van die besonder komplekse verhaalstruktuur wat Prinsloo soms gebruik. Hier is daar direkte ooreenkomste tussen die outeur en die karakter Koos, wat ’n verhaal skryf en aan sy vriende Susan en Johan wys, wat dit beide afwysend beoordeel. Koos lees dan ander verhale en voltooi een van hulle. Die gehele verhaal is dus ’n raamvertelling, waarbinne ’n ander verhaal omvat word, wat op sy beurt ’n ander verhaal omvat. Die gebeure en die verhouding tussen die karakters speel ook op mekaar in, met die outeur wat aan die einde binne ’n koerantberig inloop, in die kake van die dood in, en so binne nog ’n verhaal beland.

"Die hemel help ons" is ’n indrukwekkende opvolgbundel. In hierdie bundel val die gebrek aan kommunikasie en kontak tussen mense op, dikwels uitgebeeld in terme van gay verhoudings. Die verhale is tegelyk onbewoë en klinies asook oorgevoelig en vol emosie. Hierdie effek word verkry deur op vernuftige wyse met ’n onbewoë manier van skryf gevoelens te verswyg, te fokus op onbelangrike besonderhede en belangrike besonderhede te onderbeklemtoon, net om telkens in die slot alles wat voorafgaan te relativeer. Die titelverhaal "Die hemel help ons" behandel ’n skynbaar doodgewone man wat in die saai roetine van daaglikse sleur ’n storie begin skryf oor die liefdesgeskiedenis van twee mans, Gert en Vincent. Die oënskynlik nietige ervarings in die storie kry algaande meerduidige konnotasies. Wanneer die skrywer sy ou tikmasjien verkoop en ’n woordverwerker koop, begin vreemde tekste die storie binnedring (die program se kodewoord is “hemel”, so dit is die hemel wat hier help). Hierdie tekste verwys na gebeurtenisse tydens die noodtoestand. So word die aktualiteit (feite) so sterk in die storie dat dit die storie self verdring. Volgens die briefdokument aan die slot is die storie egter juis nie fiksie nie. So word daar geïmpliseer dat dit juis nie moontlik is om ’n storie te skryf wat nie verband hou met die omringende werklikheid nie. Werklikheid en fiksie kom dus hier in ’n feitlik ongeëwenaarde verhouding teen mekaar te staan. "And our fathers that begat us" is ’n vermenging van die persoonlike en die familiegeskiedenis, met afwisseling van die derde persoonsvertelling en die ek van die verhaal, teen die agtergrond van aanhalings uit briewe, dagboekaantekeninge en foto’s. Só word die oupa en pa as mans onder die manne voorgestel, wat teen alle terugslae en hindernisse in volgens tradisie getrou en geboer en gewerk het en kinders groot gemaak het. Op meesterlike wyse word slegs op onderbeklemtoonde wyse gesuggereer dat “die man” van die verhaal nie hierdie lyn van manne kan voortsit nie, weens sy seksuele inklinasie. In "Karoonag" neem ’n grondbaron etlike plase in die Karoo oor deur verbande daarop uit te neem en dan die boere te onteien sodra daar probleme is met betaling van ’n paaiement. ’n Jong boer wat so sy plaas kwyt is, spreek egter ’n vloek oor sy plaas en die baron se nageslag uit, waarna sy enigste twee seuns albei op onnatuurlike wyse sterf. Die verteller en sy manlike metgesel oornag op die plaas, waar sy metgesel se niggie en haar man die plaas bestuur namens die weduwee van een van die seuns. Daardie nag het die verteller ’n droom van sy pa wat dood is en die lyk later ’n fetus word, waardeur die vloek en die afwesigheid van ’n nageslag vernuftig op die verteller van toepassing gemaak word. "Die brief" vertel van Rut Naudé se lewenslange toewyding aan ’n man wat nooit sy vrou vir haar wou verlaat nie. Na sy dood stuur sy weduwee aan Rut ’n knipsel oor die boedel, ’n brief wat bestaan uit net een reël, en sy as. Rut trek haar beste aandrok aan en grimeer haar voordat sy die as vat en dit onder een van haar geliefde roosbome begrawe. Die emosionele en fisiese verlatenheid van Rut word op onderbeklemtoonde wyse aangrypend belig. In 1988 ken die beoordelaars die Rapport-prys aan "Die hemel help ons" toe, maar die direksie van die koerant verwerp hierdie aanbeveling, hoofsaaklik op grond van ’n sin in "Grensverhaal" wat handel oor P.W. Botha, die destydse Staatspresident. ’n Dienspligtige sê in hierdie sin: “Hierie kamp is P.W. se skuld, die meidenaaier”. Dit is dieselfde sin wat Tafelberg-Uitgewers laat besluit het om hierdie boek nie te publiseer nie (ook HAUM-Uitgewers het publikasie van die manuskrip onder die titel "Agt verhale" afgekeur). Hierna laat Prinsloo noodgedwonge die bundel by die alternatiewe uitgewer Taurus uitgee, aangesien hy weier om die sin te verander of uit te laat. Die prysgeld vir die Rapport-prys, maar nie die prys nie, word later tog aan hom gegee.

"Slagplaas" voer die tema van wreedheid en seksuele eksplisietheid (veral binne die gay-paradigma) tot ’n uiterste in die Afrikaanse letterkunde. Die verhale word ’n slagplaas van politieke wreedheid, genadelose seksualiteit, fisieke woede, innerlike en geestelike geweld en die wreedheid en liefdeloosheid van menslike verhoudinge. Die fallus word tegelyk ’n seksuele wapen en ’n verwoester van die gees. Hierdie seksuele spel word verbind met die geweld in die Suid-Afrikaanse aktualiteit en met wreedheid elders in die wêreld. Tegelykertyd lê die verhale die wondbare en brutale menslike psige bloot en word die mens (leser) gedwing tot self-konfrontasie en tot die besef van geestelike onsuiwerheid. Selde in die letterkunde is lesers so gedwing om te kyk na dit wat hulle nie wil sien nie en te luister na dit wat hulle nie wil hoor nie. Die boek word veral ’n ondersoek na die eensaamheid binne die grootstad milieu en die vervlietende seksuele verhoudings wat dit moet besweer, met die anonimiteit van die karakters wat hulle weerloosheid binne hierdie milieu aksentueer. Prinsloo verskuif ook die grense van die gebruik van postmodernistiese tegnieke waar die onderskeid tussen feit en fiksie feitlik verdwyn, maar ook die onderskeie verhale ineengevleg word met mekaar sodat dit nie altyd duidelik is waar een verhaal ophou en ’n ander begin nie. Wat ’n relatief betekenislose klein detail in een verhaal is, word besonder betekenisvol as dit met ’n ander verhaal verbind word. Die bundel open met "Die affair", waarin die verteller se pa se buite-egtelike verhouding met die weduwee op die dorp en die verteller se eie promiskue verhouding met die Noord-Amerikaner in twee parallelle storielyne vertel word, oënskynlik verbandloos met mekaar maar illustrerend van die aparte wêrelde waarin dit geskied. Wanneer die verteller aan die einde na die foto van sy ma staar, word hulle egter gelykgestel, albei slagoffers van manlike manipulasie. Aanduidend van hoe klein detail later betekenisvol raak, is dat hierdie verhaal noem dat die Pop Ster die verteller aan die Noord-Amerikaner voorgestel het, ’n besonderheid wat nie in hierdie verhaal enigiets beteken nie, maar in die slotverhaal die kern vorm. "Die wond" het dieselfde verteller en bevat weer ’n verwysing na die pa se affair. Hier is dit egter interaksie tussen die verteller, sy suster en haar man, ’n polisieman, wat die kern van die verhaal vorm. Die verwonding van die titel word eindelik simbolies van toepassing gemaak op die hele samelewing, met elkeen van die karakters wat liggaamlik of psigies verwond is. Hierdie persoonlike problematiek word telkens verbind met die politieke situasie, wat die karakters dan in hulle verwonding simbole maak van die versteurde maatskaplike toestand. Hierdie kortverhaal is in 1992 die wenner van die "De Kat" kortverhaalwedstryd, met die beste verhale in hierdie kompetisie wat later gebundel word as "Die wond en ander verhale". Hoe siek die maatskappy is, word uitgebeeld in "Sy het nie ’n geluid gemaak nie", waar die maghebbers hulle posisie misbruik om angswekkende wandade teen ander mense te pleeg. Die verhaal "Slagplaas" verbeeld emosielose, anonieme seks tussen homoseksueles en bring dit in verband met berigte uit Nikoseë oor Irakese burgerlikes wat tydens die eerste Golfoorlog in hulle skuiling lewendig verbrand is deur ’n bom of missiel wat die deur na hulle skuiling versper het. Die seks vind plaas met ’n onaangename soet reuk in die agtergrond, wat van die slagplaas af kom. Die bundel sluit af met "Nawoord", ’n verhaal wat weer aansluiting vind by die openingsverhaal, "Die affair". Hierin skryf die verteller ’n brief aan die Noord-Amerikaner, waarin hy van ’n gemeenskaplike vriend X se selfdood vertel. X het blykbaar ’n rusie gehad met die Pop Ster, met wie hy op daardie stadium in ’n verhouding betrokke was, en is daarna selfdood. Die vervlietende aard van verhoudings en die lewe, en die oppervlakkigheid daarvan, kom sterk na vore in hierdie verhaal. In 1993 ken die uitgewery Hond en die tydskrif "De Suid-Afrikaan" ’n prys toe aan "Slagplaas", omdat dit “die grense verskuif het”. Hulle stel hierdie prys spesiaal in omdat "Slagplaas" by die toekenning van die vorige jaar se boekpryse nie bekroon is nie en hierdie prys word eindelik slegs een keer toegeken. In 1996 is "Slagplaas" op die kortlys vir die toekenning van die Helgaard Steyn-prys vir die beste letterkundige werk van die voorafgaande vier jaar, nadat dit ook in 1993 genomineer is vir die Rapportprys.

Hierna verskyn "Weifeling", wat minder afgerond is as Prinsloo se vorige bundels en in groot mate verhale bevat waar die leser noodsaaklike kennis moet dra van buite-tekstuele feite oor mense en gebeurtenisse. Met agternakennis is dit duidelik dat die skrywer teen hierdie tyd bewus was van die onafwendbaarheid en nabyheid van sy dood en dat die bundel dus waarskynlik oorhaastig gepubliseer is. Die titels en inhoud van sommige verhale laat vermoed dat die outobiografiese lyn hier selfs sterker deurloop as in sy ander bundels (byvoorbeeld "Die storie van my neef", "Die storie van my pa" en "Die storie van ’n slapelose man"). "Die storie van my neef" beskryf die berigte en spekulasie oor die siekte van die verteller se neef, net om aan die einde die storie ook op homself van toepassing te maak en te verklap dat hy ook vir die simptome van vigs behandel word. In ’n tweetal verhale word klaarblyklik gepoog om herkenbare invloedryke mense in die Suid-Afrikaanse letterkundige wêreld te “ontmasker”. In "A portrait of the artist" gee die verteller uitbeelding van sy verhouding met ’n ouer skrywer wat hom in ’n sekere stadium van sy ontwikkeling baie gehelp het, maar reken af met die patriargale opset van hierdie verhouding. Skynbaar word daar ruim en verbatim aangehaal uit briewe wat die ouer skrywer aan hom gerig het. "Die jas" bevat weer verwysings na ’n uitgewer wie se gedrag hy verwerp aan die hand van skinderstories wat sy ore bereik. Die dun grens tussen feit en fiksie word deur die herkenbaarheid van die relevante persoonlikhede oorgesteek en die skerpheid van die kritiek wat Prinsloo uitspreek teen hierdie persone doen afbreuk aan die kwaliteit van die verhale – daar is inderdaad hier meer sprake van persoonlike as universele betekenis wat in die verhale gesoek kan word, hoewel laasgenoemde nie geheel en al uitgesluit is nie. Treffend is die sobere ironie waarmee die skrywer in ander verhale die naderende dood voorspel en beskryf.

Later word sy totale gepubliseerde oeuvre in die bundel "Verhale" uitgegee, waarvoor Gerrit Olivier as redakteur opgetree het.

Prinsloo se werk word in verskeie versamelbundels opgeneem., soos byvoorbeeld "Jonkmanskas" wat opgeneem word in "Die Afrikaanse kortverhaalboek" en "Vertellers" en "Grensverhaal" in "Forces’ Favourites". Ander versamelbundels waarin sy werk verskyn sluit in "Vuurslag" en "Soort soek soort". Van sy verhale word in vertaalde vorm in bloemlesings opgeneem wat in Engeland, Amerika en Nederland verskyn. Die Nederlander Riet de Jong-Goossens vertaal "Die hemel help ons" en ook "Slagplaas" in Nederlands en laasgenoemde verskyn as "Slachtplaats" kort voor sy dood.

Riana Scheepers behaal in 1997 haar Ph.D.-graad met ’n proefskrif wat in 1998 uitgegee is onder die titel "Koos Prinsloo: die skrywer en sy geskryfdes". Adriaan Meyer, Riana se seun, skryf na sy dood die drama "Prinsloo Versus" oor Koos se lewe en werk, wat by die Klein Karoo Nasionale Kunstefees bekroon word met die Jong Kanna vir beste studenteteater.





</doc>
<doc id="116244" url="https://af.wikipedia.org/wiki?curid=116244" title="Joan Retief">
Joan Retief

Joan Retief (1929-onbekend) was ’n Afrikaanse dramaturg en skrywer.

Joan Retief is op 6 Junie 1929 in Port Elizabeth gebore as die jongste van drie dogters van ds. en mev. J.T. (Tom) Martens, indertyd leraarspaar van die NG gemeente Port Elizabeth. Sy gaan skool aan die Laerskool Excelsior in Port Elizabeth, op Victoria-Wes en matrikuleer dan aan die Hoër Volkskool, Graaff-Reinet. Op skool speel sy van kleins af toneel en dra gereeld voor op kunswedstryde. Ná skool voltooi sy ’n driejarige Kleinkinderonderwyskursus aan die Graaff-Reinet Onderwyskollege en trou dan in 1949 met Philippie Retief, ’n skaapboer van die distrik. Hulle bly op die plaas Damesfontein en uit die huwelik word drie dogters gebore, Elmarié, Jeanne en Marguerite. Na die skielike dood van haar man vestig sy haar weer op Graaff-Reinet

In 1958 word haar werk vir die eerste keer gepubliseer wanneer drie van haar verse in "Die Huisgenoot" opgeneem word. Sedertdien verskyn verskeie verse en kortverhale van haar in tydskrifte, waaronder "Standpunte" en "Tydskrif vir Letterkunde". Sy debuteer as toneelskrywer wanneer haar geleentheidstuk "Vonke by die fees" in 1959 deur die Kerk Jeugvereniging in Graaff-Reinet opgevoer word. Hierdie sukses word in 1960 met die Uniefees opgevolg met die operette "Lida en die liedjieskrywer", waarvoor S. le Roux Marais die musiek skryf. Sy speel ’n hoofrol in hierdie stuk en behartig self die regie.

"Ai tog die vroumense" word in 1962 (tesame met "Die hoë drif") met ’n tweede prys bekroon deur die Departement van Onderwys, Kuns en Wetenskap in ’n dramawedstryd (geen eerste prys is toegeken nie). SUKOVS onderneem ’n baie geslaagde toer deur die Vrystaatse platteland met "Ai tog, die vroumense", wat ook in Bellville, Johannesburg en elders geslaagde opvoerings beleef. Dit is ’n blyspel oor vier vrouens (die middeljarige ma van die 28-jarige Karin en die 13-jarige Betsie en hulle bejaarde tannie) wat saamwoon en op mekaar se senuwees werk. Dinge verander wanneer hulle die aantreklike nuwe skoolmeester as loseerder inneem. "Die hoë drif" word in 1962 (tesame met "Ai tog, die vroumense") met ’n tweede prys bekroon deur die Departement van Onderwys, Kuns en Wetenskap in ’n dramawedstryd (geen eerste prys is toegeken nie). Dit handel oor die mens se behoefte aan selfverwesenliking en die botsings wat in ’n gesin ontstaan as elkeen daardie drang wil bevredig. Die hoofkarakter is ’n jong meisie, Lucille, wat haar versmorende tuisdorp verlaat. Om haar kunstenaarsdrang te bevredig sluit sy by ’n toneelgroep aan. Sy is egter nie die enigste een in die gesin wat smag na selfverwesenliking nie.

In 1968 verower "O kuns! O kompleks! Kuikenlief" die eerste prys in ’n blyspelwedstryd van die Suid-Afrikaanse Uitsaaikorporasie.  Hierdie eenbedryf word saamgebundel met die ander blyspele "Die man op die bank", "Sommer senuwees, my skat" en "Storm!" onder die titel "O kuns! O kompleks!" Die titelstuk is ’n klug waarin daar liggies gespot word met psigiaters en kunstenaars, skrywers en digters – en hoenders. Al die eenbedrywe in die bundel, behalwe "Die man op die bank", is ook vir die radio verwerk en as radiodramas uitgesaai. Die blyspel "Die bekonkelde Krugers" het as tema die tradisie van die seun wat in die pa se voetspore volg. Die enigste seun weier egter om die plaas oor te neem en te gaan boer en wil eerder ’n beroep in die musiekwêreld volg, tot die vader se verdriet. Die vader se moeite om sy gesag te handhaaf word verder bemoeilik wanneer ’n verfynde kunstenaar en ’n hipermoderne maatskaplike werker (’n vriend van een van sy dogters) ook op die plaas opdaag. Hierdie drama beleef ’n geslaagde verhoogdebuut in die Bloemfonteinse Stadskouburg tydens die Republiekfees van 1971.

Die ongepubliseerde eenakter "Vra is vry" behaal ’n tweede prys in die ATKV se landwye eenakterwedstryd van 1972. Die komedie "Dis nou vir jou ’n ding!" behaal in 1980 ’n tweede plek in ’n ATKV-Eenakterwedstryd en word opgeneem in die versamelbundel "Roep van die naguiltjie", onder redaksie van Gerhard J. Beukes. Ma en haar dogter Gogga sit vas oor kleredrag en Pa moet vredemaker wees sonder om kant te kies. Gogga se eerste afspraak met ’n seun, Koedoe, voer die klug verder, veral as dit blyk dat daar baie groter ooreenkomste tussen die ouers en Gogga se handelinge is as wat die ouers graag sal wil erken. Die klugtige eenakter "’n Sonneblom vir paddalief" word in 1966 opgeneem in die versamelbundel "Staal Burger in die warm water".

Vir die SAUK se Vrouerubriek skryf sy die reeks sketse "Grille en giere" en ’n keuse hieruit word later gepubliseer in "Sêgoed" en "Selde hoe".Hierdie sketse is aardse en humoristiese kykies na alledaagse gebeurtenisse in die lewe, soos belewe vanuit die middeljarige perspektief. Sy gaan byvoorbeeld op ’n vakansie net om weg te kom van almal, maar kan later nie wag om terug te wees by diegene van wie sy gevlug het nie. Haar jeugverhaal "Die half-en-halfie" word opgeneem in die versamelbundel "Staal Burger in die warm water."





</doc>
<doc id="116245" url="https://af.wikipedia.org/wiki?curid=116245" title="Griekse teater">
Griekse teater

Griekse teater verwys na die drama en teater van Antieke Griekeland, wat as die begin en basis van Westerse teatergeskiedenis beskou word. Dié teater was oorspronklik 'n ritueel in die kultus van Dionysos. In die Romeinse mitologie is Bacchus die god van wyn en vrugbaarheid.

Die Grieke se groot ryk begin bykans 800 voor Christus en strek tot en met die dood van Alexander, die Grote in 323 v.C., waarna die Griekse ryk verdeel is. In die ryk se bestaan van 450 jaar het die Grieke die letterkunde, argitektuur, wiskunde, wetenskap en politiek, asook die kunste van die westerse wêreld se grondslag, tot 'n groot mate ontwikkel. Een van hul mees invloedryke nalatenskappe is dié van die geskrewe klassieke tragedie en komedietekste waarop daar nog eeue na hul bestaan voortgebou is.

Op die eiland Kreta is 'n antieke, kultiese teater gevind naby die paleis van Phiastos wat gebruik is vanaf ongeveer 1900 v.C. tot 1700 v.C.. Daar is skilderwerk op muurpanele gevind wat afbeeldings van oesfeeste kan wees wat vir die godin van vrugbaarheid gehou is. In Griekeland, tydens die sesde eeu v.C., word ronde areas aan die voet van 'n heuwel geskep, genaamd die "orchestra". Hier kon die mense dan, terwyl hul teen die heuwel sit, kyk hoe die priesters die god, Dionysius vereer met hul rituele. Daar is diere op 'n altaar of "thymele" geoffer as deel van 'n aanbiddingsritueel.

Daar word gereken dat hierdie rituele uitgebeeld is deur priesterkore van sowat 50 mans wat gesing, gedans en kostuums, maskers en grimering gedra het. Daar word beweer dat hul 'n "Dythyrambe" gesing het (dit is 'n lofsang ter ere van 'n god) en met betekenisvolle gebare uitgebeeld het. Dit kon dus verband hou met die ontstaan van die latere geskrewe dramas wat geskep is deur skrywers soos Aeschylus, Sophokles en Euripedes. Daar is egter geen klinkklare bewys dat rituele die geskrewe dramatekste se ontstaan bewerkstellig het nie.

Die Grieke se passie vir storievertelling as 'n kuns is versterk deur die teaterkompetisies in Athene 532 v.C.. Die Kompetisie van die Stad van Dionysia is elke jaar in Maart aangebied. Daar is in die begin afgekondig dat drie toneelskrywers se stukke as trilogië vir die fees aanvaar word. Op 'n dag is daar dan 'n groot optog of "pompe" gehou deur die strate van Athene. Vroue en mans, kinders en hooggeleerdes het die optog bygewoon terwyl hul 'n houtbeeld van Dionysius van buite die stad na die tempel by die teater van Dionysius teen die suidelike hang van die Akropolis. Die prosessie het dan teen die aand geëindig met 'n fees. Daar is nog steeds 'n pilaar van 'n kollosale phallus op die eiland Delos wat 300 v.C. gebou is. Hierdie is die simbool van vrugbaarheid. Daar is dus ook nog ander beelde van Phalloi in die optog gedra. Snaaks genoeg is daar vandag nog 'n soortgelyke tradisie wat in Japan gehou word in die Nagoya.

In 508 v.C. is 'n nuwe kompetisie van Dionysia begin naamlik die Dithyrambe fees. Kore van die tien Atheense stamme het deelgeneem. Daar was aparte kore vir mans en seuns. Daar is gesing en die kore is begelei deur dubbel rietfluite, liere en siters teen die 2de eeu v.C.

Die toneelspelstyl van die Griekseteater sou definitief groter as die lewe moes wees bloot omdat die toneelstukke in opelugteaters aangebied is sonder enige mikrofoonstelsels soos ons dit vandag ken. Om die verhaal oor te dra aan die toeskouer sou hul groot gebare moes maak en baie sterk speel. Een van die eerste wenners van so 'n Stad van Dionysius kompetisie was Thespis. Hy word dan gereken as die eerste, waarlike akteur. Nog 'n bekende akteur was Prynichius wat die eerste kompetisie wen om en by tussen 511 en 508 voor Christus. Hy voer tragedies op en gebruik historiese onderwerpe, soos byvoorbeeld die geskiedkundige val van Meletus wat deur die Perse verower is. Sy stuk het die toeskouers so ontstel dat almal in die teater begin huil het en die stuk daarna verban is. Phrynichus was ook die eerste uitvoerende kunstenaar wat vroue karakters in sy werk ingesluit het. Hierdie vroue is egter deur mans gespeel met vroue maskers. Ongelukkig het geen van die skrywers wat tydens die 6de eeu voor Christus geskryf het se werke oorgebly nie.

Die masker in die Griekse teater is gebruik sodat die akteurs meer as een karakter kon speel. Die vergrote uitdrukking op die masker se gesig het gehelp dat die gehoor hul makliker kon sien. Verder kon die masker ook as 'n klein megafoon dien om die volume van hul stemme te verhoog. Maskers is van hout, linne, en kurk gemaak. Hulle het soms ook regte hare gebruik vir die masker.

Die kostuums het die sosiale status, geslag en ouderdom van 'n karakter suggereer. Onder is 'n gewone kleed gedra of 'n onderkleed wat ook "peplos" of "chiton" genoem is en bo-oor 'n mantel of "himation." Die chiton kon van wol of linne gemaak wees. Hul dra ook 'n kleiner mantel of tjalie wat bekend staan as die "chlamys." Reisigers het 'n petasos of sonhoed gedra om hul teen die weer te beskerm. Vir die alledaagse lewe is 'n sandaal wat dikwels om die kuit vas geryg is, was dikwels die skoeisel van die Grieke. Hulle dra ook graag kuitlengte stewels om hul voete te beskerm. Tragiese akteurs moes platvormskoene dra om groter en meer sigbaar te wees. Komiese karakters het gewone kouse gedra en wanneer vroue uitgebeeld is het lyfkouse gedra met "progastreda" vir 'n groter maag en 'n "prosterneda" vir borste van 'n vrou.

Die rekwisiete is gebruik om die karakter beter te skilder: byvoorbeeld, 'n kroon vir 'n koning, 'n lier vir 'n musikant, 'n kierie vir 'n ou mens en wapens vir soldate. Die "skeuopoios" was die Griekse naam vir 'n rekwisietekunstenaar.

Vir die Stad van Dionysius-fees het die argitektoniese konsep van die Griekse teater of amfiteater verder ontwikkel. Daar word nou tydelike houtstelasies as sitplekke teen die Akropolisheuwel gebou. Die "orchestra" of “verhoog” het nou 'n vierkantige vorm en agter die orchestra is 'n gebou met 2 tot 3 in- en uitgange opgerig wat die "skene" genoem is. Die skene of tydelike hut of tent. Die akteurs kon nou daarin met hul maskers en nuwe kostuums verdwyn en verskyn om hul vir 'n volgende toneel aan te trek. Later, in 4 v.C., word die skene 'n permanente gebou. Die "theatron" was die gedeelte waar die gehoor kon sit. Later is die houtsitplekke met marmer vervang. Daar was ook twee "parados" of gange waar die koor en akteurs kon inkom en uitgaan.

Omdat die verhale en geskiedenis van die Grieke ontwikkel het in dramas wat op skrif gestel is, het ons vandag die voorreg om drie van die skrywers se dramatekste te kan lees. Daar het 32 tekste van drie van die heel belangrikste skrywers oorgebly! Aeschylus wen 'n prys vir sy tragedie in 484 v.C.. Net sewe van die 80 tekste van Aeschylus bly oor. Hy skryf onder andere "Die perse, Prometheus gebind, Sewe teen Thebes." Een van sy groot werke is "Oresteia" en 'n ander is "Agamemnon". Hy verminder die koor na twaalf mans en bring 'n tweede akteur in sodat daar nou dialoog kan ontstaan tussen twee karakters. Hier volg 'n kort opsomming van die verhaal van die drama "Agamemnon":

Op die muur van die paleis van Argos staan 'n wagter. Sodra hy 'n teken kry sal hy aankondig dat Troje oorwin is deur die Griekse leer. As hy die teken ontvang hardloop hy en vertel die nuus met groot vreugde aan Koningin Klyteimnestra. Hy gaan van die verhoog af en die koor van ou manne van Argos vertel aan die gehoor hoe Paris, die Trojaanse prins, vir Helena gesteel het. Sy was die vrou van die Griekse koning, Menelaos. Daar volg dan 'n tienjarige oorlog tussen die Trojane en die Grieke. Die hartseer nuus word ook vertel van hoe Agamemnon, die broer van Menelaos sy pragtige dogter Iphigenia aan die god van Artemis geoffer het om die regte wind vir die seile van die Griekse vloot te verseker. As die koningin Klyteimnestra verskyn moet sy aan die koor van ou manne verduidelik hoekom sy beveel het dat daar 'n dankoffer tot lof van die gode gedoen moet word. Sy lig hul dan in dat Troje die vorige na geval het. Die koor bedank die gode, maar wonder so 'n bietjie of haar nuus ooit waar is. 'n Boodskapper verskyn en bevestig die nuus. Hy vertel ook hoe swaar die Griekse manskappe in Troje gekry het en loof die gode vir hul veilige terugkoms. Klyteimnestra stuur die boodskapper terug na Agamemnon maar voordat hy kan vertrek vertel hy aan die koor van die vreeslike storm wat die Griekse vloot getref het. Menelaos en baie ander is weg. Die koor sing oor die vernietigende skoonheid van Helena en as Agamemnon binnekom, ry hy op 'n strydwa met Kassandra, die Trojaanse prinses wat hy as slavin en bywyf verower het. As Klyteimnestra hom verwelkom en haar liefde aan hom verklaar met 'n tapyt van pers mantels wat voor hom uitgesprei word, jak hy haar af. Hy wil nie op die pers mantels loop nie omdat dit 'n daad van hoogmoed is maar, sy dwing hom om dit te doen en hy gaan die paleis binne. Die koor verklaar dat daar iets nie pluis is nie. Klyteimnestra kom uit en beveel Kassandra om in die huis te gaan. Kassandra praat nie met Klyteimnestra nie en dan begin sy te profeteer. Die koor hoor hoe hul koning Agamemnon en sy, Kassandra sal sterf en dat daar iemand sal kom wat hul dood sal vergeld. Dan gaan sy die huis binne. Die koor raak bang, Agamemnon gil. Die paleis deur open en Klyteimnestra verskyn. Sy staan oor die lyke van haar man en Kassandra. Nou verklaar sy dat sy Iphigenia se dood vergeld het en haar geliefde Aegisthus, die nefie van haar gestorwe man, kom staan by haar. So tussen hakkies, Aegisthus se twee broers is gekook deur Agamemnon se vader en so bedien aan Aegisthus se vader. Klyteimnestra en Aegistus regeer van nou af die Grieke. Maar o wee! Net daar verklaar die koor dat Orestes, die seun van Agamemnon en Klyteimnestra gaan terugkeer en die dood van sy vader vergeld. Net soos daar deur Kassandra voorspel is. Geen sepie kan so erg wees soos 'n Griekse tragedie nie!

Daar word beweer dat Sophocles agtergrond panele vir die teater of “pinakes” ontwerp het. Hy was die mees vaardigste van al die dramatiste. Sy toneelstuk "Koning Oedipus" word gereken as die mees perfekte Griekse tragedie. Ongelukkig wen hy nie die Stad van Dionysia Kompetisie daarmee nie. In vergelyking met Aeschylus het Sophocles meer komplekse en sielkundige en goed gemotiveerde karakters geskep. Van sy tekste is "Antigone, Electra, Aias," en "Vroue van Trachis". 'n Voorbeeld van Sophocles se briljantheid is te vinde in die gedeelte waar Oedipus Rex agterkom dat hy sy vader doodgemaak het en met sy moeder getrou het. Aristoteles noem hierdie oomblik van erkenning in die drama die "anagnorisis".

Die orakel van Delfi profeteer dat die koning van Thebes, Laius se seun, hom gaan doodmaak en met sy vrou, Jocasta slaap. Jocasta is die seun se eie ma. Toe die baba seun, Oedipus, gebore word beseer sy pa sy enkels en laat die kind in die berge om te sterf. 'n Skaapwagter ontdek die kind en neem hom na die koningsegpaar van Korinthe. Hul noem hom Oedipus en maak hom groot. Oedipus gaan as ouer seun na die orakel van Delfi toe om te hoor wie sy biologiese ouers is. Sy, die "orakel" of profetes, vertel hom dat hy sy vader gaan doodmaak en met sy moeder slaap. In sy poging om van hierdie nare voorspelling te vlug beland hy in 'n worsteling met 'n man by 'n kruispad en maak hy die man dood. Dit was Laius. Later word Oedipus die koning van Thebes en trou onwetend met sy moeder, Jocasta. Toe die arme egpaar die waarheid hoor by die siener, Tiresias hang Jocasta haarself en Oedipus steek sy eie oë uit. Die koning verlaat sy koninkryk met die hulp van sy dogter, Antigone. Hy sterf eindelik in die dorp Colonus. Wat 'n tragiese verhaal!

Euripedes was die grootste Griekse dramaturg. Net agtien van sy toneelstukke het die toets van die tyd weerstaan. Sy tekste was meer natuurlik as die van die ander skrywers, maar hy word nie daarvoor in sy tyd erken nie. Van sy tekste is onder andere: "Die Bacchae, Hippolytus, Alcestis, Die vroue van Troje, Orestes, Helena, Iphigenia in Aulis" en "Herakles". Hy bevraagteken die gode se mag. Hy skep sterk, intelligente vroue as karakters. 'n Voorbeeld van so 'n karakter is Medea wat haar seun doodgemaak het. Hy wen egter vir die toneelstuk die derde plek by die Dionysia-kompetisie.

Medea se man, Jason, het Glauke, die dogter van Creon van Korinthe as vrou geneem en Medea en haar twee seuns uit Korinthe verban. Medea sweer dat sy haar man en sy gespuis gaan vernietig! Sy oortuig Creon dat sy nog 'n dag in Korinthe gaan bly. Sy organiseer 'n plek om heen te vlug na die moord. Ja, heel toevallig kom Koning Aegus van Athene daar verby. Medea belowe om hom van sy steriliteit te genees as hy haar teen Jason se mense beskerm. Sy lig hom natuurlik nie in dat sy 'n hele klomp mense gaan vermoor nie.

Medea gee aan Jason 'n kleed en kroon om vir Glauke te gee sodat hul twee seuns daar kan bly. Medea het egter die twee geskenke vervloek. Toe Glauke die kleed aantrek het sy aan die brand geslaan. 'n Boodskapper bring die vreeslike nuus vir Medea. Toe Creon sy dogter so sien het hy hom op Glauke gewerp en ook gesterf. Nou hoef Medea nog net vir Jason en hul twee seuns om die lewe bring. Sy maak haar twee seuns met 'n swaard dood – nadat sy darem so 'n bietjie geworstel het met haar moederlike instink! Net toe Jason arriveer om haar te keer om hul kinders dood te maak verdwyn die vreeslike vrou met 'n strydwa die lug in wat getrek word deur 'n draak. Jason vervloek sy vrou. Sy vervloek hom terug. Sy wil ook nie eers hul seuns se liggame teruggee sodat hy hulle kan begrawe nie. En woerts, weg is sy!

Om en by 501 v.C. is satires opgevoer tydens die Dionysia Kompetisie. Die woord kom van die woord sater af wat 'n half-mens en half-dier is. Vandag kan ons nog afbeeldings op kruike sien van hierdie wesens. Dis mans met dierlywe en 'n borskas, 'n lang stert en ore. 'n Satire is dus 'n toneelstuk waarin daar die spot gedryf word met mense. In die 5de eeu voor Christus moes 'n dramaturg drie tragedies aanbied en een satire. Hierdie satires het gedien as 'n kort toneelstuk na die tragedies. Dit moes ontspanning bied na al die tragiese toneelstukke. Die satires is aangebied in 'n groteske, karikatuuragtige, burleske styl.

Satires was dus die spottende weergawe van 'n mitologiese onderwerp wat die draak gesteek het met gode en helde. Dit het dikwels in die platteland afgespeel en het bestaan uit 'n gefuif, gedrink en gedans. Die karakters het in 'n streeksdialek gepraat. Die spelers in 'n satire het maskers gedra. Die koorlede het skamele, barbaarse klere gedra van bokvelle met 'n groot fallus vir komiese effek. Die struktuur van 'n satire is dieselfde as die van 'n tragedie. Silenus was die leier van die Satiriese koor – 'n klomp episodes van die satiriese drama is afgewissel deur odes deur die koor. Daar is slegs een satire wat nog bestaan, naamlik "Cyclops" deur Euripides (520 v.C.) en dit is gebaseer op 'n episode van die Odyssea van Homerus. Die populariteit van die satires het afgeneem want die gehore het begin om komedies te verkies bo satires.

Die komedies het kontemporêre temas uitgebeeld. In die vierde eeu v.C. by die Dionysia kompetisie is slegs een satire per jaar opgevoer. In 487 v.C. is die kompetisie van Dionysia weer uitgebrei. Vyf komediedramaturge moes elk 'n komedie aanbied op elke dag van die vyf dae van die fees. Die struktuur van die komedie was ook dieselfde as die van die tragedie. Die koor van die komedie is dikwels gespeel deur diere en dinge, soos perdebye, paddas en selfs wolke. Die musikante en komiese akteurs het belaglike kostuums aangetrek. Die mans het rondgeloop met flappende fallusse, boepense, bollende borskaste en bakboude. Die koorlede het gelukkig nie nodig gehad om so laf aan te trek nie. Die maskers van die Griekse komedies was karikatuuragtig, lelik en laf.

Die enigste oorblywende komedies is die wat in die vyfde eeu v.C. geskryf is deur Aristophanus. Van sy veertig toneelstukke het elf oorgebly. Die komedies dryf die spot met die politiek en sosiale gewoontes van die dag. Die styl is burlesk, en vol giftige persoonlike uitlatings teen politici en vername mense in Athene. Tydens die hoogtepunt van die Pelopiniese oorlog tussen Athene en Sparta, 411 v.C., het Aristophanus sy anti-oorlog komedie geskryf, genaamd "Lysistrata" waarin vroue van die twee state saamsweer om seks van hul mans te weerhou totdat daar vrede is. In die toneelstuk is die vroue natuurlik deur gemaskerde mans uitgebeeld.

Dis interessant om te weet dat die Griekse tragedie geseëvier het toe die Griekeland floreer het terwyl komedie hoogty gevier het toe dit sleg gaan met die land en die frustrasies van die gemeenskap weerspieël is. Die Grieke het die oorlog teen Sparta verloor en was nou in 336 v.C. onder die heerskappy van die Masedoniese koning, Alexander die Groote. Uit die aard van die saak is politiese kwessies nou vermy en persoonlike en sosiale sake is uitgebeeld in die nuwe komedie van 336 v.C.. Vir die eerste keer word liefde nou die hoofelement in die drama, maar dit was selde opregte liefde. Die rol van die koor is dikwels uitgeskakel, maar dialoog bly in versvorm.

Die akteurs dra gewone kostuums in hierdie komedies. Die maskers word meer realisties. Slawe en ou mans bly karikature. Die enigste toneelstuk wat uit hierdie tyd bewaar bly is die van "Dyskolos of Die" "Kla-kous" gekryf deur Menander in 342 – 291 v.C. het hierdie komedie 'n standaardtema van die gesinslewe handel nl. die afkeuring van 'n ouer van sy kind se keuse van 'n huweliksmaat. Menander se karakters het hul nie aan die groot mites van die verlede gesteur nie, maar hul eerder besig gehou met die alledaagse lewe van die gewone mense in Athene. Na die 3de eeu v.C. het die nuwe komedie se gewildheid begin afneem en die Stad van Dionysia se toneelkompetisie is nie meer in die eerste eeu na Christus aangebied nie.

Die struktuur van 'n Griekse tragedie bestaan uit die "proloog", wat die mitologiese (mites is stories oor gode) agtergrond van die toneelstuk beskryf. Die toneelstuk word deur een of twee akteurs gelewer – een speler kan met 'n masker aan baie ander karakters ook verteenwoordig. Die dialoog tussen twee of hoogstens drie karakters in hierdie toneelstukke word gevolg deur die koor se sang en dans. Die koor lewer ook repliek oor die storie. Hierna volg een toneel op 'n ander of "episodes" wat uitgevoer word deur tussen een, twee of drie akteurs wat die karakters met maskers vergestalt. Hierdie tonele word dan afgewissel deur die sang en dans van die koor wat "stasimon" genoem word.

Die "eerste stasimon" is die einde van die eerste episode. Die karakters verlaat die verhoog en die koor dans en sing 'n "stasimon". Dit gaan oor dit wat gebeur het in die "episode" en plaas dit in die groter prentjie van die mitologiese verhaal. Nou volg episode op episode afgewissel met stasimons.

Die "exodos" is die einde van die toneelstuk. Die koor sing en bied woorde van wysheid aan die gehoor om die boodskap van die drama uit te dra.

Die Griekse teater het ons huidige teater in 'n groot mate gevorm tot wat dit vandag is. Die teater wat in die vorm van 'n amfiteater is wat op 'n verhoog met 'n proceniumboog afkyk, is nog steeds gewild by argitekte wat vandag se moderne teaters. Een van die redes hiervoor is dat die akoestiek van sulke teaters baie goed is asook die siglyne. Ons kan almal sien wat op die verhoog aangaan. Verder het die Griekse koor wat as verteller tydens die drama optree ook ons dramas beïnvloed. Ons het byvoorbeeld steeds dramas wat op die patroon geskryf is van 'n verteller wat ons inlig oor wat in die toneelstuk aangaan. Dink maar aan die verteller in Thornton Wilder se "Our Town". Ons moderne dramas maak ook gebruik van die lang monoloë van een karakter wat sy gevoelens en denke met ons deel. Hierdie tendens kan mens oor en oor in die dramas van Shakespeare opmerk. Laastens gebruik ons ook die maskertegniek in moderne dramas. In 1959 het die San Francisco Mime Troupe maskers begin gebruik en dit is verder uitgebou in die werk van Peter Schumann se Bread and Puppet Theatre in New York in die sestigerjare. Die gebruik van maskers in teaterproduksies gee die akteurs 'n geleentheid om 'n verdere dimensie toe te voeg aan die stuk. Die akteur met die masker kan 'n buitestaander wees wat repliek lewer oor wat in die storie aangaan en dalk 'n ander gesigspunt op die tema van die werk bied. Die Griekse teater se gebruik van maskers is ook duidelik te bespeur in die komedies van die Romeinse teater en die latere Commedia dell'arte teater. 'n Masker kan ook 'n kans bied om meer geloofwaardige fantasie karakters uit te beeld soos gedoen is deur die Suid Afrikaanse produksie van die Handspring Puppet Company van "Midsomernagdroom" deur William Shakespeare.




</doc>
<doc id="116246" url="https://af.wikipedia.org/wiki?curid=116246" title="Alexis Retief">
Alexis Retief

Alexis Retief is ’n sielkundige en mede-ontwikkelaar van die "Complexity Navigation Test" (die CNT-toets). Hy is ook Afrikaanse kortverhaalskrywer. Sy pa is Daan Retief, bekende rolprentregisseur en skrywer.

Alexis Ignatius Retief is op Sondag 16 Februarie 1958 in Durban gebore as die oudste seun en een van twee kinders van Daan (Daniël Arnoldus) Retief, die bekende rolprent-regisseur en skrywer, en Tertia Prinsloo. Sy broer is Daan André. Wanneer hy sowat twee jaar oud is, verhuis die gesin na Johannesburg, waar hulle aanvanklik ’n huis in Mondeor huur en later na Randburg trek. Hy word groot in Johannesburg en gaan skool aan die Laerskool Unika in Randburg en die Hoërskool Randburg, waar hy in 1975 matrikuleer. Vanaf Julie 1976 tot Desember 1977 doen hy sy verpligte militêre diensplig. In 1978 skryf hy in by die Randse Afrikaanse Universiteit, waar hy in 1980 ’n B.A.-graad met lof behaal met hoofvakke Sielkunde, Engels en Filosofie. In 1981 behaal hy die Honneursgrade in Sielkunde en Filosofie, ook met lof. In 1982 skryf hy in vir sy meestersgraad en doen in 1983 ’n jaar lank internskap in ’n geesteshospitaal. Hierna voltooi hy in 1984 die M.A.-graad in Kliniese Sielkunde met ’n verhandeling oor “"’n Analise van sentraal-teoretiese konstrukte in enkele psigoterapeutiese oriëntasies"” en staan hierna in voltydse praktyk as ’n sielkundige. In 1988 verwerf hy die D.Phil.-graad in Sielkunde met ’n proefskrif oor “"The epistemic status of psychological theories"”.

Later sluit hy aan by die Raad vir Geesteswetenskaplike Navorsing (RGN) en word hoof van die afdeling Omgewingsielkunde. Wanneer hy by die Randse Afrikaanse Universiteit aansluit, word hy aangestel as professor in Sielkunde. Hy verwerf bekendheid wanneer hy saam met kollegas in die negentigerjare die (Complexity Navigation Test) ontwikkel, wat ’n sielkundige toets is om vas te stel hoe individue die kompleksiteit van probleemoplossing benader. Die toets word geregistreer deur die Health Professions Council van Suid-Afrika en kan slegs deur gekwalifiseerde sielkundiges toegepas word. Verder skryf hy ook die boek “"Method and theory in cross-cultural psychological assessment"”, die boek “"Psychology in context: Cross-cultural research trends in South Africa"” saam met K.F. Mauer en “"Group areas as a form of human territorial behaviour"” saam met Erica Kelbrick. Benewens skryf en skilder beoefen hy fotografie in sy vrye tyd en doen ook deeltydse televisie-oorklanking en speel in radioverhale. Hy is ook deeltydse akteur in televisie-vervolgverhale en speel as jong seun in rolprente, onder andere in “"Lied in my hart"” en “"Pikkie"”. Saam met die musikant Marius Nel skryf hy lirieke vir liedjies soos “"Stasie"”, “"Is daar ’n plek"” en “"Iets wat pla"”, wat deur die groep Die Bywoners op die CD “"Lang paaie verder"” vrygestel word. Hy emigreer vroeg in die 21ste eeu na Australië.

Reeds vroeg in sy tienerjare begin hy skryf en voltooi die kortverhaal “"Die bang man"” (wat feitlik net so in sy debuutbundel verskyn) reeds in standerd nege. In 1979 ontvang hy ’n aanmoedigingsprys in die prosawedstryd uitgeskryf deur die Departement vir Nasionale Opvoeding vir sy manuskrip “"Kortverhale"”. Van sy kortverhale verskyn ook in tydskrifte soos "Stet". Hy eksperimenteer in sy skryfwerk met perspektiefverskuiwings en fokus merendeels op eensame karakters. Sy debuut is met die bundel “"Stad"”. Hierin is die stad nie net die geografiese ruimte nie, maar word dit ’n bestaansruimte en simbool van die leegheid, banaliteit en geweld wat die moderne mens teister.

Kort hierna verskyn sy opvolgbundel “"Familie"”. Soos in sy debuutbundel is vrees hier telkens aanwesig onder die oppervlakte van die werklikheid wat geskilder word, met die dood ’n deurlopende realiteit. Die titel vind weerklank in die bundel deurdat die ek-verteller verskeie afsonderlike besoeke aan bloedverwante bring, wat dan inleidend is tot die rampe wat die verhale kenmerk. In “"Voog"” is die gebruik van suggestie treffend. Die pornofotograaf oom het ’n bloedskandelike verhouding met die verteller se suster en die verhouding eindig met haar dood. Hierdie feite word egter op ontstellende wyse net gesuggereer. Eindelik is dit die motto voorin die boek wat die bundel se onderliggende besef is, naamlik “bloed is dikker as water”.

Die bundel “"Die mense wat nooit vergeet het nie"”, word in 1989 deur die sensuurwetgewing beïnvloed wanneer ’n beperking op die verspreiding daarvan gelê word, vermoedelik oor die verhaal “"Ek en my ghoffel"”, wat ’n homoseksuele verhouding as tema het. Die titelverhaal is ’n hoogtepunt met sy beskrywing van hoe ’n lewendige geheue oor die kleinste detail van elke werklike of vermeende onreg die menslike gees uitdor. Die bundel bevat hoofsaaklik buitestaanders, wat geknel is deur herinneringe van die verlede. In die proses word die konflik tussen die hart en verstand sentraal, met uitbeelding van hoe die mens nooit werklik kan ontsnap van gevoelens nie, ongeag wat die nugter verstand hulle wil wysmaak.

Die kortverhaal “"Katlehong"” (wat nie in een van bogenoemde bundels verskyn nie) word opgeneem in die versamelbundel “"Forces’ favourites"”. Hierdie ontstellende verhaal vertel van ’n soldaat tydens die grensoorlog se eerste kennismaking met die werklikheid van die lewe van die swart mense in die townships onder apartheid, wat sy perspektief op sy eie land onherroeplik verander. Sy kortverhale word ook in ander versamelbundels opgeneem, insluitende “"Die Afrikaanse kortverhaalboek"” saamgestel deur Abraham H. de Vries en “"Vuurslag"” en “"Wisselstroom"” onder redaksie van Hennie Aucamp.






</doc>
<doc id="116247" url="https://af.wikipedia.org/wiki?curid=116247" title="H.J.M. Redelinghuys">
H.J.M. Redelinghuys

H.J.M. Redelinghuys (1894-onbekend) was ’n Afrikaanse skrywer en dramaturg. Redelinghuys beperk nie net sy skryfwerk tot 'n enkele genre nie. Hy skryf onder meer dramas, romans en Christelike verhale (onder meer 'n verhaal oor Josef, vir kinders). Hy maak ook per geleentheid van die skuilnaam Hermanus gebruik.

Hermanus Johannes Martinus Redelinghuys is op 21 Februarie 1894 op Riebeek-Kasteel gebore. Hy gaan op sy geboortedorp en later op Kuilsrivier in medium Engels skool. In 1915 kwalifiseer hy as boekhouer aan die Metropolitan-handelskollege in Kaapstad. Hy volg hierdie beroep hierna regdeur sy loopbaan, met die uitsondering van drie jaar wat hy as afdelingshoof in die produktehandel werk. In 1927 studeer hy buitemuurs vir die B.Com.-graad.

Hy het in Bellville gewoon. Sy sterfdatum is onbekend.

Sy eerste letterkundige pogings was in 1922 toe van sy verhale in "Die Huisgenoot" en "De Goede Hoop" gepubliseer word. Hy skryf onder die skuilnaam Hermanus die drama in drie bedrywe "Verlief, verloof en daarna of Die waarde van ’n ware vriend".

Hy stel ook die "Nuwe Afrikaanse handboek vir debats- en Christelike jongeliedeverenigings" saam en vertaal Lew Wallace se klassieke verhaal "Ben-Hur" in Afrikaans.

Die boekie "Agter die vyeblare" verskyn ook onder die skuilnaam Hermanus by die S.A. Bybelvereniging.

In 1924 verkoop hy nog ’n manuskrip aan H.A.U.M., maar hierdie boek is nooit uitgegee nie. In hierdie tyd bestempel P.C. Schoonees hom as ’n traktaatjieskrywer en ’n promoverende doktor in Nederland beskryf sy werk as ’n prul, waarna hy ophou met skryf. Sy suster bemoedig hom egter om weer te begin en vanaf 1936 verskyn daar weer verskeie werke uit sy pen en een van sy romans verwerf die eerste prys in ’n romanwedstryd. Die hooftema in sy werk is die armes se stryd vir voortbestaan, ’n tema wat inslag by hom vind nadat hy in 1921 gereeld werk in die agterbuurtes van Kaapstad moes doen en hy ’n maatskaplike werker se motiverende toespraak oor hierdie onderwerp bygewoon het.

"Josef in Memfis" is die verhaal van die Bybelse Josef, oorvertel vir kinders.

Werke uit sy pen sluit in:



</doc>
<doc id="116248" url="https://af.wikipedia.org/wiki?curid=116248" title="Swift">
Swift

Swift is die naam van ’n satelliet vir sterrekundige waarnemings, veral van sogenaamde gammaflitse (Engels: "gamma-ray bursts" of "GRBs"). Die volle Engelse naam is die Swift Gamma-Ray Burst Mission; dit is genoem na die vinnige swaaivermoë van die satelliet se instrumente asook na die windswaels, ’n familie voëls wat in Engels "swifts" genoem word.

Die Swift is op 20 November 2004 gelanseer. Die hoof van die sending is Neil Gehrels van Nasa se Goddard-ruimtevlugsentrum en die projek is deel van ’n samewerkingsooreenkoms tussen Goddard en ’n internasionale konsortium van die VSA, Brittanje en Italië. Die sending word bestuur vanaf die Universiteit van Pennsilvanië.
Swift is ’n ruimtesterrewag wat verskeie soorte strale kan waarneem en vir veral die bestudering van gammaflitse gebruik word. Sy drie instrumente werk saam om gammaflitse en ander nagloede in die gammastraal-, X-straal-, ultraviolet- en optiese golflengte te bestudeer.

Een van Swift se monitors skandeer die lug voortdurend en die instrumente swaai dan in die rigting van moontlike gammaflitse. Alles wat Swift ontdek, word na die Aarde gestuur en dié data is beskikbaar aan ander sterrewagte. Tussendeur is Swift beskikbaar vir ander wetenskaplike ondersoeke; wetenskaplikes van universiteite en ander organisasies kan voorstelle vir moontlike waarnemings instuur.

Die sentrum van waar die satelliet beheer word, is by die Universiteit van Pennsilvanië geleë. Die bestuur daarvan word behartig deur die universiteit en subkontrakteurs. 

Op 23 April 2009 het Swift ’n gammaflits waargeneem van ’n ster wat ontplof het toe die heelal net 630 miljoen jaar oud was. Die flits (GRB090423), wat net in die X-straal-golflengte waarneembaar was, was toe die verste kosmiese ontploffing wat nog waargeneem is – sowat 13,035 miljard ligjare ver.

Die satelliet het drie instrumente aan boord:




</doc>
<doc id="116250" url="https://af.wikipedia.org/wiki?curid=116250" title="Paul Roubaix">
Paul Roubaix

Paul Roubaix (*13 Junie 1920, Ladismith – † 4 Februarie 2005, Toronto) is die skrywersnaam van Isaac Pfaff wat een van die eerste bruin mense was wat Afrikaanse dramas en prosa geskryf en gepubliseer het. Roubaix debuteer reeds in 1944, maar sy eerste werk word eers in 1951 gepubliseer. Hy het ook in Engels geskryf en van sy werk is in Duits vertaal.

Isaac Moses Pfaff (wat onder die skrywersnaam Paul Roubaix skryf) is op 13 Junie 1920 op Ladismith in die Kaapprovinsie gebore. Hy het vyf broers naamlik John, Dennis, Cyril, Oscar en Neville. Hy bring sy kinderjare op verskeie plekke in die Karoo deur voordat hy in 1926 na Kaapstad verhuis.

Op vyftienjarige leeftyd begin hy as onafhanklike joernalis skryf. Later skryf hy as student by die Universiteit van Kaapstad in en behaal in 1945 ’n B.A.-graad met Afrikaans-Nederlands en Engels as hoofvakke. Hy het ’n lewendige belangstelling in die teater en begin reeds as skoolseun toneelspeel. Benewens die skryf van verskeie van sy eie dramas voer hy menige Afrikaanse en Engelse dramas op as regisseur en lid van die Trafalgar Players. Hy stel ook belang in musiek en toonset verskeie Afrikaanse gedigte. Hy was getroud met Juanita en hulle het ’n seun (Howard) en dogter (Desirée) gehad.

Hy gee onderwys aan onder meer die Hoërskool Trafalgar in Distrik Ses en later aan die Hoërskool Kensington, waarna hy aan die begin van die sestigerjare ’n lektorspos aanvaar aan die Battswood-onderwyskollege.

Geleenthede onder die apartheidsregering in Suid-Afrika is egter beperk en hy emigreer in 1964 saam met sy uitgebreide gesin (broers, susters en ouers) na Kanada, waar hy later burgerskap aanvaar. Hier werk hy onder meer as drama-, Engels- en geskiedenisonderwyser aan die Oakwood Collegiate Institute en die Sekondêre Skool Thornhill in die York-streek. In Kanada voltooi hy ook gevorderde studie in opvoedkunde aan die Universiteit van Toronto (waar hy ’n B.Ed.-graad behaal) en in Engelse literatuur aan die York-universiteit in dieselfde stad (waar hy ’n M.A.-graad behaal). Hy was steeds aktief in die teater en voer onder meer in 1966 sy dramas "Hour of Glory" met die Oakwood Masquers en "Bitter Road" met die Theatre Arts Students van Bickford Park Summer School op.

Hy is op Vrydag 4 Februarie 2005 weens ’n asma-aanval in Toronto oorlede.

Dit is veral op die gebied van die drama dat hy ’n belangrike bydrae tot die Afrikaanse letterkunde gelewer het. Hy was die eerste gepubliseerde swart Afrikaanse dramaturge. In sy eenbedrywe stel hy gereeld ’n man in ’n krisis as hoofkarakter voor, wat dan besluite moet neem wat vir hom en ander verreikende gevolge inhou.

"Storm en ander eenbedrywe" bevat die eenbedrywe "Storm", "Spaanse vlamme", "Vervlakste lewe!" en "Al wat ons het". "Storm" wen in 1946 die FATSA-eenbedryfkompetisie. Die eenbedryf handel oor ’n familie wat in ’n vloed vasgekeer is en geen kontak met die buitewêreld het nie. Oom Gert het geweier om moderne boerderymetodes toe te pas en het sy seun Jafet, getroud met Maria, gedwing om die plaas op sy manier te bestuur. Hierdie metodes is mede-aandadig daaraan dat hulle onvoorbereid was vir ’n vloed. Terwyl hulle vasgekeer is, kom Jafet tot uitbarsting hieroor. "Storm" word deur Gerhard J. Beukes in die versamelbundel "Uitgesoekte eenbedrywe" opgeneem en deur P.J. Nienaber in "Wolraad Woltemade en ander eenbedrywe".

"Spaanse vlamme" is volgens die inligting in die bundel eers in Engels geskryf en toe in Afrikaans vertaal. Dit is ’n episode uit die Spaanse burgeroorlog.  Die jong rebelleleier Ricardo word deur sy volgeling Jose gevra om deel te neem aan ’n sabotasiepoging en ’n leiersvergadering van generaal Franco op te blaas. Ricardo weier, want dit is waaghalsig en hy wag eerder op intelligensieberigte. Bowendien het hy te veel gedrink. Sy volgelinge, met die roekelose Jose aan die spits, beland dan in ’n lewensgevaarlike situasie. Ricardo word deur Jose se geliefde Jacquita gekonfronteer en hy besluit eindelik om te help. Dit is egter te laat, ook vir homself. Dit is veral Ricardo se gebrekkige leierskap en aarselende optrede wat ontbloot word.

"Vervlakste lewe!" is ’n klug. Lammie is in ’n benarde posisie want hy het nie werk nie en skuld almal geld, wat hy leen om op die lotery te verwed. Hy moet bontstaan om al die skuldeisers te ontduik, maar ’n telegram kan dalk goeie nuus bring.

"Al wat ons het" is ’n radiodrama, met die keuse tussen persoonlike geluk en naastediens as tema. Chris en Lina is lief vir mekaar, maar Chris (wie se naam Christus en Sy roeping weerspieël) is geroepe vir naastediens en voel dat ’n verhouding hom van hierdie roeping sal weerhou. Lina kan dit nie aanvaar nie.

"Die bittere pad" word deur Gerhard J. Beukes in die versamelbundel  "Nuwe eenbedrywe" opgeneem. Dit stel die rebelleleier André (met ’n groot losprys op sy kop) en die pasifis Mario teenoor mekaar. André staan ook bekend as “Arak, die vreeslike”. Mario herken vir André en besef dat as hy hom uitlewer, hy ’n groot beloning sal kry en terselfdertyd die geweld kan beëindig. Hy vermoor dus vir André, maar besef nie dat André in werklikheid sy pa is nie. Deur die loop van die drama verander hy dan van pasifis tot geweldenaar, sodat hy meer en meer soos sy pa word, wat twintig jaar tevore ook hoë ideale gehad het wat in geweld versand het.

"O, uur van glorie" word opgeneem in "Vyf nuwe eenbedrywe". Santos, die leier van ’n groep rebelle, ontvoer vir Cherie, die dogter van die staatshoof, om haar te vermoor in weerwraak vir die behandeling van sy mense. Hy ontvang egter berig dat regeringsoldate sy kinders gedood het en sy vrou gevange geneem het. Indien hy nie die staatshoof se dogter vrylaat nie, sal sy vrou sterf. Ten spyte van sy persoonlike tragedie laat Santos egter nie sy gevangene vry nie. Santos se persoonlike konflik is die fokus van hierdie drama, met sy begeerte vir ’n uur van glorie vir sy mense wat eindelik verdring word deur die ydele voorneme om te wys dat hy nie gebreek kan word nie. Wanneer die spertyd verstryk, word albei vroue gedood en verloor beide partye. Die Engelse vertaling van hierdie drama ("Hour of glory") verower in 1956 die beste drama-toekenning by die Scopus Club Dramafees. Vermoedelik is daar in 1946 en 1947 twee van sy radiodramas uitgesaai. Omdat uitsendings destyds lewendig was, bestaan daar geen bandopnames daarvan nie. ’n Geskrif van hom wat genoem word maar klaarblyklik slegs in manuskripvorm bestaan is die drama "Sonder bloeisels".

Hy publiseer ook Engelse dramas. Die versamelbundel "A time for compassion" bevat die dramas, "Though I speak", "Here endeth the first lesson" en "The yearning of my heart", asook die Engelse vertalings van "Storm", "O, uur van glorie" en "Die bittere pad" ("Storm", "Hour of glory" en "Bitter road"). "Though I speak" is ’n eenbedryf met as tema die reaksie van swart mense op die promulgering van die rassewette na 1948. Die instelling van treinsegregasie noop Dick en sy broer Lennie (wat nooit op die toneel verskyn nie) om aan protesaksies deel te neem. Die polisie onderdruk die protes met geweld, met Dick wat wegkom en Lennie wat agterbly. Hulle blinde oom Sarel, ’n oud-soldaat wat teen geweld gekant is en naasteliefde voorstaan, en Dick se voorkeur vir geweld word teen mekaar gestel. Die drama eindig met die nuus dat Lennie noodlottig verwond is tydens die protes. "Here endeth the first lesson" het General Doctor Cross as hoofkarakter. Hy is leier van die regerende party van die land Cullafobia (“colour phobia”) en sy karakter is ooglopend op generaal Jan Smuts geskoei. Op die aand wanneer die resultate van ’n algemene verkiesing aandui dat sy party verslaan is, word hy deur spoke (wit en swart) uit die verlede gekonfronteer. Die lyding van sy mense van verskillende rasse en verskillende oortuigings, waarvan hy as leier nie genoegsaam kennis geneem het nie, word nou aan hom geopenbaar. Die gebeure herinner sterk aan die onmiddellike periode na die verkiesingsuitslag van 1948. Roubaix skryf ook ’n filmspel gebaseer op John Marsh se boek "Skeleton Coast". Die Engelse bundel eenbedrywe "Though I speak and other plays" word vermeld in sy nagelate dokumentasie maar dit is vermoedelik as "A time for compassion" gepubliseer.

Benewens dramas skryf hy ook poësie en kortverhale. Die gebeure van die Tweede Wêreldoorlog maak hom baie sterk anti-oorlogsgesind en in hierdie tyd verskyn daar talle verse en kortverhale van hom in tydskrifte wat hierdie sentimente weerspieël en ook standpunt inneem teen rassehaat. Later lewer hy talle bydraes aan tydskrifte en publikasies soos "Contrast", "Trek", "South African Opinion", "Helikon", "Die Huisgenoot", "Naweek" en "Die Burger". Sy Afrikaanse kortverhale word in Duits vertaal en gepubliseer, sonder dat dit ’n plaaslike uitgewer kon laat belangstel. Voorbeelde is die hoog aangeskrewe "Bennie and me" (direk vertaal uit die Afrikaanse "Ek en Bennie"), wat in die eerste uitgawe van "Contrast" in 1960 verskyn. Hierdie verhaal word in Duits vertaal en verskyn in 1961 in "Glut in Afrika", terwyl "Stadtkind" (vertaling van "Kind van die stad") in "Südafrikaner erzählen" verskyn. 083 414 3216

Ander werke uit sy pen sluit in die Engelse roman "Then face tomorrow" (wat in 1980 in Kanada uitgegee word nadat hy reeds in die vyftigerjare onsuksesvol die boek aan Suid-Afrikaanse uitgewers voorgelê het) en etlike sangstukke waaronder toonsettings van bekende Afrikaanse gedigte asook populêre Engelse liedere. Geskrifte wat klaarblyklik slegs in manuskrip bestaan is die bundel kortverhale "Omdat julle mens is" en die roman "Hell around the corner".

Werke wat uit sy pen verskyn sluit in:






</doc>
<doc id="116251" url="https://af.wikipedia.org/wiki?curid=116251" title="Exergy">
Exergy

Exergy is sagteware ontwikkel deur SilverBridge Holdings, 'n Suid-Afrikaanse ontwikkelaar van sakesagteware vir die finansiëledienstemark in Afrika. SilverBridge Holdings is op 27 November 2006 genoteer op die AltX.

Die sagteware is gemik op lewensversekeraars om hulle te help met die administrasie van hul polisse.

In 2012 het SilverBridge 'n vennootskap gesluit met Net2Africa met die doel om die dienste van Exergy te verbreed.

Exergy het sy 10-jarige herdenking gevier in 2014. In dieselfde jaar is die sagteware verbreed met die bekendstelling van Exergy KnowledgeBase wat gemik is om besighede te help om hulle risiko te verminder tydens IT-projekte.

By die firma se 2016 uitslae, is berig dat Exergy gebruik word deur besighede in onder andere Angola, Botswana, Kenia, Malawi, Mauritius en Ghana.

In November 2016 is daar gerapporteer dat SilverBridge 'n implementasie by GetSure Zimbabwe gedoen het om die versekeraar te help om van sy besigheid na 'n wolkverwerking stelsel te migreer. Die oplossing was gebasseer op die Exergy stelsel.


</doc>
<doc id="116253" url="https://af.wikipedia.org/wiki?curid=116253" title="Sophie Roux">
Sophie Roux

Sophie Roux (1907–1985) was ’n vroeë Afrikaanse skrywer van gewilde leesstof, waarin sy soms omstrede temas aandurf.

Sophia Jacoba Elizabeth Loubse was op 16 Oktober 1907 in die distrik Tulbagh gebore. Op jeugdige ouderdom verhuis die gesin na Griekwaland-Wes, waar haar vader ’n perdeboerdery aan die gang sit. Later is hulle in die Transvaal woonagtig, waar sy haar skoolopleiding op Wolmaransstad ontvang met Eitemal as een van haar onderwysers.

Op agttienjarige leeftyd trou sy met Hennie Roux van die Paarl (enigste seun van F.G. Roux, een van die eerste direkteure van "Die Burger") en hulle het twee kinders, die latere Junior Springbok rugbyspeler Francois (lid van die Junior Springbokspan wat in 1955 teen die Britse Leeus gespeel het) en Nanette. Sy bekwaam haarself as onderwyseres en dien ook in die dertigerjare op die redaksie van "Die Vaderland". Ná die dood van haar man trou sy in 1941 met Ryno le Sever van der Riet (wat in sy studentedae rugby vir die Westelike Provinsie gespeel het) en hulle het een kind, Le Sueur. Hulle woon onder andere op Clifton in Kaapstad, op Swellendam en later in Edenvale in Transvaal.

Ná haar tweede man se dood vestig sy haar in Yeoville in Johannesburg. Sy is op 9 Julie 1985 in Yeoville in Johannesburg oorlede.

Van kleintyd af skryf sy verhaaltjies, altyd van ’n romantiese aard. Op tien jaar oud skryf sy in haar klaswerkboek haar eerste verhaal van ’n bekoorlike heldin en ’n uitermate edele held. Later lê sy haar veral toe op die roman as kreatiewe skepping. Haar werk toon in veral die temas en sielkundige karakterbeelding ’n vooruitgang bo die resepmatige en oppervlakkige ontspanningsroman van haar tyd. Die taalgebruik is egter steeds ietwat lomp en  te veel word steeds eksplisiet vermeld eerder as om dit uit te beeld. Die sielkundige uitbeelding, hoewel knap in sommige karakters, is nie deurgaans weldeurdag of oortuigend vir alle karakters nie.

"Wrede grense" hanteer die probleem van ’n jong meisie wat in ’n buite-egtelike verhouding swanger raak, in ’n tyd toe hierdie onderwerp ’n gewaagde een was vir die kulturele norme wat destyds gegeld het. Die titel verwys na die onmenslike grense wat mense oprig teenoor diegene wat om watter rede ook al sosiaal uitgewerp word. Die gevalle Grieta du Plooy vind herberg by ’n jong vrou op ’n plaas, Suzanne Lombard, waar sy nogtans aan vernedering blootgestel word deur Suzanne se man Flip, ’n dronkaard, wat voel dat sy huis besmet word. Die geskiedenis van hierdie ongelukkige huwelik en die onregverdigheid waarmee Suzanne behandel word, sluit ook ten nouste by die titel aan. Suzanne soek dan ontvlugting in die arms van dr. Du Toit, hoewel sy haar berus in die feit dat sy getroud moet bly ter wille van haar kinders. Die jong dominee Steyn ontferm hom oor Grieta en wanneer sy weens siekte ’n miskraam het, trou hy met haar. Hoewel die tema kontensieus is en vir ’n onthoubare roman kan sorg, slaag die skryfster nie daarin om die karakters geloofbaar te maak as mense wat beide goed en kwaad in hulle ronddra nie. Beide Grieta en Suzanne word, ten spyte van hulle sosiale misstappe, eerder as onskuldige slagoffers van omstandighede gesien. Die sielestryd vir die besluite wat geneem moet word, is ook onoortuigend geteken. In 1935 wys die lesers van "Die Volksblad" in ’n peiling vir "Wrede grense" aan as die vierde beste Afrikaanse prosawerk tot op daardie stadium.

"Fyn en broos" behandel die verset teen konvensionele huweliksnorme, met uitbeelding van die emansipasie van die vrou. Tilde Louw is die fyn en broos skoolmeisie, wat in ’n arm, groot gesin grootword en van rykdom en hartstogtelike liefde droom. Nadat sy die skool verlaat het vra haar edel onderwyser, Pieter Boshoff, haar om te trou. Sy raak egter verlief op ’n passievolle jong kunstenaar, Fritz van Manen, wat haar verlaat. Wanneer sy dan met Pieter trou, beskou sy haar welaf toestand as ’n soort slawerny en knoop weer ’n verhouding aan met die kunstenaar Fritz, wat haar gewetenswroeging besorg. Wanneer sy nou terugkeer na Pieter, is dit met ’n groter besef van sy goedheid.

"Daar sal gras oor groei" is ’n vervolg op "Fyn en broos" en bring die verdere geskiedenis van Tilde en Fritz en die ander karakters van die vorige roman, wat almal nou baat gevind het by groter volwassenheid.

Later skryf Roux hoofsaaklik ontspanningsromans. "Onbesonne hart" het die susters Lanta en Janet as hoofkarakters. Janet se eerste huwelik misluk en sy gaan woon weer saam met haar mooi suster Lanta by hulle pa. Jan Heinz is verlief op Lanta en Janet op Jan. Die vrouehater Lodewyk ontmoet toevallig vir Lanta en neem hom voor om haar te verneder omdat hy meen dat alle mooi vroue met mans se liefde speel en hulle dan verwerp.

Ander romans van haar sluit in "Vertraagde lente", "Onvermydelike lewe", "Wilde jasmyn" en "Helder oomblik".

Kortverhale van haar word gebundel in "Arme drommels en ander verhale".

Haar drama "Moenie breek nie" word in die veertigerjare opgevoer deur Pierre van Vuuren se geselskap.

Werke wat uit haar pen verskyn sluit in:






</doc>
<doc id="116255" url="https://af.wikipedia.org/wiki?curid=116255" title="William Rowland">
William Rowland

William Rowland is hoof uitvoerende beampte van die Nasionale Raad vir Blindes en ’n digter en kinderverhaalskrywer.

William Peter Rowland is op 7 Maart 1940 in Seepunt in Kaapstad uit ’n Engelssprekende huis gebore. Hy word op vierjarige ouderdom verblind in ’n skietongeluk. Sy ouers stuur hom na die Skool vir Blindes op Worcester vanaf 1948 tot met sy matrikulasie in 1958, waar hy deur medium Afrikaans sy skoolonderrig ontvang. Sy Nasionale Senior Sertifikaat behaal hy met onderskeiding, insluitende die hoogste punte landwyd in Afrikaans en Engels.

Daarna is hy in 1959 na Londen waar hy as fisioterapeut opgelei word by die Royal National Institute for the Blind en in 1962 kwalifiseer. In Engeland het hy ook ’n drieman poporkes. Ná kwalifikasie werk hy ’n paar maande lank in Engeland om geld te spaar om deur Europa te reis.

Met sy terugkeer uit Europa werk hy eers as fisioterapeut by die Lady Michaelis Ortopediese Hospitaal en daarna in privaat praktyk, waarna hy in 1966 ’n betrekking aanvaar as skakelbeampte van die Suid-Afrikaanse Nasionale Raad vir Blindes. Hy studeer verder aan die Universiteit van Suid-Afrika en behaal die B.A.-graad en in 1968 die B.A. Honneurs-graad met onderskeiding, insluitende die Tafelberg-prys vir die beste student in Afrikaans. Die M.A.-graad in wysbegeerte behaal hy in 1977 met onderskeiding aan Unisa, met ’n verhandeling oor die waarneming en ruimtebegrip van die blinde getitel “Space and blindness – a philosophical study”. Aan die Universiteit van Kaapstad behaal hy in 1984 sy Ph.D. met ’n proefskrif getitel “Being-blind-in-the-world – a phenomenological analysis of blindness and a formulation of new objectives in rehabilitation”. Hierdie proefskrif word deur die Suid-Afrikaanse Nasionale Raad vir Blindes gepubliseer en versprei in meer as 25 lande.

In Mei 1975 word hy bevorder tot assistent-direkteur, in Januarie 1976 tot direkteur en in 1996 tot uitvoerende hoof van die Suid-Afrikaanse Nasionale Raad vir Blindes. Hy verteenwoordig Suid-Afrika op talle internasionale konferensies oor blindes, onder meer in Madrid in 1972, Oxford in 1978, Washington in 1982, Trieste in Oostenryk in 1983 en Riyadh in Saoedi-Arabië in 1984, en hy lewer ook referate op laasgenoemde twee konferensies. Hy neem ook deel aan die Wêreldunie vir Blindes se Komitee vir Rehabilitasie en Indiensneming wat in 1986 in Sofia in Bulgarye gehou is.

Sy vele belangstellings en bedrywighede sluit in dat hy komponis is, raadgewer vir die Suid-Afrikaanse Nasionale Kunsmuseum in Kaapstad, lid van verskeie beplanningskomitees en organisasies en redakteur van Blinde Welsyn se tydskrif "Imfama". Hy het ’n besondere belangstelling in die rehabilitasie van gestremdes en dien as voorsitter van die South African Federal Council for Rehabilitation of Disabled People en hierdie organisasie se Committee on Rural Rehabilitation.

Die radioprogram "In Touch" is deur sy toedoen geloods en hy was die toerleier vir twee "In Touch"-toere na Israel en Griekeland. Hy inisieer en was die eerste voorsitter van die Suider-Afrikaanse Konferensie vir agentskappe wat met gestremdes werk in Johannesburg in 1983 en was ook adviseur vir Suid-Afrika se Jaar vir Gestremdes in 1986. Verder was hy voorsitter van die Ontwikkelingsfonds vir Gestremdes en is die stigter-voorsitter van Disabled People South Africa.

Hy onderneem verskeie studietoere, waaronder ’n besoek aan 77 welsynsorganisasies in veertien lande in 1972, opgevolg deur verdere studietoere in 1978 en 1982. Hy neem ook deel aan die televisieprogram "Flinkdink" in 1981. In 2005 tree hy af, maar aanvaar dan die tydelike amp as voorsitter van die Wêreldunie vir Blindes. Hierna stig hy ’n maatskappy wat vir blindes verbale beskrywings doen van film en televisie. Sedert 2014 is hy president van die Christoffel Blindenmission (CBM) in Suid-Afrika.

In die tydperk 1997 tot 2003 dien hy op die raad van die Suid-Afrikaanse Uitsaaikorporasie en van 2002 tot 2003 dien hy op die raad van die Universiteit van Suid-Afrika. Hy is ’n raadslid van die Universiteit van Johannesburg en word ook aangestel as hoof uitvoerende beampte van die Thabo Mbeki Ontwikkelingstrust. Hy dien ook op ’n paneel wat die Verenigde Nasies adviseer oor standaardreëls vir die gelykberegtiging van geleenthede vir gestremdes en nie-gestremdes. Hy is getroud met Hélène Scholtz, ’n Afrikaanse vrou en vroeër bekende in die Kaapse musiek- en radiokringe. Die egpaar het drie kinders, Frankie, Toni en Bronwyn. Die gesin bly in Tamboerskloof in Kaapstad maar verhuis in 1981 na Pretoria wanneer die Nasionale Raad vir Blindes se hoofkantoor hier geopen word. Hy publiseer verskeie artikels oor maatskaplike aangeleenthede en kuns in Suid-Afrika, Engeland, Indië, die Verenigde State van Amerika en Frankryk.

Sy gedigte verskyn in letterkundige tydskrifte soos "De Arte" en "Standpunte" waarna hy in 1974 debuteer met die digbundel “"Die huis waar ek woon"”. Hierdie gedigte tref met die uitbeelding van die vyandige groot wêreld en die soeke na eenvoudige wyshede en waarheid, gesien uit die sintuiglike ervaringswêreld van ’n blinde. Deur sensitiewe nie-visuele waarneming word daarin geslaag om nuwe assosiasies vir woorde te gee wat normaalweg met sig verbind word, soos reeds in die titelgedig waar die huis beskryf word as een met “tien vensters en twee deure wat honger hande na die wêreld reik”, waar die vensters en deure verwysings na sy vingers en ore is. Die voortreflike gedig “"Wit klank"” verbeeld hoe die mens slagoffer geword het van ’n gemeganiseerde en geroetineerde lewe. Die werklikheid word ondersoek met behulp van al die sintuie, maar die spreker vind dat hy net in die taal van die gedig kan sien. “"Pappa en seuntjie stap"” beïndruk met knap beelding. Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"” en “"Goudaar"”. Hy skryf ook liedere en verskeie van sy komposisies word kommersieel opgeneem en twee, “"Draf my ou perdjie"” en “"Waarskuwing"”, word vir koorsang verwerk en gereeld opgevoer.

Benewens gedigte skryf hy ook die kinderverhale “"Klaparro die reuse verkleurmannetjie"”,“"Die dogtertjie en die masjien"” en “"Die reus van Tafelberg"”. In “"Die dogtertjie en die masjien"” raak die dogtertjie Steiltjie bekommerd oor die stootskraper wat so hard moet werk en sy verwyder ’n wieletjie sodat hy nie meer kan werk nie en moet rus. “"Die reus van Tafelberg"” bevat vyf kort verhaaltjies, bedoel vir voorlees aan klein kinders. Die reus ry bus, kry tandpyn, verjaar, neem deel aan ’n verspringkompetisie en skryf ’n brief aan sy ouma.

In 1974 is hy een van vier jongmanne wat die Jaycee-toekenning ontvang. Die Rotariërs vereer hom in 1984 met hulle Vocational Service Award en in 1985 ontvang hy die Communicator of the Year Award van Pretoria Toastmasters. Die Disability Rights Summit van die South African Social Security Agency vereer hom in Maart 2016 met ’n toekenning vir sy lewensbydrae.






</doc>
<doc id="116256" url="https://af.wikipedia.org/wiki?curid=116256" title="Kowie Rossouw">
Kowie Rossouw

Kowie Rossouw (* 1945, Clanwilliam - ) is ’n bekroonde Afrikaanse jeugboekskrywer. Benewens haar skryfwerk vir die jeug publiseer sy ook romans vir volwassenes. Verder publiseer sy die digbundel "Viooltjies uit my hart" onder die naam Karolien Roux en skryf sy ook geestelike boeke onder die naam skuilnaam Hephzibah Maritz.

Jacoba Susanna Elisabeth Rossouw is in 1945 op die plaas Uitsig in die Sederberge naby Clanwilliam gebore Haar skoolopleiding begin sy aan die Laerskool Vogelfontein, ’n plaasskool in die Sederberge. Vanaf standerd vier gaan sy skool op Clanwilliam en sy matrikuleer aan die Hoërskool Clanwilliam.

Sy bekwaam haarself as onderwyser aan die Wellington Onderwyskollege en hierna gee sy klas vir standerds een en twee en los later af by verskillende laerskole.

In 1968 begin sy werk as administratiewe sekretaresse by onder andere die Suid-Afrikaanse Weermag in Roelandstraat, Kaapstad, Krygkor in Strand en Helderberg Munisipaliteit in Somerset-Wes. Hierna word sy vryskutskrywer, terwyl sy ook afloswerk doen by personeelagentskappe. Sy neem Latyns-Amerikaanse danse by Fred Astaire dansskool.

In 1981 word borskanker by haar gediagnoseer, maar sy herstel weer ná hierdie traumatiese tyd

Nadat sy in 2007 tydens ’n besoek aan Israel in die gees na die hemel en hel geneem is, staan sy voltyds in die bediening om mense regoor die land van haar ervarings te vertel en sy skryf ook boeke oor hierdie onderwerpe. Sy open die webwerf www.adeyahlove.co.za om haar bediening te ondersteun.

Sy is getroud met Frank Maritz en het twee seuns, Jan en Jacques.

Haar eerste gediggie, "My perdjie", skryf sy wanneer sy elf jaar oud is en dit verskyn in die destydse "Byvoegsel" tot "Die Burger". Baie later begin sy meer ernstig skryf wanneer sy vanaf 1983 verhale lewer vir die radioprogramme "Siembamba" en "Wielie Walie". Sy verwerf veral bekendheid vir haar jeugverhale.

"Willem en die bruin hings" vertel van Willem se vele heldhaftige reddingspogings tydens die Laingsburgvloed van 1981.

In "Avontuur in die Sederberge" word die vriendskap tussen seuns op ’n staptoer herstel nadat ’n brand uitbreek en hulle op mekaar aangewese is vir veiligheid, terwyl "Jacques Roux se vuurdoop op Ceres" ’n soortgelyke tema het tydens ’n aardbewing.

In verskeie avontuurverhale laat die hoofkarakter en sy vriende misdadigers aan die pen ry. In "Onheil op Eselsrus" trek die maats wat tydens vakansie lewensredders is, ’n dwelmhandelaar vas; "Op die spoor van blou goud" vertel van ’n smokkelbende aan die Weskus wat gevang word; en in "Operasie Blou Disa" word wapensmokkelaars en terroriste gevang. "Operasie Blou Disa" is ’n finalis in ’n jeugboekwedstryd van Daan Retief Uitgewers.

Hierna verskuif sy haar aandag weg van avontuurverhale na meer geslaagde verhale oor menseverhoudings. "Koba" glo dat haar ouer suster mooier is as sy en voorkeurbehandeling kry en sy ly dus aan ’n minderwaardigheidskompleks. Boonop moet sy alleen op die plaas agterbly wanneer haar suster koshuis toe gaan, sodat sy van rumatiekkoors kan herstel. Op die plaas ontdek sy egter ’n halfdooie verkleurmannetjie wat sy geduldig versorg. Die dier se geleidelike herstel is simbolies van haar eie herstel en geestelike groei. Wetenskaplikes wat die plaas besoek bevestig dat dit inderdaad ’n baie seldsame dier is en almal is beïndruk met haar inisiatief. Aan die einde van die verhaal is Koba selfstandig en baie meer selfversekerd en verdraagsaam.

"Die pad oor die berg kom huis toe" vertel van Salmon wat uit Gammaskloof verban word omdat hy toegelaat het dat ’n luiperd sy jonger broer aanval en selfs sy pa verwerp hom. Hy raak betrokke by die bouwerk aan die Swartbergpas en ontmoet die meisie van sy drome, maar kan eers in sy gemoed met Gammaskloof en sy mense vrede maak wanneer hy uitvind dat sy pa eintlik sy stiefpa is. Hierdie boek word in 1990 eervol vermeld tydens die toekenning van die M.E.R.-prys.

"Wie se hart kan dit dan hou?" vertel van David wat tydens die vakansie saam met sy oupa op ’n walvisboot werk om geld te verdien om sy ma in staat te stel om sy alkoholis-pa te verlaat. Wanneer hy egter gekonfronteer word met die wreedheid van walvisjag kan hy nie met hierdie onderneming voortgaan nie. Gaandeweg besef hy dat geld nie alles is nie en ook nie alle probleme kan oplos nie. Die tema van omgewingsbewaring word onopsigtelik in ’n stewige spanningslyn geïntegreer. In 1990 ontvang "Wie se hart kan dit dan hou?" die Sanlam-prys (Brons) vir Jeuglektuur.

"Wanneer tekkies blom" vertel van die vriendskap wat ontstaan tussen ’n wit en swart kind wat albei koerante op die straathoeke verkoop. Simon se ma het hulle verlaat en hy en sy pa kommunikeer nie goed nie. Hy leer die straatkind Richard ken, wat ten spyte van sy omstandighede baie presies is oor sy werk as koerantjoggie. Die verhaal gee tieners insig in hoe om onvermoëns te aanvaar en moontlikhede te ontwikkel.

"Moyeni die aandwind" is ’n Sterboekie vir graad twee lesers en word ook in Engels vertaal as "Moyeni the evening".

In "Grootword is nie vir sissies nie" bly die vyftienjarige Johannes (’n bruin seun) saam met sy broer en ma op Clanwilliam, maar kuier vir die Desembervakansie by sy pa in Wuppertal. Hier ontmoet hy vir Samantha, wat maak dat hy nie wil teruggaan huis toe nie. Hy kom egter agter dat sy skoenmaker pa nou selfs meer drink as toe hy nog klein was en dat die drank hom en sy ma uitmekaar gedryf het. Dan het Ant Mary met haar twee seuns ook nog by sy pa ingetrek. Hierdie jeugverhaal fokus op die verwikkelde verhoudings tussen mense en Johannes leer dat daar meer vrae as antwoorde in die lewe is. Hierdie boek is in 2006 op die kortlys vir die toekenning van die ATKV-Prosaprys.

Benewens jeugromans skryf sy lirieke, wat onder andere deur Randall Wicomb opgeneem word. Hierdie liedjies sluit in "Kosmosblomme", "Die Oeslied", "Graaff-Reinet", "Kopersmid", "Riversdal se heide", "Platteland O hartland", "Middelburg", "Patensie" en "Rypsomer-liefde".

Verder skryf sy saam met Randall en Hans du Plessis Griekwa-Afrikaanslirieke vir liedjies op die CD "Hie’ langes my". Sy skryf ook die temaliedjies van die televisieprogram "Boeregebruike", ’n liedjie vir Leonie van Niekerk se Christelike CD "Jesus, ons hoop" en skoolliedere vir Klein Skooltjie by Upington, die Voorbereidingskool Worcester en die Voorbereidingskool Durbanville.

Sy skryf ook werke vir volwasse lesers. "Rooi somer" is ’n novelle wat in 1988 genomineer word vir die ATKV-prys en onder die top vyf eindig en "Mia-Meraai", "Dobbeldans" en "Rooi orgidee" is romans vir volwassenes.

"Viooltjies uit my hart" is ’n digbundel met geestelike verse wat sy onder die naam Karolien Roux publiseer.

Onder die naam Hephzibah Maritz skryf sy boeke oor die geheimenisse van die hemel en die hel, nadat sy in die gees na die hel en die hemel geneem is. Sy is deur God getaak om mense te waarsku teen die werklikheid van die hel. Die naam Hephzibah beteken “my behae is in hom”. Die boek oor die hel is getitel "Geheime van die hel ontbloot" en sy skryf ook ’n boek oor hemelse visioene, "Geheime van die hemel ontsluit".

As oudleerling van die Hoërskool Clanwilliam kry sy in 1989 ’n meriete toekenning vir haar aandeel in die uitbouing van Afrikaans in woord en lied.

Werke uit haar pen sluit in:



</doc>
<doc id="116257" url="https://af.wikipedia.org/wiki?curid=116257" title="A.H.M. Scholtz">
A.H.M. Scholtz

A.H.M. Scholtz (1923–2004) was ’n Afrikaanse skrywer oor die lotgevalle en ervarings van bruin gemeenskappe. Sy werk is in Duits, Engels en Nederlands vertaal en hy wen die M-Net-prys, die C.N.A. Debuutprys en die Eugène Maraisprys.

Andrew Henry Martin Scholtz was op 28 Julie 1923 in Kimberley gebore as die oudste van tien kinders. Sy ma was ’n huismoeder en sy pa ’n tuig- en saalmaker. Hy behaal standerd vyf aan die Beaconsfield Coloured School op Kimberley waarna hy die skool verlaat en op veertienjarige ouderdom begin hy by sy oom Tommie as skrynwerker-leerling werk. Hierdie besluit is noodgedwonge, omdat sy pa bedlêend is nadat hy deur ’n perd geskop is en sy heup breek en die jong Andrew moet geld verdien vir die familie. Op sestienjarige leeftyd is hy reeds die alleen-broodwinner vir sy hele familie. Op sewentien (terwyl hy voorgee dat hy 21 is) word hy in Oktober 1940 ’n soldaat in die Tweede Wêreldoorlog sodat hy in sy familie se behoeftes kan voorsien. Die Kaapse Korps wil hom nie aanvaar nie omdat hy nog nie ’n rybewys het nie en hy sluit dus in die blanke Weermag by die artillerie aan, waar hy as blanke aanvaar word. Na sy basiese opleiding in die Weermag-kamp op Potchefstroom veg hy onder andere in Kenia, Ethiopië en Egipte voor hy in Januarie 1942 deur die Duitsers gevang word en vir twintig maande naby Trieste in Noord-Italië gevange gehou word. Hy slaag daarin om te ontsnap en vind sy weg na vryheid deur middel van Kanadese troepe wat hy in die suide van Italië by Bari vind. Sy vader is tydens sy afwesigheid oorlede, nuus wat hy eers drie maande na sy vader se dood ontvang.

Na die oorlog vestig hy hom in Kimberley waar hy as boukontrakteur werk. Op 12 Junie 1948 trou hy in die hof in Kimberley met Gazina Ortell, die ma van sy twaalf kinders. Die verandering in die politieke bestel in Suid-Afrika met die instelling van apartheid ontnugter hom en hulle vertoef aanvanklik ’n ruk in die buiteland. As skrynwerker en bou-aannemer werk hy ’n tyd lank in Swaziland (nou eSwatini) en toe Botswana. Hy kom egter terug na Suid-Afrika en vestig hom as bou-aannemer in Mafikeng, waar hy bly tot met sy dood. Sy ambisie is om ’n veeplaas te besit en hoewel hy een kan bekostig, laat die wette van daardie tyd hom dit nie toe nie. Aanvanklik gebruik hy in sy vrye tyd die beeldende kuns as kreatiewe uitlaatklep, maar sonder veel sukses. Hy ly aan asma en begin eers skryf wanneer hy nie meer vryelik kan werk en rond beweeg nie. Hy is op Woensdag 17 November 2004 in Mafikeng oorlede, nadat hy vir sowat agt jaar aan akute asma ly en twee maande voor sy dood heeltemal blind word.

Sy skryfwerk word gekenmerk deur die deurlopende fokus op gewone mense se lotgevalle wat teen die breër doek van die geskiedkundige gebeure geskets word. Benewens die letterkundige waarde daarvan is die werke ook belangrik in die uitbeelding van gebeure uit die Suid-Afrikaanse geskiedenis van die twintigste eeu se impak op die samelewing soos gesien vanuit die perspektief van die bruin mense. Sy werke behandel veral die bruin mense se lewens vanaf die Anglo-Boereoorlog, deur die twee wêreldoorloë en die oorwinning van die Nasionale Party in 1948 en daarna. In hierdie tyd word rassisme met sy gepaardgaande verreikende impak op die bruin gemeenskap algaande sterker, totdat dit met aanvaarding van apartheid en die promulgering van die apartheidswette tot sy laagtepunt gevoer word. Ten spyte hiervan is daar ’n onderliggende positiewe ondertoon aan die verhale, met karakters wat streef na medemenslikheid en ’n geloof dat die onreg wel tot ’n einde sal kom. Daar is ook ’n Christelike onderbou aan die verhale, met liefde as die kern, die aanvaarding van God se wil in hulle lewens as dinge verkeerd loop en die bestraffing van misdade en verkeerde dade wat óf reeds in die verhaal gebeur óf in die hiernamaals in die vooruitsig gestel word.

As grootliks ’n outodidak en sonder enige skryfopleiding begin hy skryf op die wyse waarop die mense hulle stories vertel het aan ’n luisteraar en soos hy dit onthou. Dit gee aan sy skryfwerk ’n besondere spontaneïteit en intimiteit. Op 72-jarige ouderdom maak hy dan sy verrassende debuut met sy eerste roman, “"Vatmaar"”, wat in Nederlands (deur Riet de Jong-Goossens), Duits (deur Arnold Blumer) en Engels (deur Chris van Wyk) vertaal word. Hy skryf hierdie werk aanvanklik in Engels, met Afrikaanse dialoog, omdat sy bietjie skoolopleiding in Engels was en hy dus nooit geleer het om sy moedertaal ordentlik te skryf nie. Met behulp van Wium van Zyl word dit dan terug verwerk na die Afrikaans wat dit in wese is. Die werk is eenvoudig, maar vir seker nie simplisties nie. Dit vertel die storie van die mense van Vatmaar (’n fiktiewe dorpie in die Noord-Kaap), wie se herinneringe en vertellings aaneengeskakel word in ’n breë doek van hierdie bruin samelewing. Die dorp word gestig deur die mynmaatskappy  en dorpsraad van Du Toitspan as nedersetting vir die Kaapse bruin mense wat in die Anglo-Boereoorlog as Britse onderdane aan die oorlog deelgeneem het. Die naam is afkomstig van die goed wat Oom Chai tydens die oorlog by die Boereplase en huise gesteel het. Omdat daar nie ’n hoofkarakter is nie, word die dorp self die hoofkarakter en is daar verskeie vertellers wat aan die gemeenskap ’n stem gee. Die verhaal begin met die Anglo-Boereoorlog en dek die tydperk van die daaropvolgende twee dekades. Daar is ’n groot aantal verhaallyne wat hier aaneengeskakel word, verbind aan die karakters. Belangrike karakters is onder andere oom Chai (aan wie die dorp sy ontstaan te danke het en wat ’n groot rol speel by die oprig van ’n kerk en skool op die dorp), tant Wonnie (wat ’n bepalende rol speel in die stigting van die kerk en ten spyte van uiterste armoede ’n voorbeeld en steunpilaar vir die gemeenskap is), sus Bet en oom Flip. Wanneer ’n nuwe karakter bekendgestel word, gee dit baie keer aanleiding tot die karakter se agtergrondverhaal of ’n snit daaruit. Tant Wonnie word byvoorbeeld onregmatiglik deur Settie September, wie se wasgoed sy gewas het, daarvan beskuldig dat sy haar trouring gesteel het. Tant Wonnie word dan in die sel van die Du Toitspan polisiekantoor opgesluit en hierdie geleentheid word gebruik om die redes vir die inhegtenisname van haar selmaats Neels Vool, Chan Look, Hendrik Jannewarie en Bennie O’Grady te verhaal. Hierdie styl verteenwoordig nie afdwalings nie, aangesien elkeen van hierdie verhale aspekte van die lewenswyse van die mense van Vatmaar belig en só aan die gemeenskap ’n stem gee. Die helde en heldinne van hierdie dorp is diegene wat oor die rassegrens liefhet, wat gestel word teen die ander mense wat die lelike werklikheid van rassisme uitbeeld. Uit die monde van verskeie sprekers is dit stories van mense wat onregverdig ly, veral gekleurdes onder die hand van die blankes in die onregverdige maatskaplike en politieke bestel. Die boek is egter deurspek met ’n positiewe religieuse instelling, al is die uiteinde nie vir alle karakters positief nie. Verskeie historiese gebeurtenisse word hier uit ’n ongewone hoek belig, soos die Anglo-Boereoorlog, waartydens van die bruin karakters aan die Engelse weermag betrokke raak vir inkomste. Hulle verrig dan onmenslike dade namens die Engelse, soos die afbrand van huise en algemene vernietiging van lewe op die plase. Die onreg aan die Boerekant word ook belig, wat net soos die Engelse die gekleurde mense se vee sonder vergoeding vat. Die blankes se rassisme teenoor die gekleurde mense is sodanig dat hulle ongetwyfeld in die verhaal die morele hoë grond verloor. Daarteenoor word die rassisme en kleinlike gemeenheid binne die gekleurde gemeenskap self ook aangespreek. ’n Belangrike tema in die verhaal is die probleem van onskuldige mense wat onverdiend swaarkry, maar daar is tog blyke van sommige van hierdie mense wat na swaarkry weer geluk vind. Deurlopend en onderliggend aan al die temas is egter die liefde, tussen man en vrou en in die algemeen tussen mense, ongeag ras, geloof of ander verskille. Besonder treffend is die onopgesmuktheid van hierdie verhaal, wat daarin slaag om die diepste gevoelens van gewone mense uit te beeld en só aan hulle ’n stem te gee en ’n tyd en gemeenskap wat verby is te dokumenteer. Die M-Net-prys, die C.N.A. Debuutprys en die Eugène Maraisprys word in 1996 aan “"Vatmaar"” toegeken en hierdie boek is in dieselfde jaar ook op die kortlys vir die toekenning van die Helgaard Steyn-prys. Die verhaal word deur Janice Honeyman vir die verhoog verwerk en onder andere in 2002 in die Oude Libertas Amfiteater op Stellenbosch, in die Baxter-teatersentrum in Kaapstad, die Staatsteater in Pretoria en op die Klein Karoo Nasionale Kunstefees opgevoer. Honeyman kry in 2003 ’n Fleur du Cap-toekenning vir hierdie produksie. ’n Opsie vir die filmregte daarvan word ook opgeneem.

“"Langsaan die vuur"” vestig die aandag op vyf hoofsaaklik onbekende mense en vertel hulle buitengewone stories. Die verhale dek verskillende tydperke in ons geskiedenis, beginnende met Kasper Crudop (1695–1729), die kind van ’n wit slawe-eienaar en sy Oosterse slavin, tot met ’n jong swart vryheidsvegter (Kwela Modise) in apartheid Suid-Afrika (1960–1982). Die ander karakters wie se lewensverhale vertel word, is Ethel Boonzaaier (1905–1963), Seele Moagi (1930–1972) en Muriel Growé (1928–1975). In drie van hierdie verhale (Kasper, Ethel en Muriel s’n) vind die hoofkarakters na baie ontberings en smart die liefde en geluk waarna hulle soek.  Die slaaf Kasper trou eindelik met Helen en word dan so die eienaar van die plaas Pasquael. Ethel word groot in Beaconsfield, ’n arm township naby Kimberley, waaruit sy eindelik kan ontsnap nadat sy met Richard van Wyk trou. Seele se verhaal is ’n treurspel waar ’n hele swart gesin sterf as gevolg van die harteloosheid van ’n wit boervrou. Sy hele lewe is een van swaarkry en gebrek, totdat hy eindelik sonder enige besittings onderdak kry by sy skoonouers, maar kort daarna sterf.  Kwela se storie is dié van ’n jongman wat besluit om vir geregtigheid deel te neem aan die anti-apartheid struggle. In sy gewelddadige dood word hy ’n held vir sy verdrukte mense. Soos dit ’n knap verteller betaam, word die stories op onderhoudende wyse met vreugde, humor en liefde vertel, ondanks die tragiese onderbou daarvan.

“"Afdraai"” vertel ’n verhaal van die Anglo-Boereoorlog en die tydperk daarna in die vorm van die bekende plaasroman, maar hoofsaaklik vanuit die perspektief van gekleurde persone, sodat die blanke Afrikaner-lyding nie sentraal gestel word nie. Die subtitel van die boek is “"’n Kroniek van seermaak en seerkry, van vrede en verandering"”. Dit is die verhaal van Hester Olivier en Anna Brink en hul nakomelinge. Anna is die vrou van die eienaar van die plaas Brinks Pos en Hester is die bywonersvrou van Oosterse afkoms, met ’n voorkoms so blas dat haar eie man haar na die oorlog verwerp. Sy vind geluk by ’n Engelse korporaal, die halwe Maori Joshua Smith, en bou die plaas van haar eertydse weldoeners weer na die oorlog op. Die verhaal begin met die Anglo-Boereoorlog en verloop dan deur die Eerste en Tweede Wêreldoorlog en die bewindsoorname van die Nasionale Party tot met die impak van apartheid. Met die uitbreek van die Anglo-Boereoorlog is die twee sentrale karakters vriende, maar gaandeweg kom daar ’n verwydering tussen die blanke en bruin(er) families, ’n afdraai in die verhoudings. Die hegte verhouding van die begin versuur mettertyd totdat dit in terme van verset en verlossing beskryf word. Hierdie verhaal gee ’n stem aan uitgeworpe Afrikaners wat aan die verkeerde kant van die arbitrêre rasseklassifikasie beland en beskryf die pyn en lyding wat daarmee gepaardgaan. In die werk promoveer Scholtz nie ras-egtheid nie, maar liefde wat kunsmatige grense oorskry, met die boodskap dat mense mekaar nodig het en weer moet afdraai terug na mekaar toe. “"Afdraai"” word in Duits en Nederlands vertaal. Hy skryf ook gedigte, maar dit word nie gepubliseer nie.





</doc>
<doc id="116259" url="https://af.wikipedia.org/wiki?curid=116259" title="C.F. Rudolph">
C.F. Rudolph

Coenraad Frederik Rudolph (24 Junie 1919 – 9 September 1981) was hoof van die Departement Afrikaans van die Pretoria Onderwyskollege, redakteur van die letterkundige tydskrifte "Tydskrif vir Letterkunde" en "Klasgids" en Afrikaanse digter en skrywer. Hy was getroud met die musikant, liedjieskrywer en dramaturg Anna Rudolph.

Coenraad Frederik Rudolph was op 24 Junie 1919 op Standerton in die Oos-Transvaal (tans Mpumalanga) gebore. Sy ouers is Jacobus Andries Rudolph (1883–1959) en Johanna Elizabeth Greyling (1891–1959). Hy had twee broers, Michiel Daniel (wat baie jonk oorlede is) en Barend Christiaan. Sy ouers was boere wat oos van die dorp op Kaalspruit boer. Te perd gaan hy elke dag na die tweemanskooltjie op Kaalspruit, waar hy standerd ses slaag. Daarna gaan hy na die Standerton Hoërskool, waar hy matrikuleer. Na skool studeer hy verder aan die Pretoria Onderwyskollege, waar hy in die veertigerjare ’n Hoër Onderwysdiploma verwerf, en aan die Universiteit van Pretoria verwerf hy dan die B.A.-graad. Heelwat later behaal hy in 1956 die M.A.-graad met lof. Hierna skryf hy in vir ’n doktorsgraad oor “"Die gedig as kommunikasie"”.

Sodra hy kwalifiseer, begin hy onderwys gee in Engels, maar versoek dan ’n pos as onderwyser in Afrikaans, wat hy in 1946 by die Junior Hoërskool Nigel kry. Hierna is hy na Groblersdal en word dan in 1952 dosent en later hoof van die departement Afrikaans aan die Pretoria Onderwyskollege. Hy dien op verskeie onderwyskomitees (onder andere die Leergangkomitee wat die nuwe Afrikaanse leergang vir Gedifferensieerde Onderwys opstel) en stel ook ’n geheel nuwe kursus op in Kommunikasietegnieke. Hy word beskou as die grondlegger van die sogenaamde kontekstuele metode van literatuur-onderwys en is in onderwyskringe ’n erkende gesaghebbende oor die onderrig van Afrikaans. Saam met ander skrywers stel hy dan ook verskeie handboeke op vir die onderrig van Afrikaans, veral op laerskole. In 1962 is hy in polemiek betrokke wanneer hy in ’n artikel in ’n onderwysblad die opvoeding binne skole in die Transvaal kritiseer omdat dit na-praters bevorder eerder as mense wat bereid is om eerlik hul menings te lug. Hierdeur word hy as “rebel” bestempel en loop hewige kritiek in die media op die lyf.

Vanaf 1966 tot 1972 is hy redakteur van "Tydskrif vir Letterkunde" en vanaf 1965 stigter en mederedakteur van die blad gerig op die studie van die Afrikaanse Taal en Letterkunde, "Klasgids". Gedurende 1963 word hy verkies tot Fakulteitslid van die Suid-Afrikaanse Akademie vir Wetenskap en Kuns. In hierdie hoedanigheid dien hy op verskeie komitees, waaronder die Komitee wat die Scheepersprys vir Jeugliteratuur moet toeken en die stigtingskomitee van die Vereniging vir die Bevordering van die Onderrig van Afrikaans. Uit sy huwelik met Anna Lemmer Badenhorst Swart van Lydenburg word drie dogters (Ina, Lize en Annatjie) en ’n seun (Kobus) gebore, wat almal musikaal is. Anna Rudolph word veral bekend as komponis van kinderliedjies, maar skryf self ook dramas en verhale. Die gesin tree gereeld saam op en maak ook verskeie langspeelplate. Hulle woon in Groenkloof in Pretoria. Hy is op 9 September 1981 oorlede.

As student aan die Pretoria Onderwyskollege begin hy ernstig skryf. Op prosagebied lewer hy die romans “"De vliegende Hollander"” en die eksperimentele “"Swem, versteende vis"”. Laasgenoemde beeld die godsdienstige aftakeling van die stadsmens uit. Die hoofkarakter is ’n fynbesnaarde onderwyser wat in die stad die lewe en die onderwys as steriel ervaar. Sy kollegas is afsydig en hy verloor langsamerhand sy idealisme en geesdrif. Selfondersoek lei tot ’n besef van die selfsug binne homself en sy medemens en die onverskilligheid jeens God. Sy aanhanklikheid en geloof in God is soos ’n dooie fossiel of versteende vis in hom. Al wat oorbly is die troos dat die natuur sy winter of dood moet deurgaan voordat dit kan herlewe. As hierdie patroon deurgetrek kan word na sy lewe is daar wel die moontlikheid vir ’n nuwe begin. Die eerste vyf kortverhale in die bundel “"Boggel en Kuil"” (“"Kooltjie vuur"”, “"Die boggel"”, “"Kolboo"i”, “"Voëlhartjie"” en “"Die Bloukuil"”) verwerk landelike jeugherinneringe op so ’n wyse dat algemeen menslike dryfvere uitgebeeld word. In sterk kontras hiermee is die grootstad se staal, beton en liefdeloosheid van die slotverhaal (“"Nuwe gebergte"”). Die verhale in die bundel is almal aanvanklik vir die radio geskryf en deur die Suid-Afrikaanse Uitsaaikorporasie uitgesaai. Van sy kortverhale word in letterkundige tydskrifte gepubliseer, onder andere “"Tot siens, Ouma"” in Februarie 1974 in "Tydskrif vir Letterkunde" en hierdie verhaal word deur Hennie Aucamp in “"Blommetjie gedenk aan my"” opgeneem.

In 1964 lewer hy ’n taalkundige bydrae vir die Universiteit van Suid-Afrika se bundel “"Inleiding tot die Taalkunde"” en word so een van die weinige mense wat op akademiese vlak op die terrein van die letterkunde en die taalkunde bedrywig is. Verdere akademiese publikasies van hom is “"Verhaal en student"” (saam met Koos Meij en Gerhard Kemp) en “"Die patroon van Afrikaans"”, ’n taalreeks vir die laerskool. Sy bydrae oor Stilleestegnieke hierin is die eerste publikasie oor hierdie onderwerp in Afrikaans. Ook tot “"Taal en Teks"” en “"Afrikaans as Eerste Taal"” lewer hy bydraes, terwyl van sy artikels in vele vakkundige tydskrifte, veral "Klasgids", verskyn. Vir die radio skryf hy boekresensies en praatjies vir "Vrouerubriek" en die reeks "Uit ons aarde".

Sy eenbedrywe “"Die erfenis"” en “"Speelgoedkas"” en kinderoperette “"Die silwer sambreeltjie"” word deur Dalro gedruk. Hy skryf ook die kinderoperettes “"My Suiderland"” en “"Jolige Jonkheid"” en die dramatiese spel “"Die grenspos"”. Saam met sy vrou skryf hy die libretto van die kinderoperette “"Lodilla"”, met Pierre Malan wat die musiek vir al hierdie operettes komponeer. Die eenbedryf “"Sy laaste erfenis"” word nie gepubliseer nie. Sy drama “"Die drie broers"” word in 2008 deur sy dogter Ina Rudolph in Pretoria opgevoer onder die titel “"Nimmer of nou"”. Hierdie musiekdrama het die Anglo-Boereoorlog as agtergrond en het die werklike ervaringe van ’n Afrikanergesin in hierdie tyd as tema. Vir die radio skryf hy die hoorspele “"Rachel van die Hoëveld"”, “"Broers"”, “"Die duif van die terebinte"” en “"Twee ou vyande"”. Vir die ingebruikneming van die Afrikaanse gesangboek in 1944 skryf hy ’n kantate en vir die Pretoria Onderwyskollege se halfeeufees skryf hy ’n feesoperette. Draaiboeke uit sy pen is die televisieprogram “"’n Eeu van Onderwys"” en ’n film oor Eitemal.

Hy publiseer gedigte in verskeie tydskrifte, waaronder "Standpunte". In sy digkuns munt hy uit met sy tegniese vaardigheid en slim idees. Hy skryf hoofsaaklik stemmingspoësie. Nadat van sy gedigte reeds in 1946 in “"Stiebeuel"” opgeneem is, debuteer hy met die bundel “"Tieroog"”. Die titel verwys na die gloeiende halfedelsteen, die tieroog, wat veral in Namibië voorkom, in vergelyking waarmee die woord van die gedig vaal is. Die hooftema van die bundel is oorlewing en oorwintering, as’t ware ’n hiberneer na ’n nuwe lewe toe, met die dood self altyd teenwoordig. Die bundel word in drie afdelings verdeel. “"By"” is die eerste afdeling, waar skeppingskrag en die by- en heuningmotief die dominante simbole is. Die gedig “"Nadraai"” beskryf die naderende einde van die somer, wat ook ’n doodsbesef impliseer. Die tweede afdeling is “"Vismot"”, simbool van dood en vernietiging. Soms word hier mooi effekte bereik met verrassende beelde, soos “"Stillewe"” (waar die onderwerp in die skildery met tyd verouder) en “"Skulp"” (wat die skulp se eindelose verhouding met die see as tema het). Die derde afdeling is “"Kaleidoskoop"”, waar die skepping en vernietiging meer genuanseerd met mekaar vervleg word. “"Hengelaars"” is ’n treffende beelding van die verhouding tussen vader en seun, waar die vader die seun wil leer, maar die seun eerder in die krap belangstel.

“"Vangriem"” sluit by die hooftema van “"Tieroog"” aan, met die klem hoofsaaklik op die strewe na intimiteit met ’n ander mens. Die gedigte reik dan uit na die medemens, maar die woorde is ontoereikend en skep selfs ’n skeiding tussen mense. Hoewel vele van die gedigte slim speel met die digkuns en woorde, raak hierdie tegnieke op die duur te eenselwig. “"Kewer"” is interessant in sy toweragtige aard, met ’n groot wêreld wat uit die geringe kewer en hand ontstaan. “"Vangriem"” word in manuskripvorm in 1964 bekroon deur die Departement van Onderwys, Kuns en Wetenskap. Van sy verse word opgeneem in verskeie versamelbundels, onder andere “"Groot verseboek"”, “"Die Afrikaanse poësie in ’n duisend en enkele gedigte"”, “"Faune"” en “"Goudaar"”. Die kollegelied van die Pretoria Onderwyskollege word ook deur hom geskryf.






</doc>
<doc id="116260" url="https://af.wikipedia.org/wiki?curid=116260" title="Romeinse teater">
Romeinse teater

Romeinse teater verwys na die era van teater in Rome aan die begin in die 4de eeu v.C., ná die staat se oorgang van 'n monargie tot republiek.
Die Romeinse teater ontstaan uit die Griekse teater. Die veranderinge wat plaasvind is byvoorbeeld, dat die teatergeboue self verskil, die band met godsdiens heeltemal begin verdwyn en die werk meer op vermaak van die mense gerig is. Die Grieke het die teater as lering beskou wat handel oor hoe die gode en die mense met mekaar omgaan deur mitologie in die dramas in te weef. Die Romeinse teater tydperk strek vanaf 509 voor Christus tot 27 voor Christus. Die teater van die Romeine bou voort op die Hellenistiese tydperk van die Grieke want die Romeine het baie Griekse gebiede verower en oorheers. Die Romeinse teater het bestaan uit 'n wye verskeidenheid van feeste met akrobatiek, komedies, straatteater en tragedies. Van die eerste openbare aanbiedings deur die Romeine is seker die uitvoering van hul Etruskaanse danse. Hul bou 'n klein verhogie daarvoor en die publiek het dan voor die verhogie gestaan en na die danse gekyk. Vanaf die 4e eeu voor Christus word Atelliaanse komedies uit Campania opgevoer. Die groei van Rome as stad het veroorsaak dat daar tydens die 2e eeu voor Christus baie teaters in Rome opgerig is. Baie van hierdie teaters is spesiaal vir 'n spesifieke fees gebou en dan weer afgebreek. Die rede daarvoor is dat die spesifieke fees ter ere van 'n spesifieke persoon gehou is en nie meer na die tyd vir enige iets anders gebruik kon word nie. Die Romeinse stadsvaders het ook die teater as 'n slegte gewoonte van die Grieke beskou en wou nie die inwoners aanmoedig om teater te bedryf nie. Tog moet 'n mens onthou dat die Romeine wel alle steengeboude teaters in die voormalige Griekse kolonies en in Campania in die suide van Italië wel gebruik het.

Die verhoog van die Romeinse teater is op die basis van die Griekse verhoog geskoei. Dit het dus ook 'n D-vorm gehad. Nadat die Perse die Athene oorwin het is Athene op groot skaal herbou. Die groot tempel op die Acropolis naamlik die Parthenon kom tot stand. Daar is baie meer sitplekke in the theatron aangebring teen die suidelike hang van die Akropolis. Die stoele is verdeel in tien verskillende wigte of driehoekige dele om die half-maan vormige orchestra. Elke wig is 'n "kerkides" genoem en aangewys vir die tien stamme van die mense van Attica. In elke seksie sou daar dan 'n deel eenkant gesit word vir die vroue. In 440 voor Christus, langs die teater van Dionysus, is een van die eerste Europese tipe teaters gebou meet 'n dak, genaamd die Odeion van Pericles. Hierdie teater het baie pilare tussen in gehad en dit het die siglyn vermoeilik. Dit is hoogwaarskynlik aangewend vir verskillende kleiner vertolkings en opvoerings.

In die vierde eeu voor Christus is die teater van Dionysus weer herbou onder die regering van die heerser Lycurgus. Die hout sitplekke is nou vervang met klip en daar kon nou 17,000 mense in die teater sit. Alexander, die Grote se regering het tussen 356 tot 333 voor Christus die heerskappy van al die Grieksstads-state oorgeneem en nou word daar nie net toneelstukke opgevoer by die Dionysionfeeste nie, maar ook by ander nuwe teaters wat opgerig word.

Daar is byvoorbeeld die Epidaurus 360 voor Christus met 14,000 sitplekke wat nog vandag besoek kan word. Die teaters is verander tydens die Romeinse heerskappy. Die "skene" is met klip herbou en vergroot sodat dit nou soos 'n groot gebou met verdiepings lyk. Die verhoog is hoër gemaak en nou die "logeion" of "praatplek" genoem. Die "skene" se eerste verdieping of "proskena" is nou agt tot dertien voet hoog. Die "episkenion" was die fasade van die tweede verdieping van die "skene" wat met mini proseniumboë gebou is. Die "orchestra" was in die vorm van 'n twee-derde sirkel. Tydens die tweede eeu voor Christus het die Dionysianteater ook 'n Hellenistiese herbouing ondergaan. In 164 voor Christus oorwin die Romeine baie van die Griekse provinsies en die Dionysius teater word weer verander in 61 voor Christus deur die Romeinse heerser, Nero. Die verhoog is nou verlaag en die "skene" nog meer verhoog. Die "orchestra" is deur 'n klip "barikade" omring om die gehoor te beskerm teen die swaardvegters. Die "skene" is versier met oordadige beelde.

Die styl van die Colosseum is seker die bekendste voorbeeld van die Romeinse teater. Dit is op die marsveld van die Rome gebou. Die eerste Colosseum is ontwerp deur Pompeius Magnus tussen 6 en 48 voor Christus. Hy het 'n teater van klip gebou wat as die voorbeeld vir die res van die Romeinse ryk gebruik is. Hierna, in 72 na Christus bou Keiser Vespasian die Collosseum in Rome wat almal nog vandag besoek. Daar kan 50 000 mense deur die 76 ingange of "vomitoriums" beweeg en sitplek kry. 'n Groot linne seil is oor die dak gespan om die gehore te beskerm teen die son en reën. Die slawe en vroue sit heel bo, en dan, onder hulle die soldate en burgers, die baie belangrike mense en die senators. Die keiser het sy eie "losie" gehad. In ondergrondse gange of "hypogeume" is die swaardvegters, die wilde diere en die gevangenis gehou. Hoe wreder die vertonings hoe beter. Die "venatios" is vertonings waar tydens diere mense verslind het. Die keisers het graag gespog met hul versameling wilde diere vanuit die uithoeke van die Romeinse ryk. Die Hek van die Dood was aan die westekant waar gestorwe swaardvegters en martelare gesleep is. Deur die hele Romeinse ryk is daar nou sulke teaters gebou. Ons kan vandag nog so 'n teater in Arles in Frankryk sien, in Merida in Spanje en in Bosra in Syrië. Daar is selfs Romeinse amfiteaters te siene in Aspendos in Turkye en in Orange in Frankryk.

Julius Caesar kon nie by Pompeius agterbly nie en het ook met die bou van sy eie teater begin. Hy is egter vermoor voordat hy klaar daarmee was. Die teater van Julius Caesar is toe voltooi deur Keiser Augustus. Dit is in twaalf voor Christus ingehuldig as die Teater van Marcellus.

Albei die teaters is halfrond gebou. Verskille is byvoorbeeld dat die Grieke hul teaters altyd teen 'n skuinste of heuwel bou om dan goeie akoestiek te verkry. Die Romeine het nie altyd 'n heuwel gehad om vir hul teaters gebruik nie en het dus 'n geligte ouditorium kunsmatig konstrueer. Die kunsmatige agter muur het ook 'n goeie akoestiek tot gevolg. Verder bou die Grieke hul teater met egte klip uit die natuur, soos byvoorbeeld marmer. Die Romeine bou hul teaters met baksteen en beton. Die "podium" het los van die "orchestra" gestaan in die Griekse teater terwyl die Romeine dit as een struktuur bou. Hul bou die "podium-muur" vas aan die sitplek of "ouditorium" gedeelte en bou ook baie hoër "podium-mure" as wat die Grieke gebou het

Buiten die teaters het die Romeine ook ander tipe geboue vir publieke vermaak gehad. Hulle gebruik die kleiner teater of "odium" waar sang en verse voorgedra is. Dan is daar die sirkusse of "hippodroom". Dis 'n langwerpige gebou waar die Romeine resies kon jaag met hul strydwaens. Die "naumachia" is slegs 'n teater wat in Rome voorgekom het. Dit was 'n kunsmatige meer waar seegevegte op bote nageboots word. Rondom die meer het houtstelasies gestaan waar die toeskouers kon sit. Amfiteaters word baie maal verwar met teaters. In die Romeinse tyd gebruik hul die benaming van amfiteaters vir teaters wat spesiaal gebou is vir swaardgevegte.

Die eerste belangrike tragedie skrywer in die Romeinse tyd was Livius Andronicus wat teen 240 voor Christus geleef het. Teen die tweede eeu voor Christus is die skrywersgilde van Rome gestig genaamd, die "collegium poetarum". Hul mees belangrikste komedie skrywer was Plautus. Plautus en die ander komedie skrywer, Terence het die ou stukke van die Grieke verwerk in Romeinse tekste. In hierdie verwerkte tekste het die Romeine die koor uitgeskakel. Nou is musikale begeleiding vir die teks gebruik. Die storie speel dan ook af in die buitelug soos in 'n straat waar die karakters mekaar afluister. Twintig van Plautus se komedies weerstaan die toets van die tyd en kan nou nog gelees word. Plautus se dialoog is vol kwinkslae en en hy wissel die poëtiese metrum af.

Geen vroeëre Romeinse tragedies het die toets van die tyd weerstaan nie. Die drie tragedie skrywers was: Quintus Ennius, Marcus Pacuvius en Lucius Accius. Tydens die Romeinse Keiserryk was daar ook die tragedieskrywer, Seneca. Nege van sy toneelstukke, tragedies wat hy "fabula crepidata" (dis die tragedies wat verwerk is uit Griekse tragedies) noem, is nog beskikbaar. Hy skryf "Phaedra" is basseer op Euripides se "Hippolytus". Hul mees invloedryke dramaturg was Livius Andronicus wat in 240 voor Christus geleef het.

Die Romeinse komedie maak van tipiese karakters gebruik. Hier is voorbeelde van die Romeinse karikatuur karakters. Hierdie karakters is duidelike voorlopers van die tipiese karakters in Commedia dell'arte:

Leno: Besit 'n bordeel. Geld is belangriker as sedes en hy dra 'n vet geldbeurs

Senex: 'n Baie streng pa of in sommige toneelstukke 'n te sagte pa wat dinge maar laat gaan. Hy is dikwels suinig. Hy plaas ook sy familie in 'n verleentheid deur op sy seun se meisies verlief te raak.

Ancilla: Sy is haar werkgeefster se regterhand. Sy lewer graag boodskappe af vir Matrona en ondersteun die hoofkarakters.

Adulescens: Ryk jong man. Hy is nie te braaf nie en moet altyd iemand se hulp inroep om hom by te staan om sy vader te oortuig van een of ander saak. Hy is altyd verlief op 'n meisie.

Parisitus: Hy parisiteer op almal. Leen geld, bedel kos en is altyd afhanklik van aalmoese. Wil natuurlik nie werk nie.

Matrona of Uxer: Die moeder is gewoonlik die vrou van die Senex. Sy is lief vir haar kinders en temperamenteel teenoor haar man. Sy kan ook slinks optree.

Meretrix: Dis 'n prostituut vol konkelwerk. Sy is gewoonlik verlief op die Adulescens. Sy kan ook baie lojaal wees.

Virgo: Sy is mooi en het goeie waardes maar nie veel van 'n persoonlikheid nie. Sy word gesien as 'n groot beloning vir die wat haar liefde kan wen. Die Adulescens is gewoonlik verlief op haar.

Miles gloriosus: Hy is die soldaat. Hy spog baie en is mal oor homself. Hy is eintlik 'n bangbroek. Gewoonlik stel hy en die Adulescens in die selfde meisie belang.

Servus callidus: Die hoofslaaf praat baie. Hy is lojaal teenoor die adulescent en dryf die gebeure in die komedie met sy slinkse planne. Hy is gewoonlik die persoon wat aan die einde van die stuk waarlik agterkom wat werklik gebeur het.

Slavi: Die slawe. Hulle het baie rolle in die stuk en lewer monoloë om almal in te lig oor wat nou alweer in die storie gebeur het.

By die Romeinse teater het die akteurs geen aansien geniet nie. Slawe is gebruik om in wreedaardige tonele te speel. By die Grieke het die akteurs 'n baie hoër status geniet. In die Romeinse tyd, voor die tyd van die heersers soos, Nero en Caeser, word vroue nie toegelaat om aktrises te wees nie. Maar toe die keisers regeer word 'n hele aantal vroue bekende aktrises. Nero se een bywyf was Acte, 'n aktrise!

Oor die algemeen is die beroep van die akteur van daardie tyd nie vreeslik gerespekteer nie. Maar daar was tog 'n klompie van hul wat talentvol was soos Roscius, die komediant en Aesopus, n tragedie akteur. Interessant om te weet dat Christian St. Genesius met veel respek bejeen is as skrywer, akteur en komediant en dat die Keiser Diocletian by een van Christian se vertonings tot bekering gekom het.

Die Romeine het daarvan gehou om rekwisiete te gebruik in hul toneelstukke, selfs meubels, standbeelde en bome! Jy kon vals juwele, krone, eetgery, blomme, kopbene, baniere, wapens en klere wat in bloed gedoop is, op hul verhoog vind.

Die kostuum van die Romeinse akteur het baie soos die van die Grieke gelyk. Dit was 'n "chiton" of lang kleed en daaroor is dikwels 'n mantel gedra. Interessant genoeg is die kostuum gekleur gewees om die identifikasie van die karakter makliker te maak. Vroue wat deur mans gespeel is in die vroeë jare is in geel geklee. 'n Geel tossel het beteken dat die karakter 'n god is. Slawe dra kort kledingstukke en rooi klere dui op armoede. 'n Soldaat dra 'n kort mantel, seuns "togas" met strepe en ryk mans dra pers. Hulle skoene is "baxa" of sandale wat van blare en take geweef is.

Die Romeinse teater se nalatenskap lê in die feit dat hul komedies oor die alledaagse probleme geskep het. Hierdie invloed is vandag nog te siene in ons situasionele komedies of “sit-coms” op televisie. Hulle skep groteske tipiese karikatuuragtige karakters wat die lief en leed van die alledaagse lewe deel. Ons kan reken dat die Romeine die wêreld leer lag het vir hulle self.


</doc>
<doc id="116261" url="https://af.wikipedia.org/wiki?curid=116261" title="Hantam Botaniese Tuin">
Hantam Botaniese Tuin

Die Hantam Nasionale Botaniese Tuin is by Nieuwoudtville in die Karoo.

Die park lê 5 km suidoos van die dorp langs die Oorlogskloofpad. In die winter val die reën op die Bokkeveldplato en daarom bloei die meeste veldplante in Augustus tot die middel van Oktober. Daar is al 'n 1 350 plantspesies aangeteken. Die kontrei is wêreldbekend om sy bolplante. Mooi rotsformasies in die dolerietkoppe maak die landskap interessant vir mense wat in die geologie belangstel. Baie voëls soos die bloukraanvoëls en sekretarisvoël sowel as jakkalse, bobbejane, steenbokke en ystervarke kom hier voor.

Dit is die enigste nasionale botaniese tuin in die Noord-Kaap en beslaan 6 200 ha waarvan die grootste deel bedek is met renosterveld. Nege wandelroetes is in die park uitgelê.




</doc>
<doc id="116262" url="https://af.wikipedia.org/wiki?curid=116262" title="Witmagie">
Witmagie

Witmagie verwys tradisoneel na die gebruik van bonatuurlike kragte of magie vir ’n goeie of onselfsugtige doel. Dit is dus die welwillende teenpool van kwaadwillige swartmagie. Vanweë die verbintenis met tradisionele heidense natuuraanbidding word dit ook soms "natuurmagie" genoem.

In sy boek van 1978, "A History of White Magic", spoor die okkultismeskrywer Gareth Knight die oorsprong van witmagie terug na vroeë aanpassings van Paleolitiese godsdiens en vroeë religie in die algemeen, insluitende die aanbidding van vele gode in Antieke Egipte en die latere monoteïstiese idees van Judaïsme en die vroeë Christendom. 

Hy vind die oorsprong van baie van die tradisies van witmagie in die vroeë aanbidding van plaaslike gode en godinne van vrugbaarheid en plantegroei, iets wat aanklank gevind het by nomadiese volke wat hulle permanent gevestig het as landbouers. 

Teen die laat 15de eeu is natuurmagie al in hoë kringe bespreek. "Volgelinge" van die Italiaanse humanistiese filosoof Marsilio Ficino het die bestaan van spirituele wesens en geeste in die algemeen voorgestaan, maar baie sulke idees was teenstrydig met dié van die latere Verligting. Hoewel die Rooms-Katolieke Kerk Ficino en sy ondersteuners met vyandigheid bejeën het, het die kerk self die bestaan van sulke wesens erken; sulke erkenning was die rede vir veldtogte teen towerkuns. Ficino het egter "suiwer natuurlike" magie gepredik wat nie die aanroep van geeste, goed of sleg, behels het nie. 

Daardeur het hy teenstand gekry van die Duitse okkultis Johannes Trithemius, wat geweier het om in Ficino se teorie te glo; hy het sy eie towerspreuke geskep vir die voordelige kommunikasie met geeste. Sy werk, onder meer "Steganographia", is eers in die 17de eeu gepubliseer en is toe dadelik op die "Index Librorum Prohibitorum" geplaas. Dit het op die verbodelys gebly tot in die 20ste eeu. Trithemius se "dissipel" Heinrich Cornelius Agrippa was verantwoordelik vir die publikasie van sommige van sy werk en het ook sy eie geskep. Laasgenoemde se werk sluit in "De occulta philosophia libri tres", wat onder meer ’n oorsig bevat het van klassieke elemente, numerologie, astrologie en kabbalah, asook gedetailleerde maniere oor hoe om hierdie verhoudings en wette te gebruik in geneeskunde, wiggelary, alchemie en rituele en seremonies. Die Italiaanse geleerde Giambattista della Porta het op baie van hierdie idees uitgebrei in sy "Magia Naturalis".

Dit is ’n samesmelting van hierdie idees – vroeë "natuurlike" religies en latere filosofiese gedagtes – wat Knight beskou as die oorsprong van die Westerse tradisie van witmagie. Ander bronne is simbole, en in besonder godsdienstige simbolisme. Die ster was volgens Knight van kritieke belang vir die Joodse tradisie en daarna die vroeë Christendom (byvoorbeeld die Dawidster), en nog later vir Vrymesselaars en neopaganiste. Dit is steeds vir beoefenaars van witmagie belangrik in die vorm van die pentagram en nagtelike ritueel.

Zambelli stel selfs voor witmagie – hoewel dit toe nie onderskei is van swartmagie nie – het ontwikkel uit die meer aanvaarbare vorm van okkultistiese en heidense studies in die tyd van die Inkwisisie en teenstand teen towerkuns. As Trithemius se aanroep van geeste swartkuns was, kan Ficino se "suiwer natuurlike" witmagie beskou word as die bestudering van "natuurlike" verskynsels in die algemeen, sonder enige bose of ongodsdienstige doeleindes.

In sy boek "Magic and Alchemy" van 2009 verskaf die Amerikaanse skrywer Robert M. Place ’n breë moderne definisie van beide swart- en witmagie. Hy verkies om daarna te verwys as "hoëmagie" (witmagie) en "laemagie" (swartmagie), bloot geskoei op die bedoelings van die beoefenaar daarvan. Sy moderne definisie behels dat die doel van witmagie is "om goed te doen" of om die beoefenaar "in ’n hoër spirituele toestand" van verligting of bewustheid te plaas. Hy erken egter dat sy breër definisie (van "hoog" en "laag") verkeerd verstaan kan word omdat goed bedoelde volksmagie as "laag" beskou kan word, terwyl seremoniële magie wat duur en eksklusiewe komponente bevat, deur sommige as "hoog" beskou kan word ongeag die doeleindes daarvan.

Volgens Place het alle prehistoriese sjamaanse towerkuns witmagie "gehelp" en het dit dus die basiese raamwerk daarvan gevorm: die heling van siektes of beserings, die voorspelling van die toekoms, die uitleg van drome, die vind van verlore goedere, die paai van geeste, beheer oor die weer of oeste en die bevordering van goeie geluk of welsyn.

Hoewel moderne witmagie nie uitsluitlik ’n verering van vroue is nie, word dit dikwels verbind met stereotiepe vroulike begrippe soos ’n moedergodin, natuurgeeste, ’n eenheid met die natuur en die aanbidding van godinne. In moderne feëverhale word die idee van "wittoorkuns" dikwels verbind met ’n goedhartige ouma of besorgde moedergees. Die verband tussen witmagie en ’n Moeder Aarde is ’n gereelde tema in die skryfwerk van die Britse beoefenaar Marian Green.



</doc>
<doc id="116263" url="https://af.wikipedia.org/wiki?curid=116263" title="Arctotis hirsuta">
Arctotis hirsuta

Arctotis hirsuta is een van die blomplante wat in Afrikaans gousblom genoem word. Dit word ook grysblaargousblom genoem. Die plant is endemies aan Suid-Afrika en kom in die provinsie Noord-Kaap voor. Op de SANBI-rooilys is die spesie as "veilig" (LC) gelys.

Dit is 'n eenjarige plant wat tot 450 mm hoogte kan bereik. Dit is enigsins vlesig en het 'n vertakte stam. Die blare is 'n bietjie harig, wat die naam "hirsuta" verklaar. Hulle word to 200 mm lank. Die blomme is oranje, geel of roomkleurig en die blomhofies word ongeveer 40 mm in deursnee.


</doc>
<doc id="116264" url="https://af.wikipedia.org/wiki?curid=116264" title="Pentagram">
Pentagram

’n Pentagram is ’n vyfpuntige ster wat met vyf reguit lyne getrek word en is een van die oudste simbole in die wêreld. Dit is al meer as 4 000 jaar voor Christus gebruik. Die naam stam van die Griekse πεντάγραμμον ("pentagrammon"), wat vyf lyne beteken. ’n Ou woord vir die pentagram is ’n drudevoet. 

Die pentagon is ’n sterveelhoek. Dit het 10 hoekpunte, wat vyf-vyf op twee verskillende sirkels lê, maar met dieselfde middelpunt. Die vyf punte op dieselfde van die twee sirkels vorm ’n reëlmatige vyfhoek. Die verhouding tussen die afstand tussen twee opeenvolgende hoekpunte, een op die buitenste sirkel en een op die binnenste sirkel, en die afstand tussen twee opeenvolgende hoekpunte op die binnenste sirkel, word die gulde snede genoem. Die prisma, wat van die pentagram afgelei is, heet ’n pentagramprisma.

Die simbool word op baie plekke gebruik, onder meer in logo's van militêre organisasies. Dit word ook in die esoterie en okkultisme as simbool gebruik. Dit is oorspronklik ’n heidense, voorchristelike teken. Wiskunde was in die Middeleeue een van sewe verbode kunste en deur sy verbintenis met wiskunde het die pentagram ’n negatiewe betekenis gekry. 

Die pentagram kom dikwels in Wicca-kringe voor, waar dit verbind word met die elemente en spiritualiteit. In die middel van die 19de eeu is die volgende onderskeid getref: Met die punt omhoog sou dit goed wees, na die hemel gerig; met die punt na onder sou dit sleg wees, na die onderwêreld gerig. Die krag van die simbool lê daarin dat dit in beginsel albei oriëntasies behels: In die vyf grootste kruispunte van die ster pas ’n kleiner ster met ’n presies omgekeerde oriëntasie. So dra die goeie die slegte in hom en omgekeerd. In moderne satanisme word ’n omgekeerde weergawe van die pentagram gebruik. Sommige mense sien dit dan ook as ’n simbool van Satan. 

Die pentagram word ook beskou as die simbool van volmaaktheid en vroulikheid:



</doc>
<doc id="116265" url="https://af.wikipedia.org/wiki?curid=116265" title="Mercedes-Benz W108">
Mercedes-Benz W108

Die Mercedes-Benz W108 en W109 was luukse motors vervaardig deur Mercedes-Benz van 1965 tot 1972 en 1973 in Noord-Amerika. Die lyn is 'n opgradering van sy voorgangers die W111 en W112 "fintail" sedans. Die motors was suksesvol in Wes-Duitsland en in uitvoermarkte, insluitend Noord-Amerika en Suidoos-Asië. Tydens die sewe-jaar termyn is 'n totaal van 383,361 eenhede vervaardig.

Die motor se voorganger, die Mercedes-Benz W111 (geproduseer 1959-1971) het Daimler gehelp om groter verkope te bereik op 'n ekonomiese skaalproduksie. In die 1950's het Mercedes-Benz die bakwerke van die 300 S en 300 SL langs die handgeboude 300 Adenauers en vervoerbandgemonteerde Pontons (190, 190SL en 220), asook die "fintail" (Duits: "Heckflosse") wat die hele Mercedes-Benzfamilie van voertuie verening het op een motorplatform, wat tot die vermindering van produksietyd en -koste gelei het.

Die opgradering van die W111 begin onder die leierskap van die ontwerper Paul Bracq in 1961 en eindig in 1963. Hoewel die vinne se vertrek die mees sigbare verandering was, het die W108 in vergelyking met die W111 'n laer liggaam middellyflyn gehad wat die vensterarea vergroot het, (die voorruit was 17 persent groter as die W111). Die motors het 'n laer rit ('n afname van 60 mm) en groter deure (+15 mm). Die gevolg was 'n sigbare nuwe motor met 'n meer elegante voorkoms en 'n oop en ruim kajuit.

Die veerstelsel was gekenmerk deur 'n versterkte agteras met hidropneumatiese vering. Die motor ry op groter wiele (14") met skyfremme aan die voor- en agterkant. Die W109 was identies aan die W108, maar sy asafstand is met 115 mm (4,5 dm) verleng, en het oor self-nivellerende lugsuspensie beskik. Die motor is gesien as 'n opvolger vir die W112 300SEL wat oorspronklik bedoel was as 'n tussentydse motor tussen die 300 "Adenauer" (W189) en die 600 (W100) limousines. Sy sukses as "premium vlagskip" het Daimler oortuig om 'n langasafstandmotor by die modelreeks te voeg. Sedertdien is alle toekomstige S-klasmodelle ook in 'n langas-model beskikbaar.

Die motors se prestasie het deurentyd verbeter. Op die 280S het die twee valstroomvergassers 140 pk (100 kW) geproduseer en kon die motor tot 185 km/h versnel, terwyl die 0-100 in 12,5 sekondes afgelê is. Die brandstofinspuiting lewer 160 pk (120 kW), en gebruik 'n nuwe pomp wat nie deur temperatuur of hoogte bo seespieël geraak is nie. Te danke aan die lug-olie filter en beter silinderreëling het verkoeling en ook ekonomie verbeter. Prestasie van die 280SE, 280SEL en 300SEL was soortgelyk, met 'n topspoed van 190 km/h en 'n versnelling van 0-100 in 10,5 sekondes vir die W108s; die W109 as gevolg van sy groter massa, neem effens langer, 12,2 sekondes.


</doc>
<doc id="116266" url="https://af.wikipedia.org/wiki?curid=116266" title="Gazania rigens">
Gazania rigens

"Gazania rigens" (L.) Gaertn. is een van die blomplante was dikwels met die Afrikaanse naam gousblom aangedui word. Ander name is botterblomen strandbotterblom

Dit is 'n meerjarige plant wat 15-30 cm hoog word met blare wat 4-12 cm lank en 0,5 – 4 cm breed kan wees. Dit kry groot madeliefieblomme van 7 to 12 cm in deursnee wat op 'n lang stingel groei. Die blomblare is dikwels helder orange, soms bronskleurig of geel. Die saadjies is ongeveer 4 mm lank en bedek met lang hare. Die plant is 'n gunsteling in tuine oor die hele wêreld en word in talle kultivars verkoop. In Australië het dit verwilder en is dit 'n indringerplant in Queensland, Nieu-Suid-Wallis en Suid- en Wes-Australië.

Op die SANBI-rooilys is drie variëte as "veilig" gelys:


</doc>
<doc id="116273" url="https://af.wikipedia.org/wiki?curid=116273" title="H.J. Redelinghuys">
H.J. Redelinghuys

H.J.M. Redelinghuys (1894-onbekend) was ’n Afrikaanse skrywer en dramaturg.

Hermanus Johannes Martinus Redelinghuys is op 21 Februarie 1894 op Riebeeck-Kasteel gebore. Hy gaan op sy geboortedorp en later op Kuilsrivier in medium Engels skool. In 1915 kwalifiseer hy as boekhouer by die Metropolitan Handelskollege in Kaapstad. Hy volg hierdie beroep hierna regdeur sy werkloopbaan, met die uitsondering van drie jaar wat hy as afdelingshoof in die produktehandel werk. In 1927 studeer hy buitemuurs vir die B.Com.-graad. Hy het in Bellville gebly.

Sy eerste letterkundige pogings is in 1922 wanneer van sy verhale in "Die Huisgenoot" en "De Goede Hoop" gepubliseer word. Hy skryf onder die skuilnaam Hermanus die drama in drie bedrywe “"Verlief, verloof en daarna of Die waarde van ’n ware vriend"”. Hy stel ook die “"Nuwe Afrikaanse handboek vir debats- en Christelike jongeliedeverenigings"” saam en vertaal Lew Wallace se klassieke verhaal “"Ben-Hur"” in Afrikaans. Die boekie “"Agter die vyeblare"” verskyn ook onder die skuilnaam Hermanus by die S.A. Bybelvereniging.

In 1924 verkoop hy nog ’n manuskrip aan H.A.U.M., maar hierdie boek is nooit uitgegee nie. In hierdie tyd bestempel P.C. Schoonees hom as ’n traktaatjieskrywer en ’n promoverende doktor in Nederland beskryf sy werk as ’n prul, waarna hy ophou met skryf Sy suster bemoedig hom egter om weer te begin en vanaf 1936 verskyn daar weer verskeie werke uit sy pen en een van sy romans verwerf die eerste prys in ’n romanwedstryd. Die hooftema in sy werk is die armes se stryd vir voortbestaan, ’n tema wat inslag by hom vind nadat hy in 1921 gereeld werk in die agterbuurtes van Kaapstad moes doen en hy ’n maatskaplike werker se motiverende toespraak oor hierdie onderwerp bygewoon het. “"Josef in Memfis"” is die verhaal van die Bybelse Josef, oorvertel vir kinders




</doc>
<doc id="116274" url="https://af.wikipedia.org/wiki?curid=116274" title="Michael Green">
Michael Green

Michael Green skryf onder die skuilnaam R.R. Ryger verskeie romans en novelles wat die laer middelklasmense se subkultuur van ’n vergryp aan seks, alkohol en dwelms uitbeeld.

R.R. Ryger is die skuilnaam van Michael Green, wat in 1963 gebore is as een van ses kinders. Sy pa is dood toe hy slegs vyf jaar oud was en sy ma werk vir baie jare by die Departement van Bosbou se saadafdeling. Hy bring sy kinderjare deur in Roseville, ’n voorstad van Pretoria. Sy eerste werk na skool is vir ses maande by die Uraanverrykingskorporasie by Pelindaba as sekuriteitswag, waarna hy sy verpligte militêre diensplig doen. Met sy ontslag werk hy ’n paar weke by Van Schaik Boekhandel in Pretoria as verkoopsman en gaan studeer daarna joernalistiek by die Pretoria Technikon. Hierna doen hy talle los werkies soos tuinjong en die verf van reklameborde by krieket- en rugbyvelde, terwyl hy ook vryskutwerk doen as sportjoernalis by "Beeld". Hierdie werk laat vaar hy om sy eerste boek te voltooi. In 1992 trou hy met Willemien en hulle het ’n seun, Gareth. Hy en sy vrou hou na die troue lank vakansie in Europa en by hulle terugkeer bly hulle vir ’n kort rukkie net buite Pietermaritzburg. Dan aanvaar hy in 1994 ’n posisie as joernalis by "Huisgenoot" en bly in Pretoria. Vanaf 1995 is hy vir sewe jaar lank redakteur van die pornografie-tydskrif "Loslyf". Hierna aanvaar hy weer by "Beeld" en later by "Die Burger" ’n posisie as sportjoernalis, wat veroorsaak dat hulle Port Elizabeth toe trek.

Op laerskool besef hy reeds dat hy ’n boek kan skryf, toe hy ’n storie oor ’n pangaman skryf en sy onderwyser ’n loopbaan as moordverhaalskrywer voorspel. Vanaf sy matriekjaar skryf hy kortverhale wat hy aan "Die Huisgenoot" voorlê vir publikasie, maar geeneen word aanvaar nie. ’n Kenmerkende kortverhaal was byvoorbeeld "Die Beer van Katanzaro" met die tema van ’n man wat mense met ’n byl kap, maar hierdie temas was klaarblyklik nie in die tydskrifte se smaak nie. Hy word algemeen bekend nadat hy ’n artikel vir "Scope" skryf waarin ’n foto van hom verskyn waar hy op die toilet sit met sy broek om sy enkels en hy beskryf word as die gekste skrywer in Suid-Afrika. Sy werke is tiperend van ’n subkultuur van nihilisme en ’n vergryp aan seks, alkohol en dwelms, met die fokus op die laermiddelklas-mense. Hiermee sluit hy aan by die werk van onder andere Jeanne Goosen, Ryk Hattingh en die grafiese "Bitterkomix"-reeks van Anton Kannemeyer en Tinus Horn.

"Die hol gevoel" beskryf ’n siniese hedendaagse man se soeke na betekenis in disko’s en kroeë. Lytton is ’n weeskind wat deur stiefouers grootgemaak is en hulle was self buitestaanders wat aan ’n vreemde godsdiens behoort het. Die titel beskryf die gevoel wat Lytton het terwyl hy sy vrugtelose soektog na sin en geborgenheid onderneem. Die nihilisme van die roman loop eindelik op ’n voorspelbare negatiewe einde uit.

"Beertjie en sy boytjies" beeld die lewens uit van ’n disfunksionele familie in ’n Pretoria agterbuurt, waar die munisipale busbestuurder Beertjie Booyse sy drie seuns self grootmaak na sy vrou se dood. Die seuns gee hom egter probleme: Andreas het uit die weermag gedros, Ketter wil biltong steel en Sugar wil net boks en is verlief op die skool se slet. Dit is die tyd van die noodtoestand in 1986 en bied die rioolkultuur van ’n bepaalde soort Afrikaner van hierdie tyd uit soos geen ander werk dit doen nie.

In "Die spoed van die lewe" verwys “spoed” na “speed” of dwelms. Die boek beskryf die plesiersoeker Frederick Mott se onversadigbare soeke na opwinding in seks, alkohol en dwelms, wat hom na Europa neem. In sy soeke na ’n gepaste rolmodel (hy word sonder vader groot) ontwikkel hy ’n obsessie met die popmusiekheld Jim Morrison, wat aan ’n oordosis dwelms dood is en wie se graf hy in Parys wil besoek. In Amsterdam val hy egter vas, in die “ongoddelike paradys” soos hy dit noem, en gee hom oor aan sy hellevaart met die gebruik van kokaïen. Eindelik kom Frederick tot bekering en keer terug na Pretoria in ’n ongemotiveerde slot.

"Skoelapper" is ’n komiese liefdesverhaal en ’n parodie op hygromans en rillers. Helena en Perry het ’n vuurwarm liefdesverhouding en droom daarvan dat die filmregisseur Selma Pringle Perry se draaiboek sal verfilm sodat hulle geld kan kry om te kan trou.  Hulle verhaal gebeur teen die agtergrond van ’n land waar vroue wag om verkrag te word en waar angs, verskrikking en wreedheid alledaags is. Dit is ’n vermaaklike boek wat tog ook kommentaar lewer op ’n Suid-Afrikaanse lewenswyse en kultuur.

"Dominatrix en ander stories" fokus op afwykende seksuele gedrag. Hierdie bundel bevat die verhale "Dominatrix", "Astrodom" en "Berserker". In "Dominatrix" besoek die teruggetrokke Jakobus die Elektriese Blou Mistress waar sy met hoëhakskoene, visnetkouse, slaan- en ander martelgoed aan hom “genesing” bied vir sy seksuele fantasieë. In die proses ontboesem hy hom voor haar en kom allerhande geraamtes uit die kas uit. Hierdie verhaal is aanvanklik as drama geskryf en dit word in 2000 by die Klein Karoo Nasionale Kunstefees opgevoer. "Astrodom" verskyn in 1996 eers in die tydskrif "Loslyf" en handel oor ’n meisie wat seksueel gemolesteer word. Burns en Ariel ontmoet mekaar in die Robber’s Dog om daarvandaan ’n orgie-nag deur te bring, met die taalgebruik en beskrywings wat niks aan die verbeelding oorlaat nie. "Berserker" (’n gewelddadige homoseksuele liefdesverhaal) was ’n finalis in 1993 se "De Kat"- romanwedstryd en bestaan uit ’n driedelige verhaalstruktuur, naamlik Rohan Visagie se verhouding met die professor, sy grensverhaal en sy verhouding met sy voog. Hierdie verhale werk algaande sterker op mekaar in, sodat die berserker se verwarde gemoedstoestand duidelik uitgebeeld word.

"’n 101 bakgat maniere om te lewe en sterwe" bestaan uit twee afsonderlike verhale, "Bloedlyn" en "Kaktushart". Beide die verhale word gekenmerk deur makabere karakters en gebeure. In "Bloedlyn" word die ondersoekende joernalis Chris Steyn deur ’n ryk man gehuur om sy dogter, die naakmodel en ontkleedanseres Maria Staal, op te spoor. Chris kry egter te doen met ’n reeks familieprobleme soos ’n afgestorwe vrou, afhanklike ma, leeglêer-broer en ’n onstabiele skoonsuster en hy loop hom ook vas in ’n mensvreter-dwerg, ’n biseksuele satanis en ’n sameswering-teoretikus met ’n vieslike velsiekte. In "Kaktushart" loop Walter Cronjé, suksesvolle afrigter van die Springbok-rugbyspan, sy aantreklike ou skoolvriendin Essie Kokkot weer raak. Walter word dan deur die lede van haar bisarre vriendekring ontvoer sodat hulle in die naam van kuns ’n kaktus in sy borsholte kan plant.

Ryger se gedig "Broer" word in "Tydskrif vir Letterkunde" gepubliseer. Verder lewer hy ook ’n bydrae vir "Pomp ’08", terwyl ’n verhaal van hom opgeneem word in die versamelbundel "Skrik op die lyf". Die boek "Drank, seks en Alan Chaney" (’n grensverhaal) en ’n kortverhaalbundel word aan uitgewers voorgelê, maar nie vir publikasie aanvaar nie.

Onder sy eie naam lewer hy bydraes in die bonatuurlike genre wat as die reeks "Geheime dossiere" by Perskor verskyn, waarin dr. Mariaan Dreyer en gewese polisieman Neville Botha die ondersoekspan is verbonde aan die nuutgestigte Buro vir Paranormale Sake. Hulle ondersoek onverklaarbare gevalle waarin onder meer sangomas, heksery, energie-vampiere, zombies en Sataniste voorkom. Hierdie boeke verskyn onder die titels "Vreemde verskynsels," "Nagbewegings" en "Sieners". Hy skryf ook die jeugverhaal oor rugby, "Die derde rugbybal", waarby hy insluit die kortverhaal "Die ding onder die bed", wat ’n ervaring van een van die newekarakters in die boek vertel.

"Hondsdol" is ’n boek in die gees van sy R.R. Ryger-werke. Gracie is getroud met Ben Hond Klopper, ’n joernalis wat sy werk by die koerant verloor het, en hulle het ’n seun Henry. Ben grom en blaf soos ’n hond, vandaar sy bynaam. Hy probeer positief bly deur vir sy seun Kung Fu-truuks te leer en ’n Kung Fu musiekspel te skryf. Gracie kan later die stres in die huis nie meer hanteer nie en gaan kuier saam met Henry by haar suster op Jeffreysbaai. Dit los vir Ben om alleen agter te bly en om te sien na die kat en die buurvrou Tan Lien. Lien verhuur woonstelle, onder andere aan ’n wit prostituut en twee Nigeriërs, wat klaarblyklik dwelms verkoop. Daar is ook ’n homoseksuele dwelmbaas wat mense op die maat van Neil Diamond se musiek doodskiet en ’n oud-recce wat ander mense se ledemate met ’n katana-swaard afkap. Tan Lien vra vir Ben om saam met haar te gaan kyk na haar huurders se doen en late, wat dan die aanleiding is tot sy kennisname van die onderwêreld van dwelms, misdaad, polisiekorrupsie en geweld.





</doc>
<doc id="116275" url="https://af.wikipedia.org/wiki?curid=116275" title="Ernst Schlengemann">
Ernst Schlengemann

Ernst Schlengemann (1904–1930) was redakteur van die koerant "Die Suidwes-Afrikaner" en Afrikaanse digter en dramaturg.

Ernst Allister Schlengemann is op 17 September 1904 in Kaapstad gebore as seun van ’n Duitse pa en Engelse ma (die operasangeres Jane Connall Sclanders Allester), wat eers in 1903 na Suid-Afrika verhuis. Hy het ’n jonger broer, Cyril. Sy huistaal is Duits, maar hy is ewe bedrewe in Engels en Afrikaans. Tydens die Eerste Wêreldoorlog word die gesin weens sy vader se Duitse afkoms blootgestel aan vernedering en vervolging en sy vader word geïnterneer by Fort Napier en later ook by Kanus in Suidwes-Afrika. Weens swak gesondheid word hy vrygelaat en die gesin verhuis dan na Ceres en later na Stellenbosch. Ernst matrikuleer aan die Hoër Jongenskool Stellenbosch (later die Paul Roos Gimnasium), waar hy ’n liefde ontwikkel vir die Afrikaanse taal en kultuur. In 1923 begin hy sy studie aan die Universiteit van Stellenbosch, waar hy by die Dagbreek inwoon. Hy speel ’n groot rol in die studentelewe. In sy eerste jaar reeds is hy sekretaris van die debatsvereniging en hy word in 1925 lid van die Studenteraad, asook hoofredakteur van die "Stellenbosse Student". Anna Neethling-Pohl is een van sy medestudente. Hy behaal in 1925 die B.A.-graad met onderskeiding in Engels, Geskiedenis en Nederlands. Hierna is hy in 1926 en die eerste kwartaal van 1927 onderwyser op Carnarvon. ’n Plan van "Die Burger" om in 1926 ’n plaaslike blad vir Stellenbosch te skep en hom redakteur te maak, val deur die mat.

In 1927 besluit die firma John Meinert in Windhoek om naas die Engelstalige "The Windhoek Advertiser" en die Duitse "Allgemeine Zeitung" ook ’n nuwe Afrikaanse koerant uit te gee en Schlengemann aanvaar die betrekking as redakteur van die "Die Suidwes-Afrikaner". Die eerste uitgawe van die koerant verskyn op 7 of 8 April 1927. Hy bou hierdie nuwe koerant uit as ’n toonaangewende politieke blad en word dan ook spoedig verkies as lid van die Verenigde Nasionale Suidwes-party. Tydens die verkiesing van 1929 stel hy homself verkiesbaar in die kiesafdeling Windhoek-Sentraal, maar verloor met ’n klein minderheid. As stigter en bestuurslid van die Afrikanerkring doen hy baie om die erkenning van Afrikaans in Suidwes-Afrika gevestig te kry. Hulle hou gereeld Afrikaanse kunstefeeste en stig die Afrikaanse Toneelkring wat gereeld dramas opvoer waarin hy ook speel. Hy is ook ’n lid van die Wetenskaplike Vereniging. In laasgenoemde vereniging se "Joernaal" (Volume IV 1928–1929) publiseer hy ’n voorlesing oor "Voorlopige aantekeninge oor taalmenging in Suidwes-Afrika", wat die begin was van ’n groter stuk navorsing. In 1929 woon hy as verteenwoordiger van Suidwes-Afrika die stigting van die Federasie van Afrikaanse Kultuurverenigings (FAK) in Bloemfontein by.

Hy is op 8 Mei 1930 in die Windhoek Hospitaal oorlede as gevolg van longontsteking.

Tydens sy lewe verskyn daar letterkundige bydraes van hom in "Die Huisgenoot" en "Die Nuwe Brandwag", maar sy werk word eers na sy dood onder Anna Neethling-Pohl se leiding in boekvorm gepubliseer.

’n Versameling van sy gedigte word na sy dood in die bundel "Gedigte" gepubliseer, nadat ’n lang gedig, "Die laaste van die Wikinge", ook in "Die Nuwe Brandwag" verskyn het. Die bundel toon belofte veral in die natuurgedigte (waarvan talle oor Namibië) en die verwoording van Germaanse motiewe in epies-liriese verse. Die gedig "Die Namib-woestyn" word opgeneem in "Land van sonlig en sterre", die versamelbundel van gedigte oor Namibië onder redaksie van Daniel Hugo, en van sy verse word ook opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

Sy drama "Die drie Van der Walts" beleef ’n baie suksesvolle speelvak wanneer dit in die sewentigerjare deur die Transvaalse Raad vir Uitvoerende Kunste (TRUK) opgevoer word en dit word ook verskeie kere herdruk en omskep in ’n geslaagde radiodrama. Hierdie klug wentel om ’n jong man wat deur sy geliefde se pa afgewys word as onaanvaarbaar vir sy dogter. Sy begeerte om die pa te oortuig dat hy ’n waardige man vir haar sal wees, maak dat hy hom na die voorbeeld van ’n portret dan vermom as ’n ander jong man, min wetende dat hierdie jong man ’n tweelingbroer het. By die vakansieplek waar sy geliefde en haar gesin tuisgaan, daag hy dan op om die pa te beïndruk en slaag ook daarin, maar die situasie raak baie meer ingewikkeld wanneer die jong man wat hy naboots en dié se tweelingbroer ook daar opdaag en daar dan drie Van der Walts is. Grootskaalse identiteitsverwarring is die gevolg. Dit is ’n vernuftige situasieblyspel met lewendige dialoog.

Die drama "In die gewoel" behandel die vervreemding tussen man en vrou as gevolg van sosiale omstandighede. Louis Terblanche is ’n jong skilder wat getroud is met Marie, wat bereid is om ekonomiese ontberings te ondergaan sodat hy buite die gewoel sy kuns kan beoefen. Wanneer Marie siek word, vervals Louis ’n tjek om vir haar behandeling te betaal en beland in die hande van ’n bende afpersers. Hy aanvaar ’n werk by sy vriend De Wet se kantoor, maar moet gereeld groot somme geld aan die afpersers betaal. Marie kan nie verstaan hoekom hulle so moet besuinig terwyl hy nou ’n werk het nie en vervreemding tussen hulle tree in. Hoewel hierdie geen groot drama is nie, beïndruk dit met dramatiese aanvoeling en knap dialoog. Hy skryf in 1929 die manuskrip van hierdie drama in vir beoordeling vir die toekenning van die Hertzogprys. Die roman waarmee hy begin is nie ver gevorder tydens sy dood nie en die navorsing waarmee hy besig was oor taalvermenging in Suidwes-Afrika is eweneens onafgehandel.

In 2014 onthul die Voortrekkers in Namibië die Schlengemann Afrikaanse Taalmonument in Windhoek om hom te vereer as eerste belangrike Namibiese skrywer in Afrikaans. Die monument bestaan uit ’n koepelvormige bronsplaat, waarop sy gedig "Die Namib-woestyn" gegraveer is.

Werke wat uit sy pen verskyn sluit in:





</doc>
<doc id="116276" url="https://af.wikipedia.org/wiki?curid=116276" title="Holy Fashion Group">
Holy Fashion Group

Holy Fashion Group (eie skryfwyse: "HOLY FASHION GROUP") is die groepnaam wat die Switserse mode-onderondeming Strellson AG vir homself gekies het (alhoewel dit amptelik as Strellson AG geregistreer is). Die onderneming, wat sy hoofkwartier in Kreuzlingen in die kanton Thurgau het, ontwerp mode vir dames en here wat onder die etikette "strellson", "Joop!" en "windsor" bemark word. Die groep bedryf naas winkels in verskillende lande ook sy eie aanlynwinkel.


</doc>
<doc id="116277" url="https://af.wikipedia.org/wiki?curid=116277" title="Merwe Scholtz">
Merwe Scholtz

Merwe Scholtz (gebore Hendrik van der Merwe Scholtz; 8 Julie 1924 – 12 Januarie 2005) was 'n professor in Afrikaanse letterkunde en taalwetenskap aan die universiteite van Pretoria, Amsterdam, Kaapstad en Stellenbosch. Hy is ook Afrikaanse digter en skrywer van verskeie letterkundige resensies en artikels.

Hendrik van der Merwe Scholtz was op 8 Julie 1924 in Utrecht, Nederland gebore terwyl sy vader besig was om aldaar te studeer aan sy doktorsgraad oor Angel-Saksies en Oud-Noors. Sy vader is Hendrik van der Merwe Scholtz en sy moeder is Maria Johanna (Lily) Greeff. Hy keer in 1928 saam met sy ouers terug na Bloemfontein in Suid-Afrika, waar sy vader ’n lektoraat aan die Grey-Universiteitskollege aanvaar en later die eerste rektor word wanneer hierdie universiteitskollege in ’n volwaardige universiteit omskep word. Sy skoolopleiding ontvang hy aan die President Brandskool en hy matrikuleer daarna in die eerste klas aan die Sentraal Hoërskool in Bloemfontein. Hy studeer verder aan die Universiteitskollege van die Oranje-Vrystaat, waar hy in 1943 ’n B.A.-graad behaal met onderskeidings in Afrikaans, Geskiedenis en Engels. Hierna gaan hy na die Potchefstroomse Universiteitskollege, waar hy onder leiding van Gerrit Dekker ’n M.A.-graad in Afrikaans-Nederlands met onderskeiding verwerf. Op grond hiervan ken die Universiteit van Suid-Afrika ’n buitelandse studiebeurs aan hom toe. In 1945 sluit hy hom aan by die redaksie van "Die Volksblad" in Bloemfontein, maar na ses maande neem hy ’n pos aan as lektor in die Departement Afrikaans-Nederlands aan die Universiteitskollege van die Oranje-Vrystaat.

In Augustus 1947 vertrek hy na die Gemeentelike Universiteit van Amsterdam, waar hy aan die einde van November 1949 sy doktorale eksamens "cum laude" aflê en in 1950 onder professor W.G. Hellinga promoveer met die proefskrif “"Sistematiese verslag van ’n stilistiese analise (Eugène Marais ‘Die" "towenares’)"”, wat later gepubliseer word. Hy tree in Januarie 1948 in Eda in Nederland in die huwelik met Rita Karstel, oudste dogter van mnr. en mev. O.A. Karstel van Bloemfontein. Die egpaar het drie seuns, Marius, Merwe en Mark.

By sy terugkeer in 1950 na Suid-Afrika is hy dosent, later senior lektor en vanaf 1955 medeprofessor aan die Universiteit van Pretoria en volg dan in 1959 vir N.P. van Wyk Louw op as hoogleraar in Amsterdam. Hy lewer sy intreerede onder die titel “"In en om die gedig"”, oor Jan F.E. Celliers se gedig “"Dis al"”, op Maandag 26 Oktober 1959 Onder sy studente hier is Roswitha Geggus, Rouston Gilfillan, Abraham H. de Vries en Leendert Dekker. In 1963 keer hy terug na Suid-Afrika en is hy hoogleraar in taalwetenskap, agtereenvolgens vanaf 1963 aan die Universiteit van Pretoria, vanaf 1966 aan die Universiteit van Kaapstad en vanaf 1979 aan die Universiteit van Stellenbosch.

In 1963 word hy deeltydse lid van die Publikasieraad en later ook voorsitter van komitees wat publikasies beheer en ’n voorsitter van deskundige komitees. In sy Kaapstadse en Stellenbosse periodes dien hy ook in die bestuur van die Kaapse Raad vir Uitvoerende Kunste (KRUIK) en in die Letterkundige Kommissie van die Suid-Afrikaanse Akademie vir Wetenskap en Kuns, terwyl hy ook in die laat sewentigerjare voorsitter is van laasgenoemde komitee. Hy tree af in 1986 en bly in Higgovale in Kaapstad, teen die hange van Tafelberg, Saam met Adam Small, Jans Rautenbach en Pieter Fourie speel hy in Julie 1994 ’n leidende rol met die beplanning en oprigting van die Klein Karoo Nasionale Kunstefees op Oudtshoorn. Hy word later opgeneem in die Monte Rosa-tehuis vir bejaardes in Vredehoek in Kaapstad, waar hy op Woensdag, 12 Januarie 2005 aan beroerte oorlede is.

Sy gedigte word gebundel in “"Vlugtige spore"”, wat hy byna dertig jaar later opvolg met “"Grimas"” en nog later met “"Mantessa"”. “"Vlugtige spore"” is kennelik nog jeugwerk en mis oor die algemeen diepgang, maar munt tog uit met tegniese vaardigheid en gevoeligheid vir woordkeuse. Die bundel bevat hoofsaaklik stemmingspoësie, met die deurlopende tema van die ontstaan van lewe met die wete dat die dood die enigste moontlike einde is, wat reeds deur die bundeltitel gesuggereer word. Stemmingsverse soos “"Laatherfs"”, “"Lente"” en “"Onrus"” bevat suggestiewe beelding en gedigte soos “"Die oproep"”, “"Beatrijs"” en “"Ulysses"” is mooi beelding van die heimwee en leed van ander. “"Elemente"” is ’n hoogtepunt met sy vergelyking van die vele vreugdes wat die geliefde bied met die versplinterde ligstrale uit ’n kristal, waarin beeld en die verklaring dig met mekaar verweef is.

“"Grimas"” bevat verse wat tussen 1969 en 1973 ontstaan het. Die titel suggereer sinies-geamuseerde waarnemings, wat dan ook reg laat geskied aan die gedigte in die bundel. Effektief is die vernuftige taalspel en woordspel, waardeur veral die oomblik vasgevang word waartydens verskillende moontlikhede nog bestaan, voordat die besluit geneem word tot aksie. In die eerste afdeling word die mens binne die spel van die lewe geplaas, met ironie en sinisme oor veral die teenstelling tussen jeugdige opwinding en latere werklikheid. Die sjarmante “"Tafelrym"” ontgin die klank en betekenis van “radys”, “patrys” en “paradys”, terwyl “"Sewejaartjie"” eweneens klankspel is, met effektiewe progressie vanaf “droog” na “windpomp”. Illusies word gestroop in die tweede afdeling, waar die kringloop van geboorte en dood die tydelikheid van die lewe beklemtoon. Veral treffend is “"Heilige Barbara"” se taalspel en die geslaagde opbou deur die herhaling van motiewe. Hierdie verse gee ook ’n unieke aksent aan die verse oor die heiliges in die Afrikaanse poësie. “"Ophelia"” het hierdie karakter uit Shakespeare se “"Hamlet"” as onderwerp. Die ironie van die lewe is die sentrale gedagte in die derde afdeling. “"Dagbreekdief"” is die vernuftige uitbeelding van die jakkals na sy nagtelike vangs onder die hoenders, terwyl “"Passeerde hings"” die verhaal van Wolraad Woltemade na ’n kontemporêre tydperk verplaas. In “"Boompraatjies"” word die bome se gesprek oor ’n alkoholiese geval pragtig weergegee met behulp van klanke en woorde wat telkens by die karakter van elke boom aansluit. Die laaste afdeling bring al die voorafgaande in balans. Hier word die feit van die kringloop van die lewe, ook in die natuur, aanvaar en word hede en verlede in sinvolle samehang geskets. Hierdie balans is egter ook spel, sodat alles blywende teenspraak is. “"Namib"” dien byvoorbeeld paradoksaal as bron van water.

“"Mantessa"” se gedigte behandel veral die erotiese ervaring tussen man en vrou en hierdie tema word reeds deur die titel aangekondig, naamlik man + Tessa of die vroulike vorm van mantis, wat ’n bidsprinkaan of hotnotsgot is. In laasgenoemde verband is dit belangrik dat die hotnotsgot-wyfie die mannetjie na paring opvreet. Die bidsprinkaan suggereer ook iets van biddende heiligheid. Benewens die erotiese is reis ’n deurlopende tema, waar met nuwe oë na bekende plekke of die natuur gekyk word. Die spreker is dikwels die ouer man met sy bepeinsinge oor die dood en die dinge wat nog plesier verskaf, soos familie en plekke. Die gedigte sluit in toonaard aan by die “"Klipwerk"” gedigte van N.P. van Wyk Louw, terwyl ’n digte web van kruisverwysings (byvoorbeeld spinnerak en botterblom) die bundel in ’n eenheid bind.

Van sy gedigte word opgeneem in versamelbundels soos “"Groot verseboek"”, “"Die Afrikaanse poësie in ’n duisend en enkele gedigte"”, “"Afrikaanse natuurpoësie"”, “"Die dye trek die dye aan"”, “"Goudaar"”, “"Miskien sal ek die wingerd prys"”, “"Woordpaljas"”, “"Verse vir Opperman"”, “"My Afrikaanse verseboek"”, “"Die goue vreugde"” en “"Uit ons digkuns"”, terwyl hy ook gedigte in tydskrifte soos "Standpunte" publiseer.

As literator lewer hy ’n belangrike bydrae. Sy proefskrif,“"Sistematiese verslag van ’n stilistiese analise (Eugène Marais ‘Die" "towenares’)"” ondersoek hierdie bekende gedig van Marais aan die hand van die stilistiese metode, waarvolgens die styl van die gedig, eerder as die grammaties-sintaktiese, die vernaamste ondersoekmiddel word. Hy slaag daarin om die skoonheid van die gedig self uit te lig op ’n besondere wyse. Kritiek kan egter ingebring word teen praktiese waarde van die stilistiese metode as sodanig, aangesien die omvangrykheid van hierdie benadering dit moeilik of selfs onmoontlik sal maak om meer as ’n beperkte aantal gedigte so te ontleed. Saam met professor W.G. Hellinga gee hy ’n meer uitvoerige uiteensetting van die metodes van die stilistiek op linguistiese grondslag in “"Kreatiewe analise van taalgebruik"”. Sy belangrikste kritiese opstelle word gebundel in “"Die herout van die Afrikaanse poësie en ander opstelle"” (waar die titel verwys na ’n opstel oor Pulvermacher) en “"Die teken as teiken"”. In hierdie essays blyk sy besondere gerigtheid op die wyse waarop taal funksioneer en sy belangstelling in literêr-teoretiese aangeleenthede, waar hy telkens op polemiese wyse standpunt inneem teen ander kritici. Die opstelle beïndruk verder met die skerpsinnige blootlê van patrone in die struktuur van die kunswerk en onverwagte maar telkens deurdagte interpretasies.

Hy lewer bydraes tot ’n verskeidenheid van publikasies, insluitende “"Wyn en wysheid"”, waarin ook opstelle van Marthinus Versfeld en I.L. de Villiers opgeneem is. As redakteur is hy verantwoordelik vir “"Wynland"”, ’n verkenning van die Wes- en Suid-Kaapse wyndistrikte met die hulp van ’n aantal medewerkers. Hy stel ook die “"Versamelde prosa"” van Boerneef, “"Versamelde gedigte"” van A.G. Visser (beide voorsien van ’n insiggewende inleiding), en die twee kortverhaalbundels “"Vertellers"” saam, waarin werke van ouer en jonger skrywers opgeneem word en hy ook verhale uit die vergetelheid opdiep. In “"Die lewende Totius"” is hy redakteur van ’n bundel met literêr-wetenskaplike opstelle oor die werk van Totius en hy skryf ’n inleiding en versorg die uitgawe van “"Joernaal van ’n Trek: Uit die dagboek van Erasmus Smit"”. Hy redigeer ook “"Leipoldt 100"”, ’n bundel met studies oor C. Louis Leipoldt wat tydens die eeufees van hierdie digter verskyn. As vertaler lewer hy ’n bydrae deur Aristophanes se “"Die paddas"” in Afrikaans oor te sit met gebruik van die Engelse en Duitse vertalings.

Die Suid-Afrikaanse Akademie vir Wetenskap en Kuns ken in 1979 die Gustav Preller-prys vir Literatuurwetenskap en Letterkundige Kritiek aan hom toe.





</doc>
<doc id="116278" url="https://af.wikipedia.org/wiki?curid=116278" title="Schalk Schoombie">
Schalk Schoombie

Schalk Schoombie is akteur, joernalis en Afrikaanse dramaturg en skrywer.

Schalk Schoombie is gebore in Pretoria op 10 Julie 1957 en word groot in Barberton en Kempton Park. Hy studeer Drama aan die Universiteit van Pretoria waar hy in 1979 ’n B.A.-graad in Drama met lof behaal en as finalejaarstudent die Ludwig Binge-toekenning vir sy toneelspel ontvang. Hierna werk hy as akteur een jaar vir KRUIK en sluit dan by TRUK aan, waarna hy ’n voltydse loopbaan in die joernalistiek volg en slegs as vryskut akteur optree. Verhoogopvoerings waarin hy deelneem is onder andere “"Germanicus"” van N.P. van Wyk Louw, “"Kinkels innie kabel"” van André P. Brink, “"Dood van ’n handelsreisiger"” van Arthur Miller, “"Charlie se tante"” van Brandon Thomas”, “"Leeu in die winter"” van James Goldman, “"Ek, Anna van Wyk"” van Pieter Fourie, die titelrol in “"Graswewenaar"” van Nico Luwes, “"Hond se gedagte"” van Georges Feydeau, “"Ons wag op die kaptein"” van Elsa Joubert, “"As die turksvy blom"” van Abe Burrows, “"Hedda Gabler"” van Henrik Ibsen en “"Die vernuftige vryer"”. Op televisie vertolk hy rolle in “"Dodedans"”, “"Galery"”, “"So ’n liefde"”, “"Koos Kluitjies"”, “"Klagstaat"” en “"Nie vanweë die duisternis"”. In "Sewende laan" het hy die Magistraat vertolk en in "Generations" het hy die korrupte dokter Kruger gespeel. Hy is as joernalis verbonde aan verskeie publikasies, aanvanklik as rolprent- en dansresensent by Beeld, vervolgens as die kunsredakteur van De Kat en later ook redakteur van dieselfde tydskrif, redakteur van "Plus, Beeld se vermaaklikheidsblad". Hy was die stigtersredakteur van die KKNK se feeskoerant Krit. Verder lewer hy bydraes vir "Leef", Insig, "Manwees", "Sarie", "Rapport" en "Rooi Rose" en word in 2007 benoem vir ’n ATKVeertjie-prys vir sy bydraes tot "Manwees". Hy ontvang in 1994 ’n Mondi-toekenning en in 2009 ’n ATKV-Mediaveertjie vir sy joernalistiek. Per geleentheid bied hy ook werkswinkels aan oor die skryf van tekste vir die verhoog en film. In 2010 gee hy klas in filmiese speltegniek by die filmskool AFDA in Auckland Park, Johannesburg. Hy is getroud met Elizabeth Schoombie en het twee kinders en woon in Alberton.

Hy maak sy debuut as dramaturg met "Wolf" vir die ATKV Kampustoneel in 1984 en skryf daarna verskeie dramas wat op kunstefeeste en elders opgevoer word. “"Huise vol uile"” debuteer in 1989 onder leiding van Gerrit Schoonhoven, met Marthinus Basson en Antoinette Kellerman in hoofrolle, en word opgevoer deur die Kaapse Raad vir Uitvoerende Kunste. Dit is ’n futuristiese drama wat in ’n wêreld buite beheer afspeel. Die karakters se paranoia, die manipulering deur bewindhebbers van die kultuur, die Suid-Afrikaanse obsessie met sekuriteit en die openlike wantroue wat tussen feitlik alle mense heers, gee aan die stuk ’n swaarmoedige toon. “"Gesplete tong"” beeld twee akteurs uit wat tegelykertyd op die verhoog is. Aan die een kant van die verhoog is die middeljarige aktrise Cleo wat op die vooraand van haar hertoetrede tot die verhoog as Shakespeare se Cleopatra haar lopende gedagtegang met ’n onsigbare joernalis (d.w.s. die gehoor) deel. Aan die ander kant is die jong slangvanger Gek wat kitsroem wil verwerf deur kaal ’n tydperk van 30 dae met ’n klomp giftige slange in ’n glashok deur te bring. Ook hy voer ’n monoloog met ’n onsigbare persoon. Die aktrise verteenwoordig die klassieke teater wat glo in harde werk en die regte opleiding, terwyl die jongman in een dag beroemd wil word met ’n waansinnige blootstelling op realiteitstelevisie. Hierdie twee uiterstes word saamgebind deur die simbool van die slange, met Cleopatra wat in Shakespeare se drama selfmoord gepleeg het deur toe te laat dat 'n giftige adder haar pik. Die titel aksentueer nie net die tweespraak van die akteurs nie, maar ook die gesplete tong van die slang en die dualiteit van eietydse kultuur. “"Gesplete tong"” verower die vierde plek in die 2002 Nagtegaal-KKNK-kompetisie vir nuutgeskrewe verhoogtekste en word by die KKNK en in die Pretoria Staatsteater opgevoer onder spelleiding van Schoombie.

“"Wetters"” is ’n satire oor die lewe in die vinnige baan en die oorwinning van die vinnigste. Die akteurs is op stoele met wiele wat heeltyd rondbeweeg. Die stuk is vol galgehumor met vier spelers wat agtien karakters vertolk en ’n rockmusikant wat die klanke van verkeersknope, ongelukke en storms naboots. Die karakters sluit in ’n televisie storieverteller wie se stories opraak, ’n dwelmhandelaar, ’n pastoor, ’n padwoede-reeksmoordenaar en ander, uit alle lae van die bevolking. Hierdie produksie was 'n finalis in die Nagtegaal tekskompetisie in 2003 en word in 2004 by die Klein Karoo Nasionale Kunstefees opgevoer. “"Leuenverklikker"” is ’n swart komedie wat in 2005 by die KKNK opgevoer word. Dit beeld die burokrasie van die staat uit waar die individu onderwerp word aan rompslomp, eindelose papierwerk en ’n verlies van identiteit. Egbert Nimmerman is ’n klerk met ’n geheue soos ’n sif, wie se lewe deur die burokraat Opperman en sy jong assistent Liefie uitgepluis en omvergewerp word.

Schoombie span saam met die musikant Herman van den Berg om drie musiekspele te skep wat by kunstefeeste opgevoer word. “"Blootlê"” handel oor 'n mode-fotograaf en die vier vroue in sy lewe. Die ATKV borg die jeugmusiekspel "Agent Snoet en die hondelewe" , gebaseer op die gewilde strokiespretverhaal deur Francois Bloemhof, wat landwyd opgevoer word. Schoombie behartig die regie van “"Daar by Uniondale"”, 'n spookstorie.

“"Samoerai"” debuteer onder leiding van regisseur Ilse van Hemert in 2008 by die Aardklop Kunstefees. Die drama beeld die geweldkultuur onder hedendaagse jongmense en op die skoolgronde uit, aangevuur deur die kultus van gewilde rekenaarspeletjies. Werklike gebeure in die nuus (voor en na die debuut van die drama) weerspieël die aktualiteit van die stuk, soos die sogenaamde Waterkloof-vier, waar vier goed opgevoede jong wit seuns ’n boemelaar wreedaardig vermoor en die seun wat met ’n masker op ’n medeleerling met ’n samoerai-swaard doodmaak en ander ernstig beseer. Fritz van Rooyen is hoofseun van die skool en sy pa is die hoof, maar saam met sy vriende lewe hy ’n dubbellewe, voorbeeldig op die oppervlak maar agteraf geweldenaars, aangespoor deur die bloeddorstige rekenaarspeletjie Cyber Samurai, ’n spel in die Oosterse gevegskuns wat in die dood eindig. Hulle vermoor ’n wit boemelaar en probeer om Anna, ’n jong beeldpoetser wat by die skool belowe om jong manne met potensiaal wenners te maak, te verkrag. Anna is egter Fritz se pa se nuutste minnares. Een van die hoofboodskappe van die stuk is dat enige vorm van speletjie (op rekenaar of tussen mense) ernstig kan skeefloop, terwyl dit ernstige vrae stel aan ouers wat nie ’n benul het wat in hul seuns of tieners se koppe en harte aangaan nie. Hierdie drama is in 2008 die naaswenner van die AngloGold-Ashanti/Aardklop-Smeltkroes-prys. “"Opentoe"” debuteer onder leiding van Gerrit Schoonhoven tydens die Woordpoortfees in Pretoria in 2009. Hierin raak twee narre, die geordende bibliotekaris (Pool) en sy loskop kollega (Molleander), verstrengel in die eise van ’n massiewe opdrag. Hulle moet onsterflike aanhalings in al die grootste boeke van die mensdom vind. Om hulle te help is daar die balletdanser as die raaiselagtige, onsigbare Muse.

“"Outodidak"” word vir die eerste keer in 2009 by Artscape in Kaapstad opgevoer en is ’n satiriese stuk waarin die kultus van self­ver­betering bekyk word. Die stuk steek die draak met die baie ghoeroes wat van nêrens af opduik om mense op straatvlak te help om hulself op te rig en die eindelose selfverrykings­kur­susse wat aangebied word, met selfs wit sangomas wat hulle dienste adverteer. Saam met Jackie Hancke en Kabous Verwoed skryf Schoombie die teks vir die solo-komedie “"Pa… vir Dummies"”, wat in 2012 by die Innibosfees op Nelspruit opgevoer word. Dries Klopper is ’n slotmaker wie se doodgewone, lekker lewe ontwrig word deur die oorweldigende uitdagings van vaderskap. Dis ’n enorme skok vir sy sisteem, en nie noodwendig ’n aangename een nie. Soos soveel jong pa’s voor hom, kon hy nooit die aardskuddende, onthutsende veranderinge en aanpassings in sy lewenstyl voorsien nie, wat nog te sê verwerk.

“"Liefde, Anna"” debuteer by Aardklop 2012 en bring hulde aan die legendariese Anna Neethling-Pohl. Die regisseur is Louis van Niekerk en Sandra Prinsloo vertolk die titelrol. Hierin gebruik Schoombie die einde van die aktrise se lewe as vertrekpunt, terwyl haar lewensverhaal gestalte kry deur terugflitse na kernoomblikke. In haar herinneringstog word sy aangehelp deur ’n meedoënlose ondervraer. Hoewel hierdie aanbiedingswyse noodwendig fragmentaries is, slaag die dramaturg tog daarin om ’n beeld te gee van ’n sterk en vasberade persoonlikheid wat haar beywer het vir klassieke teaterbeginsels. Hierdie drama word in 2013 benoem vir ’n Fiesta-toekenning vir beste nuwe Afrikaanse opvoering, nadat dit in 2012 die AngloGold Ashanti-Smeltkroesprys by Aardklop gewen het vir die beste nuwe Afrikaanse teks. “"Risiko"” is ’n sielkundige riller wat ook in 2012 by Aardklop, nadat dit in Julie 2012 by die Grahamstad Kunstefees gedebuteer het. Imelda het hierin ’n ryk man, vinnige motor en groot huis, maar is steeds nie tevrede nie. Sy word afgeskeep en verneuk deur haar besige man. Dan ontmoet sy die geheimsinnige risiko-ontleder Johan en wil hom gebruik om van haar man ontslae raak. Daar is onmiddellik ’n seksuele aantrekkingskrag tussen hierdie twee, maar ’n mens weet nooit heeltemal wie die een is wat in beheer van die situasie is nie. Die aard van die situasie en die verhouding stuur onstuitbaar op ’n ramp af.

“"My Japan"” wen in 2012 die Reza de Wet-Jeugfees by die Vryfees in Bloemfontein, waarna Schoombie hierdie drama ook vir die radio verwerk en dit op 23 Mei 2013 oor Radiosondergrense uitgesaai word. ’n Suid-Afrikaanse ma, Mercia en haar dogter Ilse is gereeld haaks nadat hulle seun en broertjie Danie weggeraak en verdrink het. Die pa, Jacques, het hulle verlaat om saam met ’n ander vrou in Australië te woon. Ilse ontvlug haar werklikheid in drome van Japan, en sy wil met alle geweld Japan toe gaan waar haar niggie Engela onderwys gee, maar haar ma weier. Haar ma was 'n tydlank in 'n sielkundige inrigting. Sentraal in die lotgevalle van die karakters is die verwoestende tsoenami wat Japan tref. Ilse besef oplaas dat haar Japan geïdealiseer is en nie bestaan nie, want die regte Japan is ’n rampgebied, net soos hulle huisgesin se lewens. "My Japan" word in 2016 vir graad 11 leerders voorgeskryf as dramateks, uitgegee deur Vivlia Uitgewers, en Andre Stolz se toerproduksie daarvan word landwyd by skole opgevoer, 

In 2013 debuteer “"Daar by Uniondale"” by Aardklop met regie deur Schoombie. Hierdie musiekspel is gegrond op die vele gerugte van ’n spook wat buite die Karoodorpie Uniondale ryloop en dan spoorloos uit die motor verdwyn van dié wat haar oplaai. ’n Jong vrou is oor Paasnaweek in 1968 in ’n motorongeluk buite dié dorpie oorlede en die spookvrou, wat soos sy lyk, is die eerste keer in 1976 gesien. Die musiek is geskryf deur Herman van den Berg en is ’n kombinasie van ballades, duette, stemmingsmusiek en verwerkings van FAK-liedjies waarin die tema van onsterflike liefde verken word. Behalwe die spookagtige gaan die drama oor die mens se beheptheid met die bonatuurlike en dié vroue wat by mans bly “spook”.

“"Gepiekel"” debuteer by 2014 se Aardklop met regie deur Henry Mylne. Die titel verwys na die kuns van inlegging van vrugte en groente om dit te bewaar, asook op geestelike vlak die behoud van waardes en geloof. Hierdie donker komedie speel af op ’n Vrystaatse dorpie, waar die gemeenskap se behoudende waardes vir hulle net so belangrik is as die kuns van piekel. Hulle verwerp die Appelgryn-gesin, omdat pastoor Josias Appelgryn geprofeteer het dat hy na honderd dae uit die dood sal opstaan. Soos die dae afgetel word kom al meer geraamtes uit die kas. Die drama ondersoek die krag van geloof. Die karakters in die stuk verteenwoordig die volle spektrum van geloof, soos dié wat onwrikbaar glo, die wat glad nie glo nie, die wat twyfel en die wat nie bang is om dinge te bevraagteken nie. 

Schoombie se debuut-radiodrama is die wetenskapfiksie-riller “"Sonstorm"”. Niek en Miekie woon in ’n slimgebou, waar alles outomaties en gerekenariseer is, van  veiligheid en sekuriteit tot voeding en klimaatbeheer. Onbemande hommeltuie patrolleer die stad terwyl kameras en mikrofone oral opgestel is om misdaad hok te slaan, met die mense in beheer wat skynbaar feitlik alles weet. Selfs binne-in wooneenhede geld streng beheermaatreëls. Niek en Miekie is bykbaar as jong kinders uit ’n weeshuis aangeneem deur ’n uitvinder-vaderfiguur wat ’n groot invloed op hulle lewens gehad het, maar toe verdwyn het. Niek weet skynbaar waar hy is en wat werklik aangaan, maar ontwyk Miekie se vrae daaroor. Een van Miekie se frustrasies is dat daar ’n enorme versameling afstandbehere is wat alles, van die lugversorging tot die beligting en die deure beheer. Uiteindelik ontdek hulle iets oor hul identiteit wat hul lewens omwrig.

Sy publikasiedebuut is met “"Samoerai"”, in 2010 uitgegee deur Macmillan Education. In 2015 word sy roman,“"Boomkastele"”, met die subtitel “"Sprokie vir ’n stadsmens"” deur Human & Rousseau gepubliseer, Die verhaal speel onder meer af in 'n dorp in die suide van Johannesburg en in 'n distopiese Hillbrow. Die afgetrede wetenskaplike navorser Hannes Moerdyk knip koerantberigte uit wat sy aandag trek om so te probeer sin maak van die lewe en hy droom van ’n boomkasteel, torinkies en al, waar hy geborgenheid kan vind en van die werklikheid kan ontsnap. Wanneer sy buurman twee groot bome tussen hulle erwe laat verwyder, word sy drome letterlik afgekap en hy beraam wraakplanne. In die plek van die afgekapte bome plant hy twee nuwes, 'n snelgroeiende tipuana en 'n witstinkhout wat hy onderskeidelik Sfinks en Oorwinnaar noem. Sfinks word tot dertig meter hoog en agtien meter wyd, met heldergeel blomme wat in oorvloed mors en ’n aggressiewe wortelstelsel wat sement en asfalt maklik oplig en breek. Daar is etlike ander storielyne wat inmekaargeweef is. Daar is die jong graffiti-kunstenaar bekend as die Sirkelman, wat sy weergawe van Da Vinci se Vitruviaanse Man  op stadsgeboue en mure spuitverf en dan blitsig verdwyn. Die navorser se dogter Ina is ’n misdaadverslaggewer wat die Sirkelman probeer opspoor en hom eindelik in sy alternatiewe wêreld vind waar hy in Hillbrow ’n ondergrondse bestaan voer. Die internet, selfs die diepnet, speel ’n groot rol in sy lewe. ’n Deurlopende motief is die soeke na naam en identiteit, wat gestel word  teenoor anonimiteit in ’n moderne mediawêreld. Die waarheid in so ’n wêreld is moeilik agterhaalbaar en vir elke gebeurtenis bestaan ’n alternatiewe weergawe. Verskeie intertekstuele verwysings (onder andere na “"Die fluitspeler van Hameln"”, “"The Wizard of Oz"”, “"Alice in Wonderland"” en Jorge Luis Borges se “"Labirinte"”) verskaf leidrade en kodes vir die leser om die roman te ontrafel. Die roman benoem vir die ATKV prosaprys en die Rapport debuutprys. 

Schoombie is een van die oorspronklike medeskrywers van die televisiereeks “"Binnelanders"” en skryf ook kortverhale wat onder andere in "Tydskrif vir Letterkunde" gepubliseer word. Hy het die draaiboek geskryf van die TV rolprent "Die Webley" wat op Kyknet uitgesaai is.

Die FAK vereer hom in 2008 met ’n spesiale toekenning vir besondere kultuurprestasie vir drama.

2010 Samoerai (verhoogdrama)

2015 Boomkastele, Sprokie vir 'n Stadsmens (roman)

2016 Op die planke: My Japan (jeugdrama)

2017 Rooi haring (speurroman)

2018 Tot die dood ons skei, Mans wat hul vroue vermoor (niefiksie, misdaad)





</doc>
<doc id="116279" url="https://af.wikipedia.org/wiki?curid=116279" title="Annie Schumann">
Annie Schumann

Annie Schumann (19 Augustus 1917-17 Desember 2007) was ’n Afrikaanse skrywer.

Anna Magdalena van Niekerk is op 19 Augustus 1917 op die Regeringsproefplaas en Landboukollege Elsenburg in die distrik Stellenbosch gebore, waar haar vader as hoof-wynboudeskundige van die Unie van Suid-Afrika gestasioneer was. Haar eerste skoolopleiding ontvang sy tuis. Later gaan sy na die Hugenote Meisieskool op Wellington en matrikuleer dan in 1935 aan die Bloemhof Meisieskool op Stellenbosch. Vanaf 1936 studeer sy verder aan die Universiteit van Stellenbosch waar sy in die koshuis Huis Monica bly. Sy behaal in 1938 die B.A.-graad met hoofvakke Afrikaans-Nederlands en Engels en in 1939 die Sekondêre Onderwysdiploma. Op universiteit is sy lid van die redaksie van "Die Matie" en "Stellenbosse Student", bestuurslid van die Afrikaanse Kultuurvereniging en korrespondent vir "Die Burger". Op universiteit knoop sy ’n vriendskap met Audrey Blignault aan, wat lewenslank sou duur.

In 1940 word sy assistent-redaktrise van die vroueblad van "Die Burger" en later redaktrise. Op 28 Desember 1942 trou sy met die ingenieur Adolf Wilhelm Stander (Dolf) Schumann, seun van die dramaturg P.W.S. Schumann, en ’n seun (Peter, later argitek) en ’n dogter (Hester, later kliniese sielkundige) word uit hierdie huwelik gebore. Hulle verhuis in die begin van 1943 na Noord-Rhodesië (tans Zambië), waar hy 17 jaar lank senior ingenieur is op die Roan Antelope-kopermyn in Luanshya en waar sy ook meer as sewe jaar lank onderwys gee. In hierdie tyd stel sy ook vir die Volkskorrespondensiekollege van Suid-Afrika ’n reeks lesings op oor blommerangskikking. In 1960 keer hulle terug na Suid-Afrika, waar hulle tot 1979 in Johannesburg woon en haar man hoofbestuurder en later tegniese direkteur is by Federale Mynbou. Hier is sy een van die stigterslede van die eerste Afrikaanse Toastmistress-verenigings. In 1979 tree hulle af en woon in Seepunt in Kaapstad en verhuis in die negentigerjare na Somerset-Wes. Haar man ontval haar in Somerset-Wes in 2001 en sy bly aan op die dorp in die Helderberg Village tot met haar dood. Sy was langer as 60 jaar met Audrey Blignault bevriend en die briefwisseling tussen hulle vorm deel van die Audrey Blignault-versameling in die Dokumentesentrum van die Universiteit van Stellenbosch. Ná haar terugkeer na Suid-Afrika doen sy vryskutwerk vir koerante en skryf onder andere boekresensies vir "Die Burger". Sy is op 17 Desember 2007 oorlede.

Meeste van die briewe in “"Met liefde van Katinka"” verskyn reeds in "Die Burger" se vroueblad in die tyd toe sy daar redakteur is. Dit is briewe van die fiktiewe jong meisie Klara Koekemoer wat in ’n kantoor in Kaapstad werk, wat haar ervarings in die stad aan haar ouer suster op die plaas vertel. “"Liewe Patat"” bevat briewe van ’n ouma aan haar ongebore kleinkind. Sonder om te preek begin sy met die kleinkind se opvoeding en wy sy haar in die maniere en kultuur van die Bolandse samelewing van ’n verbygegane tyd in en ontsluit so ’n rykdom aan eie herinneringe en geskiedenis. In wese is hierdie dan outobiografiese aantekeninge, met ’n goeie skeut lewenswysheid daarin ineengevleg. “"Liewe Patat"”, ’n fragment uit hierdie boek, word deur Merwe Scholtz in “"Vertellers 2"” opgeneem. In 1948 publiseer sy vir die jeug “"Die storie van glas"” in die “"Kennis vir almal"”-reeks. Baie van haar kortverhale verskyn in tydskrifte soos "Huisvrou", "Die Huisgenoot" en "Sarie".

“"Die gawe van die see"” is ’n vertaling van die bekende skrywer en vlieënier Anne Lindbergh se “"Gift from the sea"”. Hierin besin die skrywer tydens ’n kort vakansie by die see oor die belangrike aspekte van die lewe, soos jeug en ouderdom, liefde en die huwelik, vrede en tevredenheid. Geïnspireer deur die skulpe op die strand help sy die leser om ook bestek op te neem van dit wat die lewe die moeite werd maak en wat werklik belangrik is, gekontrasteer met dit wat slegs die lewe vul en onnodig waardevolle tyd opneem.





</doc>
<doc id="116280" url="https://af.wikipedia.org/wiki?curid=116280" title="Makana Botaniese Tuin">
Makana Botaniese Tuin

Die Makana Botaniese Tuin (plaaslik bekend as Bots) in Grahamstad is onder beheer van die Rhodes-universiteit.

Hierdie reservaat lê op Gun Fire Hill en word omring deur die Britse Setlaarsmonument, Fort Selwyn, die Albany Museum en die Greydam. In die reservaat van 60 ha kom inheemse en uitheemse plante van 'n hoë ouderdom voor, veral aalwyne, wildevye en proteas. 'n Deel is 'n park in die tipiese Engelse styl. Elke jaar in Oktober vind hier 'n blommefees plaas.

Hierdie tuin is in 1853 geopen en was die tweede botaniese tuin van die destydse Kaapkolonie. Die opening van die tuin is deur die Kaapse grensoorloë vertraag. Sir Harry Smith en sir George Cathcart was beide gemoeid met die vestiging van die tuin. Na bewering word die spook van Juana, die vrou van sir Harry, soms hier teengekom.

Op 4 Julie 1994 is die tuin tot monument verklaar.



</doc>
<doc id="116281" url="https://af.wikipedia.org/wiki?curid=116281" title="P.W.S. Schumann">
P.W.S. Schumann

P.W.S. Schumann (Carnarvon, Kaapkolonie, 29 Maart 1893 – Johannesburg, Suid-Afrika, 4 November 1981) was ’n hoof van die Hoërskool Monument in Krugersdorp, inspekteur van onderwys en Afrikaanse dramaturg.

Peter Willems Sterrenberg Schumann was die naasoudste van die tien kinders van die Carnarvonse skoolhoof Adolf Wilhelm Schumann, en sy eggenote, Wilhelmine Lydia (Willa) Sterrenberg. Sy vyf broers was Adolf Wilhelm, Theodor Eberhardt Werner, Christian Gustav Waldemar, Waldemar en Hedwig en sy vier susters is Marie Auguste Wilhelmine, Luise Winnifred Hechel, Wilhelmine Elizabeth en Gertrude Waltrau Van sy vroegste herinneringe is die opvoering van "Little Red Riding Hood" in 1897 op die dorp, toe A.G. Visser, sy pa se assistent by die skool, die rol van die jagter vertolk het. Die gesin verhuis kort daarna na die Boland wanneer sy pa hoof word van die laerskool op Klein-Drakenstein, waar hy sy laerskooljare deurbring. In 1908 matrikuleer hy aan die Hoër Jongenskool in die Paarl.

Hy studeer verder aan die Victoria Kollege op Stellenbosch en nadat hy in 1912 die B.A.-graad behaal, verwerf hy in 1914 onder dr. G.G. Cillié die Sekondêre Onderwysdiploma. Daarna gee hy onderwys, eers op Smithfield in die Vrystaat en daarna op Tulbagh en Stellenbosch in die Kaapprovinsie. In 1919 word hy hoof van die skool op Murraysburg en is daarna vir sewentien jaar lank, vanaf 1922 tot 1938, as hoof verbonde aan die Hoërskool Monument op Krugersdorp. Hier is hy ook lid van die Krugersdorp Munisipale Vereniging vir Drama en Opera, wat baie van sy dramas opvoer. Tydens ’n jaarlikse kunswedstryd van die Afrikaanse Kunsvereniging wen hy een jaar twee goue medaljes, een vir ’n oorspronklike toneelstuk en die ander met die opvoering van een van sy eenakters. Hy domineer die jaarlikse teksskryfkompetisies van die Krugersdorp Munisipale Vereniging vir Drama en Opera tussen 1933 en 1939 in so ’n mate dat die reëls vanaf 1940 verander word om die prys slegs toe te ken aan die beste optrede van die jaar.

Aan die begin van 1939 word hy Inspekteur van Onderwys en bly in hierdie tyd om die beurt in Lichtenburg, Middelburg, Johannesburg en dan aan die Oos-Rand. Die Pretoriase Volksteatervereniging, onder leiding van Anna Neethling-Pohl, voer in hierdie tyd party van sy dramas op en hy kry sodoende ’n baie groter gehoor as wat in Krugersdorp moontlik was. In 1953 tree hy met pensioen uit die Staatsdiens en boer hierna op ’n plaas langs Kliprivier naby Eikenhof, net buite Johannesburg.

Hy is op 4 Julie 1916 op Edenburg getroud met Elsje Abigail (Elise) Stander, wat elf jaar ouer is as hy, en die egpaar het drie kinders, twee dogters en ’n seun. Sy vrou ontval hom op 9 Julie 1949. Sy seun, Adolf Wilhelm Stander (Dolf), is later direkteur van Federale Mynbou en was getroud met die skrywer Annie Schumann. Sy dogter Elsa Marie is in 1974 oorlede en is die moeder van die bekende uitgewer en skrywer Kerneels Breytenbach. P.W.S Schumann is in Johannesburg oorlede nadat hy ’n paar weke vantevore in ’n ernstige motorongeluk betrokke was.

Hy begin eers ernstig skryf in die dertigerjare wanneer hulle Kultuuraand by die skool op Krugersdorp wil hou en nie weet wat om op te voer nie. Die resultaat is die drama "Die verlore seun", gebaseer op die gelykenis in die Bybel, wat later gepubliseer word met ’n voorwoord van ds. William Nicol. Daarna skryf hy feitlik elke jaar iets vir opvoering deur die skool, ongepubliseerde stukke wat insluit "Judith", "Die genesing van die blindgeborene" en "Dit spook". "Elkeen sy eie" is ’n romantiese klug in een bedryf, maar sonder veel substansie. Die paartjies Jan en Hilda en Louis en Betsy is albei drie maande getroud, maar om verskillende redes het die eerste redes vir frustrasie in hulle huwelike begin kop uitsteek. By ’n tentoonstelling loop Jan vir Betsy en Louis vir Hilda raak en die mans begin flikkers gooi vir die vroue, totdat die paartjies tot elkeen se verleentheid weer bymekaar uitkom.

Sy bekendste drama, "Hantie kom huis-toe", behandel die tema van die armblanke, veral die verslegting van hierdie mense in die stede. Hantie is ’n maatskaplike werkster wat by haar welgestelde tante in die Boland groot word, maar na afloop van haar studies teruggaan na haar ouerhuis in Johannesburg, waar sy vir die eerste keer agterkom dat haar familie agterlike armblankes is. Haar ma (tant Grieta) is getroud met haar pa (die sluwe Hans), maar bly saam met die versukkelde Krisjan, by wie sy nog twee kinders het, naamlik die verstandelik gestremde Gertjie en die wulpse klein Grieta. Hantie spandeer dan haar kragte om hierdie mense op te hef, selfs al verloor sy so die liefde van haar verloofde en gee so baie van haar eie voorregte prys. Hierdie drama word so hoog aangeslaan deur die keurkomitee vir die Hertzogprys vir 1935 dat dit aanbeveel word vir gesamentlike bekroning met Eitemal se "En hadde de liefde niet" en H.A. Fagan se "Die ouderling en ander toneelstukke", met laasgenoemde wat eindelik die alleen bekroning ontvang. "Hantie kom huis-toe" word in 1932 bekroon met die eerste prys in die eerste landwye dramakompetisie wat deur die Krugersdorp Munisipale Vereniging vir Drama en Opera uitgeroep is.

"Katrina" is ’n toneelstuk in drie bedrywe en speel af teen die agtergrond van die Randse mynstaking van 1922. Dit behandel weer die armblanke-tema, maar dan veral die kulturele verbastering onder hierdie mense. Hierdie tragiese impak word egter verstoor deur die dramaturg wat die probleem oplos deur die hoofkarakters terug te stuur na die edeler omgewing van die plaaslewe. Die broers Johannes en Roelf Swanepoel staan aan opponerende kante tydens die staking en albei is bevriend met Katrina van Rensburg. Hoewel die broers ’n goeie verhouding met mekaar het, gebeur dit tydens die oproer dat Johannes onwetend vir Roelf doodskiet. Katrina vind dit uit, maar besluit om dit vir Johannes te verswyg om hom sodoende die pyn en wroeging te bespaar.

Die kindertoneelstuk "Skyn bedrieg" word deur Gerhard J. Beukes in die versamelbundel "Spele vir die Jongspan" opgeneem en die klug "Om Lettie se ontwil" word opgeneem in die versamelbundels "Die lewe is ’n speeltoneel", "Wolraad Woltemade en ander eenbedrywe" en "Rooibruin blare en ander eenakters". In hierdie klug stel die dramaturg homself ten doel om die gehoor te oortuig dat die skielike besluit van Willem en Camilla om te trou geloofwaardig sal wees. Hierdie twee woon albei Lettie se huwelik by en dit blyk dat hulle mekaar voorheen geken het as kinders en ook van mekaar gehou het. Camilla het ’n spesiale lisensie by haar vir Lettie se troue en wanneer die voorgenome bruidegom in die hospitaal beland, besluit hulle om as plaasvervangers te trou “om Lettie se ontwil”. Die kunsmatige ingryping in die gebeure, die rol van toeval en die los struktuur van die drama kan alles as swakhede uitgewys word en dit is duidelik dat die primêre deug van die drama slegs is om goeie vermaak te verskaf.

"Bly by jou lees" is die wenner van die jaarlikse dramakompetisie van die Krugersdorp Munisipale Vereniging vir Drama en Opera en word in die 1938 "Afrikaanse Skrywerskring Jaarboek" gepubliseer. "Die ewige straf" is ongepubliseer en word in 1938 in Krugersdorp opgevoer as deel van die Voortrekkerfees. "Paardekraal-Krugersdorp" is ’n drama wat hy saam met J.H. van Dyk en J.A. Vogel skryf. Dit is ’n geskiedkundige drama in sewe tonele wat die Anglo-Boereoorlog en die Slag van Paardekraal uitbeeld en in 1937 opgevoer is. Ander ongepubliseerde dramas van hom is "Kromhoutsap", "Virtue rewarded" en "Of unsound mind", almal wenners van die eerste prys in die Krugersdorp Munisipale Vereniging vir Drama en Opera se jaarlikse kompetisies.

Werke wat uit sy pen verskyn sluit in:




</doc>
<doc id="116282" url="https://af.wikipedia.org/wiki?curid=116282" title="Rina Sherman">
Rina Sherman

Rina Sherman is ’n dokumentêre filmvervaardiger en skrywer van ’n Afrikaanse roman.

Rina Sherman word groot in Kaapstad, waar sy in 1969 haar laerskoolopleiding voltooi. Sy het ’n suster. Haar ouers, Thomas W.W. (Tommie) en Elisabet Sherman, verhuis dan na Johannesburg, waar sy verder skoolgaan. Sy neem deurentyd musieklesse, skryf gedigte en neem ook kunsklasse. Na matriek neem sy vir twee jaar private klasse in komposisie en dan studeer sy vanaf 1977 aan die Konservatorium van die Universiteit van die Witwatersrand. Sy neem ook klasse in Antropologie, Kunsgeskiedenis, Sielkunde en Duits. Intussen behaal sy haar Lisensiaat in Musiek in 1980 aan die Trinity College of Music en voltooi dan die B.Mus. Honneurs-graad aan die Universiteit van die Witwatersrand in 1982. Sy is opgeleide klassieke musikant, maar besef gedurende haar studies dat sy haarself nie genoegsaam in musiek kan uitdruk nie en woorde en beelde ook nodig het. Sy werk dus hierna ook in die teater en in die filmbedryf. Na voltooiing van haar universiteitstudies werk sy vanaf 1982 by die Suid-Afrikaanse Uitsaaikorporasie as beeldmenger van drama- en musiekproduksies, maar sy maak ook onafhanklik verskeie dokumentêre en kortfilms, wat insluit “"Eugene Jardin"” en “"Chicken Movie, Clock!"” As private musiekonderwyseres gee sy musieklesse by FUBA (Federated Union of Black Artists), waar sy bewus word van die impak van die regering se beleid op swart mense. In 1983 is sy stigterslid van die onafhanklike Possession Arts-groep. Sy werk ook as aktrise-komediant in die opvoering vir swart gehore, “"A walk at Night"”, saam met ’n swart teatergroep by die Dhlomo Teater in Newtown in Johannesburg. Hierdie aktiwiteite trek die aandag van die destydse veiligheidspolisie, wat haar agtervolg, en as gevolg van hierdie intimidasie emigreer sy in 1984 na Parys in Frankryk. In 1988 aanvaar sy Franse burgerskap.

Sy behaal in 1990 haar doktorsgraad in die rolprentwese met onderskeiding aan die Sorbonne Universiteit in Parys onder toesig van die gerespekteerde antropologiese filmregisseur, Jean Rouch. Die titel van haar proefskrif is “"Aux origines d'une façon de voir: Du désir à la volonté de filmer"”. Hierna is sy betrokke by die maak van verskeie films en deurloop verdere kursusse in die rolprentkuns in Londen en Parys. Sy is oudiovisuele direkteur van die vertoning “"South Africa: Music of Freedom in La Villette, 1995"”, wat onder andere ’n retrospektief bied op die Suid-Afrikaanse filmbedryf. In 1996 wen sy die Franse beurs, Villa Medicis Hors les Murs, wat haar in staat stel om intensiewe navorsing oor Suider-Afrikaanse filmargiewe te doen en in September 1996 organiseer sy ook Jean Rouch se toer van Suider-Afrikaanse universiteite in samewerking met die Franse Instituut van Suid-Afrika en die Franse Ambassade in Namibië.

In 1997 word ’n Lavoisier Research-beurs aan haar toegeken deur die Franse Departement van Buitelandse Sake vir die multimedia langtermyn projek “"The Ovahimba Years"”. Dit behels tekeninge, orale tradisie, video, film en fotografie wat daarop gemik is om ’n lewendige spoor te laat van die Ovahimba in Namibië se kultuurerfenis. Vir sewe jaar leef sy onder hierdie mense en dokumenteer daagliks op verskeie maniere hulle rituele en aktiwiteite. In 2002 bied sy die multimedia uitstalling, “"Work in Progress"”, by die Frans-Namibiese Kultuursentrum in Windhoek aan, wat die werk tot op daardie stadium uitbeeld. In 2003 brei sy hierdie studie uit na die suidweste van Angola en dek sodoende die gehele Otjiherero sosiolinguistiese en kulturele landskap. Hierdie navorsing word in verskeie films en ander dokumente verwerk en die film “"Keep the dance alive"” is slegs een van die eindprodukte. Ander films is onder andere “"Shake your brains"”, oor alkohol misbruik in hierdie gemeenskap, “"When visitors come"”, wat haar verhouding met ’n Omuhimba familie uitbeeld en “"In the outskirts of Opuwo"”, wat die lewe op hierdie pastorale dorpie ondersoek. "The Ovahimba Years / Rina Sherman Files" is sedert 2015 bewaar by die Franse Nationale Biblioteek (BnF).

Wanneer sy na sewe jaar weer terugkeer na Parys, maak sy die film “"Paris of My Exiles"”, waarin sy deur die oog van iemand wat sewe jaar in ’n hut gebly het na die groot stad kyk. In Parys vestig sy haar eers in die sewende arondissement oorkant die Suid-Afrikaanse Ambassade op die linkeroewer van die Seine, maar verhuis later na ’n stil buurt van die Montmartre-bult aan die regteroewer van die Seine.

In die selferkende outobiografiese roman “"Uitreis"” skets sy die lewe van ’n jong aktrise (Tilda Kaufman) in apartheid Suid-Afrika as Afrikanerdogter van ’n Broederbond-pa. Die uitreis van die titel verwys na die veelvuldige reise wat sy onderneem, omdat sy haar nêrens tuis voel nie. So vlug sy as kind weg van ’n onhoudbare skoolsituasie, weg van negatiewe werksomstandighede, weg van haar minnaars en selfs weg van haar ongebore baba wat sy laat aborteer. Sy rebelleer teen al die norms waarmee sy groot geword het en soek ontvlugting deur die land uit te vlug. Die grootste verwydering is egter tussen haar en haar pa, en op ’n manier is haar soeke altyd na iets om hierdie leemte te vul. Wanneer sy terugkeer om haar pa se begrafnis by te woon, word sy gedwing om haar eie verlede en dié van haar land in oënskou te neem. Haar gedigte “"Vervloekte moeder"” en “"’n Hoender is ’n vrou sonder hare"” verskyn in die tydskrif "Stet" en word deur Johann de Lange en Antjie Krog in die versamelbundel “"Die dye trek die dye aan"” opgeneem.

In 2007 publiseer sy haar eerste boek in Frans, “"Le huitième mort de Tibherine"”. Hierin ondersoek sy die omstandighede wat gelei het na die geheimsinnige dood van haar lewensmaat, die onafhanklike joernalis Didier Contant, wat ten tyde van sy dood die kaping en moord in Mei 1996 op die sewe Christelike monnike van Tibherine in Algerië ondersoek het. Op raaiselagtige wyse het Didier kort voor publikasie van sy derde ondersoek en na ’n maand lange navorsingsreis in Algerië, van die vyfde verdieping van sy woonstelgebou in Frankryk na sy dood geval. Haar ondersoek lei uiteindelik na die inhegtenisname van ’n Franse linksgesinde, Jean-Baptiste Rivoire. Sy publiseer ook die foto-teksboek “"Ma vie avec les Ovahimba"” (“My lewe saam met die Ovahimba”), en in 2018, publiseer sy "Dans le sillage de Jean Rouch / Rina Sherman (Ed.).

2018, Dans le sillage de Jean Rouch : Témoignages et essais, Préface de Jean-Claude Carrière, Rina Sherman, Ed. http://www.editions-msh.fr/livre/?GCOI=27351100208760 





</doc>
<doc id="116283" url="https://af.wikipedia.org/wiki?curid=116283" title="Otto Schwellnus">
Otto Schwellnus

Otto Schwellnus (* 12 Junie 1910, Botshabelo - † onbekend) was ’n Afrikaanse joernalis en koerant- en tydskrifredakteur, wat onder die skuilnaam Paul E. Otto verskeie spanningsverhale skryf. Onder sy eie naam ver skyn die historiese verhaal oor "Maripane", ’n Suid-Afrikaanse, vroulike Robinson Crusoe en die vertaling van Edward, die Hertog van Windsor, se herinneringe ("A King’s story") in Afrikaans as "’n Koning vertel".

Otto Erdmann Schwellnus is op Botshabelo in die Vrystaat gebore as een van vyf kinders van die sendeling dr. Paul Erdmann Schwellnus en Maria Emmi Agnes Müller.

Hy word joernalis wat in die vroeë dertigerjare verbonde is aan "Ons Vaderland" (later "Die Vaderland"). Op 2 Februarie 1937 verskyn "Die Brandwag" die eerste keer as bylae tot "Die Vaderland", met hom as eerste redakteurwaarna dit vanaf September 1937 as selfstandige weekblad verskyn. Ná tien maande word hy as redakteur opgevolg deur A.M. van Schoor. Ná ’n ernstige meningsverskil tussen die direksie en bestuur van die Afrikaanse Pers verlaat hy in 1946 saam met A.M. van Schoor, Marius Jooste en Willem (Wollie) van Heerden hierdie persgroep en word Dagbreekpers Beperk vroeg in 1946 gestig. Hy probeer saam met Van Heerden om kontant te kry om ’n Afrikaanse Sondagkoerant te begin, maar is onsuksesvol en gaan werk dan by ’n landboublad in die Kaap

Later word hy redakteur van die Sondagblad "Dagbreek en Sondagnuus".is betrokke by die redaksie van "Die Transvaler" en word ook aangestel as hoof van publikasies van die Afrikaanse Pers.

Hy trou met Esmé Pretorius en hulle het ’n seun, Paul Ludwig.

Hy skryf die historiese verhaal oor "Maripane", ’n vroulike Robinson Crusoe in ’n byna onbekende tydperk in die geskiedenis van die Oos-Transvaal. In hierdie jare, net voor die koms van die eerste blankes, het mensvreters ’n skrikbewind oor ’n groot deel van die land gevoer. Die gegewens oor die kannibale is ontleen aan die verslae van Duitse sendelinge wat uitvoerige aantekeninge gemaak het van gesprekke wat hulle met voormalige mensvreters gevoer het. Die verhaal van Maripane is gegrond op ’n sendeling se berig oor ’n jong Pedi-dogter wat gevlug het na die berge naby die sameloop van die Olifants- en die Steelpoortrivier. Daar het sy ’n eensame bestaan tussen die wilde diere gevoer totdat sy baie jare later toevallig deur ’n jaggeselskap ontdek is. Schwellnus se fabel oor "Sankaambe – die skilpad" verskyn in "Die Huisgenoot" van 10 Julie 1931 en word dan deur G.S. Nienaber en P.J. Nienaber opgeneem in die versamelbundel "Die Afrikaanse dierverhaal".

Hy vertaal Edward, die hertog van Windsor, se herinneringe ("A King’s story") in Afrikaans as "’n Koning vertel".

Onder die skrywersnaam naam Paul E. Otto skryf hy talle spanningsverhale. In "Rooi lippe en ou wyn" word die privaatspeurder Niel Brummer dringend deur ’n ryk sakeman na sy huis ontbied. Die sakeman vertel vir Brummer van ’n geheimsinnige telefoonoproep wat hy ontvang het, maar voordat hy sy storie klaar vertel het, word hy voor Brummer se oë vermoor.  Sterwend prewel die sakeman “iemand wat my dierbaar is”.  Die polisie glo dat die dogter Esmé haar vader vermoor het en die bewyse teen haar is onweerlegbaar. Brummer is egter vas oortuig van haar onskuld. Om dit te bewys, moet hy die werklike moordenaar aan die man bring.

In "Geen blomme asseblief" gee Bob ’n koevert vol inkriminerende getuienis teen Hennie van Wyk by sy prokureur in, as versekeringpolis as iets met hom sou gebeur. Hennie raak dan betrokke by sy vrou Rita se plan om ontslae te raak van Bob en die Dominee deur hulle te vermoor, maar om die gevaar van die getuienis te omseil moet die wêreld glo dat Hennie kort daarna noodlottig verongeluk het.

In "Die kaartmannetjie" versamel oom Hendrik du Toit deur sy sakevernuf honderde duisende ponde en hy wil dit nie graag nalaat aan sy onverantwoordelike, selfsugtige en spandabel kinders nie. Wanneer almal tuis is op die vooraand van sy sewentigste verjaarsdag, vind hulle hom vermoor in sy studeerkamer. Baie van sy spanningsverhale word later heruitgegee as deel van die Klub 707-reeks.

Werke uit sy pen sluit in:


</doc>
<doc id="116284" url="https://af.wikipedia.org/wiki?curid=116284" title="M.J. Toerien">
M.J. Toerien

Prof. Jan Toerien (1925 - 1977) was ten tyde van sy afsterwe die president van die Wêreld-Anatomievereniging, en is kort voor sy dood deur die Akademie vir Wetenskap en Kuns met die Havengaprys vir Biologie bekroon. Sy PhD was in Paleontologie, en sy DSc in Embriologie. Hy het ‘n groot rol gespeel om Teïstiese evolusie toeganklik te maak vir kerke soos veral die NG Kerk. 

Prof. Mattheus Jan (Jan of Jannie) Toerien is op 3 November 1925 op Nieuwoudtville in Namakwaland gebore. Hy was die seun van Mattheus Hermanus (Harry) Toerien, ’n bankbestuurder, en sy vrou Aletta Johanna (Lita), geb. Botha, ’n musiekonderwyseres. Jan se oudste suster, S.C. Toerien, word later die eerste vroulike akademiese inspektrise in die Vrystaat toe sy as inspektrise vir Biologie in die Noord-Vrystaat aangestel is. Sy jonger broer, Rons het as ’n senior administratiewe beampte by die Universiteit van Stellenbosch afgetree. ’n Jonger sussie, Eureka, is as baba oorlede. Die Toerien-gesin verhuis later na Stellenbosch waar Harry sterf. Jan en Rons voltooi hul matriek aan die Paul Roos Gimnasium, en SC aan die Meisieskool Bloemhof. Al drie studeer aan die US. Jan werk vakansies op vrugteplase om sy studies te help betaal, en het tot sy dood probleme met sy rug gehad na hy ’n vakansie aarbeie gesteek het. 

Vir sy MSc beloon die destydse British Royal Academy se Suider-Afrikaanse tak en voorloper van die Akademie vir Wetenskap en Kuns, 'n medalje aan hom, wat hy in die destydse Salisbury (nou Harare) moes in ontvangs neem. Op die trein ontmoet hy Johanna Maria (Johanna) Meyer wat sy suster as vriendin saamgeneem het. Jan en Johanna tree in 1953 in Bloemfontein in die huwelik.

Drie kinders is uit die huwelik gebore:
Jan se eerste aanstelling was by die Transvaalse Museum in Pretoria, maar word kort daarna by die Bernard Price Instituut by Wits aangestel waar hy saam met bekende paleontoloë soos prof. Raymond Dart en Phillip Tobias  werk. In 1953 voltooi hy sy Ph.D in Paleontologie. Jan en sy jong gesin verhuis na Stellenbosch waar hy as dosent in Anatomie aan die US se Mediese Skool aangestel is. Hy doen onder meer ook navorsing in Switserland, die VSA en Nederland, en voltooi sy D.Sc in Vergelykende Embriologie in 1969. Aan die begin van 1971 sluit hy hom as departementshoof van die Departement Anatomie by die nuwe Mediese Skool van die UV (toe UOVS) aan. Hy is aangestel sonder dat hy formeel Anatomie 1 agter sy naam gehad het, of dat hy as dokter opgelei is. Die stigtersdekaan was prof FP (François) Retief.

In 1977 word die SA Akademie vir Wetenskap en Kuns se Havengaprys vir Biologie aan hom toegeken. As president van die International Anatomical Society vertrek hy kort hierna na New York en Japan vir kongresse, nadat Japan die visumverbod in sy geval verslap het. Hy sterf egter op 12 Augustus 1977 met sy aankoms in New York.

Hy was feitlik sy volwasse lewe lank en tot sy dood kerkraadslid van die NG Kerk, en was konserwatief in sy opvattings. Hy het byvoorbeeld nie daarvan gehou dat sy kinders Sondae swem nie. Hy was ook wanneer daar ’n kerkkoor bestaan het, ’n entoesiastiese lid daarvan. Hoewel Jan uit ’n musikale familie kom en sy moeder, sowel as suster en broer in ’n stadium saam in Oom Pietie le Roux se Boere-orkes gespeel het, kon Jan self geen instrument bespeel nie. Hy was egter baie lief vir, en het ’n ongelooflike kennis van klassieke musiek gehad. Hy het in Stellenbosch ook deelgeneem aan die kore wat Pieter van der Westhuizen op die been gebring het om die verskillende Passies te sing. Hy het ook geweldig baie gelees, en van die mees gevorderde literatuur tot Louis L’Amour, asook Asterix en Obelix verslind.







</doc>
<doc id="116285" url="https://af.wikipedia.org/wiki?curid=116285" title="E. Serfontein">
E. Serfontein

E. Serfontein (*2 September 1895, Kroonstad –†19 September 1949, Bloemfontein) was ’n Afrikaanse skrywer en dramaturg, wat veral bekend raak vir sy spookverhale. Onder die skuilnaam Flaneur skryf hy die speurverhaal "Die getuie vir die verdediging."

Evert Philippus Serfontein was op 2 September 1895 in die distrik Kroonstad gebore as enigste seun en een van twee kinders van Evert Philippus Serfontein en Elisabeth Christina Wilhelmina Serfontein. Hy het ’n suster, Aletta Johanna.

Tydens die Anglo-Boereoorlog is hy as kind in die Kroonstad konsentrasiekamp Hy ontvang sy eerste skoolopleiding op Kroonstad en matrikuleer dan op Boshof in die Oranje-Vrystaat. Hierna studeer hy verder aan die Grey-Universiteitskollege op Bloemfontein, waar hy sy B.A.-graad verwerf.

Van 1921 tot 1926 gee hy onderwys en gaan dan in 1926 na die Verenigde State van Amerika. Hier studeer hy aan die Columbia Universiteit in New York in die skrywe van kortverhale, die joernalistiek, die drama en die Amerikaanse “feature article”. By sy terugkeer in 1927 gee hy weer onderwys, waar hy onder andere hoof word van die Robert Bowie-skool op Tempe naby Bloemfontein.

Tydens die Tweede Wêreldoorlog doen hy diens in die Twaalfde Bomwerper-eskader en word later aangestel as inligtingsbeampte met hoofkwartier in Bloemfontein. Na die oorlog hervat hy weer sy posisie as hoof van die Robert Bowie-skool.

Hy was getroud met Davelina Edua Laubscher (1899–1980) en die egpaar het twee seuns en ’n dogter gehad.

Hy is op 19 September 1949 in Bloemfontein oorlede.

Hy skryf die speurroman "Die getuie vir die verdediging" onder die skuilnaam Flaneur.

Dit is egter veral as kortverhaalskrywer, wat hy in etlike bundels versamel, wat hy naam maak. In sy kortverhale munt hy uit met sy tegniese beheersing van die tegniek van die verhaal, hoewel die temas hoofsaaklik gerig is daarop om spanning te skep en daar nie werklik sprake is van karakterbeelding of ander lewensopenbaring nie. As gevolg hiervan styg sy kuns selde uit bokant die middelmatige en neig baie van sy verhale eerder na die anekdotiese. Hy spits hom veral toe op die skryf van spookverhale. Sy kortverhale word gebundel in "Kort verhale", "Los-hande en ander verhale", "Erns en luim" en "Sluipende honde en ander verhale".

Die titelverhaal in "Los-hande en ander verhale" wen die eerste prys vir kortverhale op die Afrikaanse Eisteddfod. In hierdie verhaal het Karel Liebenberg die sonderlinge vermoë om humeure te laat bedaar en vergifnis te kry vir elke kwajongstreek wat hy aanvang. Dit is waarskynlik dat hy dit selfs in die hiernamaals reggekry het.

"Erns en luim" bevat verhale oor moeilikhede met die bure ("My buurman aan die linkerkant" en "’n Sedepreek"), terwyl "Oor geluk en braairibbetjies" oor die bonatuurlike gaan.

Die temas van die verhale in "Sluipende honde en ander verhale" is hoofsaaklik die bonatuurlike, met die titelverhaal die innerlike spanning van ’n ou man wat sy broer se moord moet wreek en "’n Dagboek" wat beskryf hoe ’n man waansinnig word deur die geheimsinnige besoeke van ’n aasvoël. "Selonspampoen" is ’n mooi tafereel uit die alledaagse lewe, waar beskryf word hoe ’n skaam plaasseun ’n dorpsnooientjie benader. "Seegras" (wat oorspronklik in 1931 in "Die Huisgenoot" verskyn het) is ’n hoogtepunt in hierdie bundel. Kasper Henning laat sy blinde suster verongeluk omdat hy moeg was om haar gereeld op te pas, maar word hierna deur hallusinasies geteister. Hierdie verhaal word deur Daniel Hugo in die versamelbundel "Tydskrif 2" opgeneem en deur M.S.B. Kritzinger in die versamelbundel "Die jongste Afrikaanse kortverhale". "Die asbakkie" word opgeneem in die versamelbundel "Blou-Jan" saamgestel deur J. Marais.

Hy skryf ook die dramas "Tronkvoël" (in drie bedrywe) en "Oneirodynia" (’n klug in een bedryf), wat onder die titel "Twee toneelstukkies" gepubliseer word. Sy dramas word met sukses opgevoer.

Werke wat uit sy pen verskyn sluit in:



</doc>
<doc id="116286" url="https://af.wikipedia.org/wiki?curid=116286" title="Die Suidwes-Afrikaner">
Die Suidwes-Afrikaner

Die Suidwes-Afrikaner (1927–'76) was die mondstuk van die Verenigde Nasionale Suidwes-party (VNSWP), ’n politieke party in Suidwes-Afrika met noue bande met die Verenigde Party (VP) in Suid-Afrika. Die VNSWP is dan ook omstreeks 1971 by die VP ingelyf.

Die Windhoekse uitgewer John Meinert het in 1927 besluit om naas die Engelstalige "Windhoek Advertiser" en die Duitstalige "Allgemeine Zeitung" ook ’n Afrikaanse koerant uit te gee. Ernst Schlengemann het die redakteurskap daarvan aanvaar. Die eerste uitgawe van "Die Suidwes-Afrikaner" het op 8 April 1927 verskyn as blykbaar die tweede Afrikaanse koerant in die gebied ná die kortstondige bestaan van "Suidwes Nuus" van 1922 tot '23. "Die Suidwes-Afrikaner" was aanvanklik bedoel om as spreekbuis vir alle Afrikaners in Suidwes op te tree waar Hollands en Engels in 1920 ampstatus gekry het (onder die vorige koloniale bewind was die amptelik taal Duits). Die redakteur het die koerant uitgebou tot 'n toonaangewende politieke blad en hy is spoedig aangewys as kandidaat van die Verenigde Nasionale Suidwes-party vir die wetgewende vergadering. In die verkiesing van 1929 stel hy hom verkiesbaar in die kiesafdeling Windhoek-Sentraal, maar verloor met ŉ klein minderheid teen die NP-kandidaat. In 1929 woon hy as verteenwoordiger van Suidwes-Afrika die stigting van die Federasie van Afrikaanse Kultuurverenigings (FAK) in Bloemfontein by. Hy is op 8 Mei 1930 in die Windhoek Hospitaal oorlede weens longontsteking. Sover bekend het hy in 1929 die heel eerste Afrikaanse gedig in Suidwes geskryf, "Die Namib-woestyn".

"Die Suidwes-Afrikaner" het heelwat langer as mondstuk van die opposisie in Suidwes-Afrika staande gebly as enige Afrikaanse VP-gesinde koerant in Suid-Afrika. Eindelik het die "Die Suidwester" (’n NP-mondstuk; die Nat-koerant) se groei hierdie Sap-koerant se lewensvatbaarheid sodanig bemoeilik dat dit in 1976 gestaak moes word. Einde 1977 het "Die Republikein" met Jan Spies as redakteur as verligte teenvoeter verskyn vir "Die Suidwester", wat op 21 Desember 1990 ook die stryd gewonne moes gee nadat dit van dagblad tot tweeweekse blad en eindelik weekblad verander is.



</doc>
<doc id="116292" url="https://af.wikipedia.org/wiki?curid=116292" title="Sep Smidt">
Sep Smidt

Sep Smidt ( *2 April 1911, Frankfort – 23 Julie 1973, Durban) was ’n Afrikaanse skrywer wat onder skuilname soos Donald Fouché, Adriaan Roodt en Johann van der Post meer as honderd boeke skryf. As Johann van der Post skryf hy spanningsverhale. Onder die skuilname Donald Fouché, Gerhard van Heese en Adriaan Roodt skryf hy meestal speurverhale. 

Severus Gerhardus (Sep) Smidt is op 2 April 1911 op Frankfort in die Vrystaat gebore as een van ses kinders, vyf seuns en ’n dogter. Hy ondergaan sy skoolopleiding op Frankfort, waar hy op hoërskool reeds met ’n skoolkoerant begin. Die stadsraad van Frankfort het hom toegelaat om hulle afrolmasjien vir hierdie doeleindes te gebruik. Hy verkoop die skoolkoerant dan en gebruik die opbrengs om boeke vir die skoolbiblioteek aan te koop. In standerd agt publiseer hy ’n spotprent “"Onderweg na die skool"” in die koerant wat ’n onderwyser onder ’n sambreel terwyl ’n leerling sopnat reën uitbeeld. Die betrokke onderwyser is woedend, dring aan op ’n verskoning voor die hele skool en sê vir Sep dat hy dit nie verder sal bring as nagkardrywer nie. Sep pak toe sy boeke en verlaat die skool, om nooit weer terug te keer nie. Hierna wil hy na die kosskool op Bethlehem gaan, maar sy pa kan dit nie bekostig nie.

Hy begin dan as winkelklerk by die kettingwinkel Cuthberts werk en doen na ure diens in die sentrale van die poskantoor. Later word hy bestuurder van Cuthberts op Heilbron. Sy vriend Henri van Wyk begin dan ’n toneelgeselskap en Sep kry ’n rol as Ahasveros in die opvoering van “"Koningin Ester"”, waarin hy saam met Aletta Gericke optree. Hierdie geselskap speel egter bankrot. Na sy pa se dood verhuis hy en sy ma na Pretoria waar sy enigste suster ook bly. Hier kry hy werk as verkoopsman van gebruikte motors by Sidney Clark Motors. Nadat een van sy verhale by "Die Vaderland" vir publikasie aanvaar word, neem hy die werk van posbode by die koerant aan. Binne drie maande word hy tot verslaggewer bevorder. Hy raak só bevriend met die nuusredakteur, A.M. van Schoor, en die joernaliste Otto Schwellnus en Hint Hyman, laasgenoemde wat onder die skuilname Dewald Brink en Anton Gewers verskeie boeke skryf. By die losieshuis waar hy bly deel hy ’n kamer met S. Ignatius Mocke, by wie Uys Krige gereeld besoek aflê. Hy maak ook kennis met Eugène Marais en Sangiro. Hy word aangestel as die koerant se misdaadverslaggewer en werk nou saam met die polisie, wat aanleiding gee daartoe dat sy vriende hom aanmoedig om hom op speurverhale toe te lê.

"Die Vaderland" verskuif later na Johannesburg en Sep verhuis saam met die koerant, nou onder redakteurskap van Gustav Preller. Vir die naweekuitgawe skryf hy kleuterverhale. Wanneer hy begin geld verdien met sy verhale wat in "Die Brandwag" gepubliseer word, bedank hy by die koerant en word vryskutskrywer van 1938 tot 1952. Met die samewerking van die destydse speurhoof, kolonel Cilliers, skryf hy baie verhale oor misdaad en moord wat op werklike gebeure gebaseer is. Op 28 Julie 1945 trou hy met die verpleegsuster Sanet van Zyl van Kanoneiland. Die egpaar het ’n seun en twee dogters. Hulle gaan bly op die plaas Rietkuil naby Middelburg.

Hint Hyman nader hom dan in April 1952 om aan te sluit by die tydskrif "Keur", wat hy in 1950 by Blaar Coetzee van Goeie Hoop Uitgewers oorgeneem het. So ontstaan Keur Uitgewers, waarvan Hint 50% besit het, sy broer Boet 25% en Sep 25%. Sep en sy gesin verhuis as gevolg hiervan vanaf Rietkuil na Koffiefontein, met "Keur" wat in Kimberley gedruk word. Wanneer die drukpers na Johannesburg verskuif, trek hulle in 1957 na Parys in die Vrystaat en in 1962 verskuif hulle en die drukkery na Bloemfontein. Die besigheid groei vinnig en hulle koop die tydskrif "Fyngoud" van Blaar Coetzee. Dit was so ’n ef­fense stoute tydskrif met foto’s van jong meisies met vol baaiklere daarin, wat hulle later met "Keur" laat saamsmelt as "Keur en Fyngoud". Op Hint se inisiatief begin hulle nou ook met die weeklikse fotoverhaalboekie "Kyk", wat op sy hoogtepunt sowat dertigduisend eksemplare per week verkoop. Hulle dupliseer hierdie sukses met die soortgelyke "See" in Engels. Intussen het "Keur" "en" "Fyngoud" se vlammetjie getaan weens Fyngoud se reputasie vir gewaagde foto’s. Hulle hou ’n landwye kompetisie vir ’n nuwe naam vir die tydskrif, waarna "Ster" gebore word, met "Keur" "en" "Fyngoud" wat daarby ingelyf is. Die drukkoste neem nou drasties toe weens al die nuwe tydskrifte op die mark, terwyl dit ook baie duur was om papier van die kus af te vervoer. In die sestigerjare koop hulle dan ’n gevorderde drukpers uit Duitsland wat teen veel groter spoed die drukwerk van die tydskrifte kan doen. Hulle verskuif dus in 1963 hulle kantore na Durban, met die nuwe drukkery wat geleë is in ’n groot dubbelverdiepinggebou in die voorstad Mobeni. ’n Deel van die gebou is in kantore omskep sodat alles onder een dak was. Hier stig hulle Republikeinse Pers, wat fotoverhale soos "Kyk", "See", "Mark Condor", "Ruiter in swart", "Dr. Conrad Brand", "Die saboteur", "Grensvegter" en talle ander uitgee, met Sep wat ook meeskryf aan die fotoverhale. Tydskrifte wat onder hulle vaandel uitgegee word, sluit in "Keur", "Ster", "Rooi Rose", die omstrede "Scope", "Garden and Home" en "Your Family". Nadat hulle Argus-tydskrifte oorgeneem het, kry hy "Personality", "Femina" en "Farmers Weekly" by. Republikeinse Pers het op sy dag die leeue-aandeel van die tydskrifmark in Suid-Afrika besit. Sep Smidt is op 23 Julie 1973 in Durban oorlede.

Hy verloor nooit sy begeerte om te skryf nie en in Pretoria stuur hy etlike opstelle en sketse aan "Die Vaderland", wat almal afgekeur word. Wanneer hy ’n storie skryf oor ’n voorval op Kerkplein, word dit egter aanvaar vir publikasie. Hierna werk hy as misdaadverslaggewer en spits as gevolg daarvan toe op die misdaadgenre in sy skryfwerk. Hy skryf etlike verhale wat in "Die Brandwag" gepubliseer word. Onder die skuilname Johann van der Post, Donald Fouché, Gerhard van Heese en Adriaan Roodt skryf hy speurverhale. "Die Kaapse rebel" is onder die naam Adriaan Roodt geskryf en verskyn aanvanklik as vervolgverhaal in "Die Brandwag". Dit verhaal die gedramatiseerde oorlogsavonture van kommandant Edwin Conroy tydens die Anglo-Boereoorlog. Conroy het as bevelvoerder van ’n kommando ’n skrikbewind in die Noord-Kaap gevoer en was berug vir sy ongenaakbare optrede teen krygsgevangenes. Hy dien tronkstraf uit weens sy deelname aan die Rebellie van 1914 en word later Volksraadslid vir die Nasionale Party.

Meeste van sy spanningsverhale verskyn onder die naam Johann van der Post. 

In "Die duistere geheim" (1942) prewel ’n sterwende man die woorde “Die bloed van Paisley en Elandslaagte” en Die Ridder en sy vriend, Victor, weet dat die oplossing van die geheim van die afskuwelike moorde wat ’n bende pleeg hierin opgesluit lê. Aan die hoof van hierdie bende staan ’n vooraanstaande sakeman van die stad. 

"Jy, Anton Jooste!" (1946) vertel van die ambisieuse jong Anton Jooste, wat Jimmy McGee se goudmyn koop. Kort hierna ontmoet hy die afgunstige en gemene eienaar van ’n uitgewerkte myn langsaan sy eiendom, wat gou in vyandskap ontaard. ’n Ander myneienaar bied hom veel meer aan vir die myn as wat hy daarvoor betaal het. Anton beland later op ’n aanklag van moord in die tronk en sy broer, ’n privaatspeurder, haas hom om Anton se onskuld te probeer bewys. 

In "Satelliete van Satan" (1947) is dit speurder-sersant Hendrik le Grange se taak om die Spookleier, wat aan die hoof van ’n rowerbende in Johannesburg staan, op te spoor en onskadelik te maak. 

In "Bedrog by die wieg" (1950) vervang Walter Malan sonder die medewete van sy vrou sy eie doodgebore seun met die buite-egtelike baba van ’n onbekende vrou. Hiermee word ’n kettingreaksie aan die gang gesit waarvan hy die bittere uiteinde nie in sy wildste drome sou kon voorsien nie. 

"Vyf klam vingers" (1967) is ’n boek in die Klub 707-reeks. Wanneer Gerhard die graf van die moordenaar Justus Bredell oopmaak, is die lyk daarin nog vars en skaars ’n paar ure dood. Bredell is met ’n verskriklike wrok na die galg en hy keer terug na die wêreld van die lewendes om met sy skrikveldtog te begin. In 

"Jou pasiënt moet sterf" (1967)word Liana van Rhyn versoek om een van haar pasiënte ’n dodelike inspuiting toe te dien, anders sterf haar niggie. Twee verpleegsters by dieselfde hospitaal wat ná ’n soortgelyke versoek na die polisie gegaan het, word kort daarna vermoor.





</doc>
<doc id="116294" url="https://af.wikipedia.org/wiki?curid=116294" title="Berta Smit">
Berta Smit

Berta Smit (Hopefield, Suid-Afrika, 17 September 1926 – Stellenbosch, Suid-Afrika, 17 Februarie 1997) was ’n uitgewer en Afrikaanse skrywer van godsdienstige literatuur en romans, wat die Andrew Murray-prys vir haar skryfwerk verower het.

Huiberta Johanna Maria Smit was die jongste van drie kinders. Sy het ’n ouer broer, Arnold, en ’n ouer suster, Regina. Haar pa, Arnold Willem van der Westhuizen Smit (11 Augustus 1889 – 3 November 1970), was die eerste skoolhoof van die Hoërskool Hopefield en haar ma, die verpleegster Johanna Aletta du Plessis ( 30 Augustus 1895 – 17 Desember 1967), skryf onder die naam Jeanne du Plessis (haar nooiensvan) verskeie kinderverhale en ook verhale vir tydskrifte. Berta matrikuleer aan die Hoërskool Hopefield.

Hierna sit sy haar studie voort aan die Universiteit van Stellenbosch, waar sy die B.A.-graad, B.A. Honneurs-graad en in 1960 die M.A.-graad (met ’n verhandeling oor "Die roman as metode van kommunikasie") in Afrikaans en Nederlands verwerf. Sy verwerf aan dieselfde universiteit ook die Sekondêre Onderwysdiploma. Na haar voltydse studie hou sy as onderwyseres skool aan die Hoër Meisieskool Bloemhof in Stellenbosch en los daarna af by die Anglikaanse Grahamstad Opleidingskollege. Sy hou ook in Port Elizabeth skool, maar siekte dwing haar om vir ’n ruk by haar predikant-broer Arnold in die pastorie te gaan bly. In 1954 word sy redakteur van die Christelike tydskrif "Naweekpos". Hierna is sy vanaf 1965 as uitgewer verbonde aan Tafelberg Uitgewers, waar sy later hoof word van die fiksie-afdeling. Tydens ’n leierskursus wat die Afrikaanse Studentevereniging in 1969 op Stellenbosch aanbied, lewer sy ’n belangrike referaat oor die eietydse tendense in die Afrikaanse roman. Om hierdie tendense, eie aan die werk van die Sestigers, as volksvreemd af te maak is volgens haar om nie die universaliteit van ’n tydsgees te begryp nie. Sy word vanaf 1975 vir sowat nege jaar hoofuitgewer by NG Kerk-Uitgewers. Sy lewer op 25 Maart 1976 die referaat "Die drie wêrelde van die letterkunde" by die sesde vyfjaarlikse kongres van die Afrikaanse Skrywerskring in Pretoria.

’n Paar maande na haar aftrede in 1986 word sy ernstig siek en bring drie maande in die hospitaal deur, waarna sy in 1987 terugkeer na Tafelberg Uitgewers. As uitgewer versorg sy baie van die boeke van ons heel beste skrywers, onder wie Hennie Aucamp, M.E.R., Elsa Joubert, F.A. Venter, Audrey Blignault en Anna M. Louw. In 1989 tree sy af en word vryskut boekeredakteur. Haar gesondheid gaan vanaf 1993 agteruit wanneer sy ’n paar beroertes kry. Sy is nooit getroud nie en woon van die middel tagtigerjare langs haar suster Regina in ’n woonstel op Stellenbosch. Sy is op Donderdag 19 Februarie 1997 in Stellenbosch oorlede nadat sy breinbloeding opgedoen het.

Reeds as jong kind word sy gestimuleer om stories op te maak wanneer haar ouer broer en suster aan tafel vertel van die verhale wat hulle gelees het. Sy kon nog nie goed genoeg lees nie en vertel dan sommer stories wat sy self opmaak. Na die voorbeeld van haar ma se skryfwerk is sy dan ook reeds vroeg van plan om ook te skryf, wat sy dan van kleintyd af doen. Op sewe jaar skryf sy dan haar eerste storie, "Eendag toe die son helder is", wat sy sommer self illustreer. Van haar bydraes verskyn op laerskool in die skool se jaarblad en van haar gedigte en kortverhale verskyn in haar studentejare in "Die Stellenbosse Student". ’n Keur uit haar dagstukke wat as gereelde rubriek in "Naweekpos" verskyn, word later gepubliseer as "Uit my Sondag-dagboek". Dit is rustige oordenkinge oor die lewe en sy kwale, in die lig van die ewige waarhede van die Bybel. By "Naweekpos" moet sy dikwels ook self sorg vir die kortverhale en vervolgverhale.

Haar vier romans is almal godsdienstig van aard. In die eerste drie, "Die vrou en die bees", "Een plus een" en "Die man met die kitaar", word die gegewe gelaai met simboliek en slaag sy daarin om die Christelike tema te verbind met ’n sterk eksperimentele struktuur in die gees van die Sestigers.

"Die vrou en die bees" is ’n moralistiese allegorie. Die verhaal sentreer rondom die Man (’n beeld van Christus) wat mense roep om sy take uit te voer. Onder hulle tel Maria, enigste kind van welgestelde ouers, wie se taak rondom Julia wentel. Maria is ’n onderwyseres in Wiskunde, wat simbool is van die mens wat deur sy eie denke ’n oplossing vir die probleme van die lewe probeer soek. Julia is haar wêreldse vriendin, wat weier om van die wêreld en haarself gered te word. Daar is ook die Tikster, wat vir die Man werk, maar dan terugkeer na die wêreld en poog om Maria om te praat om saam te gaan. Die Dominee gelas ’n soektog na die Tikster, maar die Man gee Maria opdrag om na ’n ander plek te gaan waar sy vir Julia moet wag. Deur Julia vind sy die verlore Tikster, wat sy dan red. ’n Hoogtepunt in die boek is die beskrywing van Maria se besoek aan ’n verleidelike klub, waar sy in die persoon van die eienaar regstreeks met die Bose in sy sjarmante kleed te doen kry. Besoekers word hier voor spieëls geplaas waarin elkeen net homself kan sien, simbool van die selfsug en ook tekenend van die eensame stryd wat mense stry wanneer hulle in die bose verstrengel raak. Die titel van die boek verwys na ’n jeugherinnering van Maria. Die familie het ’n mak bees (simbool van die bose) gehad wat op ’n dag skielik wild geword het en op ’n vrou afgestorm het en haar teen ’n muur vasgedruk het dat die bloed spat. Hierdie herinnering het ook betrekking op die jeug van beide Julia en die Tikster.

"Een plus een" beeld weereens die verhaal in beide die realistiese en simboliese vlakke uit. Die jong plattelandse predikant Karel de Witt ly aan ’n chroniese veluitslag wat sy openbare optredes en menslike omgang belemmer. Daar dreig boonop ’n krisis in die gemeente deurdat die gewese gemeentelid ou-Koot Gouws se optrede dreig om die gemeente te laat skeur. Wanneer die gemeentelede Bella en Frans Coetzee se seun Thomas in ’n motorongeluk sterf, voel Karel nie opgewasse daarvoor om die begrafnis te hanteer nie en Bella dring daarop aan dat ou-Koot die begrafnis moet waarneem. Die ouderling Servaas oortuig eindelik vir Karel oor wat sy plig as dienskneg is. Net voor die begrafnis besoek Karel ’n velspesialis wat bevind dat sy velaandoening geneties en dus ongeneeslik is. Karel besef dat hy met die merke aan sy gesig sal moet saamleef en dat dit nie ’n struikelblok behoort te wees in sy diens aan die gemeenskap nie. Hierdie is dan ’n teruggryp na die titel van die roman, wat die eenheid van gees en vlees veronderstel, wat ten alle tye saam moet funksioneer ten spyte van die uiteenlopende aard daarvan. Die mens sal egter altyd in ’n stryd met homself gewikkel wees as gevolg daarvan, met die veluitskag wat simbolies is van die sonde wat elke mens altyd met hom saamdra. Karel se bediening en die hede word telkens onderbreek met terugflitse na sy tweede jaar Admissie, wat belangrik was vir sy verhouding met Lila en met sy kamermaat Eli. Sy verhouding met Lila ly onder sy innerlike onsekerheid, terwyl Eli ’n student in die sielkunde is wat hom intellektueel stimuleer, maar nie geestelik onderskraag nie. Hierdie roman besin oor die universele religieuse probleme waarvoor die mens in sy lewe te staan kom.

"Die man met die kitaar" beskryf die inwerking van ’n aardbewing op die vier lede van die Prins-gesin. Soos die bars in die muur na die skok raak die gesin bewus van die subtiele barste wat deur hul lewens beweeg. Die roman word in vier afdelings aangebied, met die eerste en die derde wat gebruik maak van die seun Carl-Hendrik as verteller en die ander afdelings wat in die derde persoon vertel word, maar duidelik uit die gesigspunt van Nan, die moeder. Hierdie twee karakters word dan ook baie sterker uitgebou as die pa Carl (wie se stilte ook aanduidend is van sy afstand van sy gesin) en die klein dogtertjie Heidi. Carl-Hendrik is ’n adolessent en die man met die kitaar van die titel, wat sy vrees deur musiek wil besweer en as hakkelende outsider-figuur meer waarneem as deelneem. Deur sy stories vir Heidi word sy Christelike aanslag en verbeelding uitgebeeld, terwyl hy as opponent staan teenoor sy pa, die wetenskaplike professor.

"Juffrou Sophia vlug vorentoe", haar laaste boek wat verskyn na ’n stilswye van meer as twintig jaar, is ligter van aard en fokus op die herstel van ’n ouer dame na ’n ernstige operasie. Dit is ’n verwerking van haar ongepubliseerde roman "Die kruisiging van Issa Jordaan". Juffrou Sophia het ’n groot operasie ondergaan en sterk nou aan in haar woonstel. Tydens haar afwesigheid is Nelson Mandela vrygelaat en het die werklikheid van haar groter wêreld dus onherkenbaar verander. Uit die klein gebeurtenisse van haar lewe probeer sy waarde kry en word die brokkies van haar lewe saamgevoeg tot ’n geheel wat tog onderling verband hou met ewige waardes. Veral belangrik is haar ontwikkeling in die eng denke wat apartheid veroorsaak het, waaruit sy nou moet probeer ontvlug. Haar verhouding met haar bediende Mavis verbeter omdat sy nie meer neerkyk op Mavis nie en Mavis dan positief hierop reageer, wat op klein skaal die oplossing vir die land se probleme in beter verhoudings illustreer. Sentraal staan die Paasfees-motief van sterwe en opstanding, van die aflegging van skuld van die verlede en die begin van ’n nuwe lewe, die oorwinning van versoening en van liefde. Dit is die vlug weg van ’n ontstellende werklikheid, maar dan tog vorentoe na ’n toekoms waar die hoop nie meer op die self is nie en waar daar ’n duidelike beeld is van wat eintlik moet wees. “"Juffrou Sophia vlug vorentoe"” word in 1994 met die Andrew Murray-prys vir Geestelike Literatuur bekroon.

Sy skryf ook kortverhale en die verhaal "Die nuwe jas", wat in Augustus 1966 in "Tydskrif vir Letterkunde" verskyn, is ’n ontroerende weergawe van die oujongnooi Magdaleen se soeke na ’n selfbeeld. Sy word gedomineer deur haar invalide-ma, by wie sy bly, wat ook fisies meer imposant is as sy. Sy begeer ’n nuwe jas waarvan sy hou maar wat sy nie regtig nodig het nie en koop dit nietemin, ten spyte van teenkanting van haar moeder. In die nuwe jas kry sy dan selfvertroue, maar ook hier breek haar ma haar af, sodat die verhaal die insig verkondig dat diegene wat nie ’n vaste identiteit het of wil hê nie, slegs in die oë van ander bestaan. Hierdie verhaal word deur Hennie Aucamp in "Bolder", deur Merwe Scholtz in "Vertellers 2" en deur Johann de Lange in "Soort soek soort" opgeneem.

Haar skets "Die tweede kraai" word opgeneem in "Son op die land".

As samesteller stel sy die bundels "’n Boek van bevryding" en "’n Boek van dankbaarheid" saam, wat die Bybel as bron het.

Uit die werk van Audrey Blignault stel sy "Oulap se rooi" saam, ’n versameling van 32 essays oor lof en blydskap. Sy vertaal ook etlike godsdienstige boeke in Afrikaans. Deur die jare verskyn daar verskeie artikels van haar in letterkundige tydskrifte en ook in "Die Burger".

Die hoorspel "’n Man soos ek" word in 1970 deur die Suid-Afrikaanse Uitsaaikorporasie uitgesaai en deur Leendert Dekker opgeneem in "Drie Bybelhoorspele". Met Moses as hoofkarakter is hierdie geen konvensionele drama nie, met ’n vervlegting van die temas oor wie Moses was en oor wie God is. Die Bybelse verwysings word gekoppel aan terugkerende motiewe om so die betekenislae van die drama te ontwikkel. Die vernaamste motiewe is granate, druiwe en vye (simbool van die seëninge van die beloofde land), water (simbool van die lewe), dors (geestelike betekenis), die sluier en doek (simbool van die bedekking van God se glorie) en die offer buite die laer (simbool van die dood van iemand sodat ander kan lewe)

In 1996 ken die Hoërskool Hopefield die Quin Laubscher trofee vir ’n besondere prestasie deur ’n leerling of oud-leerling aan haar toe.

Werke uit haar pen sluit in:






</doc>
<doc id="116295" url="https://af.wikipedia.org/wiki?curid=116295" title="Sita">
Sita

Sita was die skuilnaam van S.S. Bosman (10 Junie 1898, Potchefstroom –10 Mei 1987, Bronkhorstspruit), Afrikaanse skrywer van kinderverhale, jeugverhale, dramas en romans. Sy is ook verantwoordelik vir die opstel van die Bosman en De Kock-familieregisters.

Sara Susanna (Sita) Bosman was die oudste van ses susters en is op 10 Junie 1898 op die ou Voortrekker-erfplaas Hoogekraal naby Potchefstroom gebore. Hier vloei die waters van die Mooirivier en die Vaalrivier ineen. Haar pa was die onderwyser en boer Lourens Dirk Cornelis (Louw) Bosman en haar ma was Elizabeth Johanna Maria Pienaar. Haar susters is Abelina Jacoba, Lourensa Elizabeth, Gertruida Aletta, Elizabeth Johanna Maria en Anna Debora. Sita is gebore twee jaar nadat die runderpes die Vrystaatse en Transvaalse boere verarm het en hulle groot getalle vee aan die siekte moes afstaan. Verarm deur hierdie swaar terugslae, moes baie boere van meet af ’n bestaan probeer maak.

Hulle was skaars weer op die been toe die Anglo-Boereoorlog uitbreek. Haar vader sluit hom by die Boeremagte aan onder generaal Cronjé en hy neem deel aan verskillende veldslae, onder andere Magersfontein. Ná die slag by Paardeberg word hy saam met Cronjé en sy burgers gevange geneem en na St. Helena verban. Voor die oorlog was hy reeds ’n onderwyser en hy het sy studie in ballingskap voortgesit en sy matrikulasie-eksamen op St. Helena afgelê.

Sita word saam met haar moeder gevange geneem en word eers aangehou in die konsentrasiekamp op Vyfhoek naby Potchefstroom. Later is hulle op steenkooltrokke na die konsentrasiekamp Merebank in Natal geneem. Met hulle terugkoms op die plaas was daar niks nie, slegs puinhope. ’n Buurman maak van die verbrande sinkplate wat op die werf rondgelê het ’n skerm teen een van die mure wat nog gestaan het. Dit was vir eers hulle woning. Sita se vader het geweier om die eed van getrouheid aan Engeland te onderteken en kom dus eers lank na die ander burgers tuis. Hy bou ’n buitehuis van rou kleimure, waar die gesin bly tot die groot plaaswoning voltooi is toe Sita reeds ses jaar oud was. Die tweede suster is gebore toe Sita vyf jaar oud was en daarna nog vier ander susters. Die jongste suster is op sewejarige ouderdom oorlede en die tweede jongste, Bets, is later met die bekende beeldhouer Coert Steynberg getroud.

Op hulle plaas Hoogekraal word ’n plaasskool opgerig, waar Sita se oupa en later haar pa skoolmeester is. Onder die Milner-bewind is Engelse onderwyseresse uit Engeland na Suid-Afrika gebring en ’n Miss Moore en daarna ’n Miss White hou ook op Hoogekraal skool. Nie een van die twee kon ’n woord Afrikaans praat of verstaan nie, met die gevolg dat hierdie plattelandse kinders ’n deeglike onderrig in Engels ontvang het. Sita se pa se grootste belangstelling was musiek en van kleins af word gereelde musiekaande by hulle huis gehou. Hierdie belangstelling het regdeur Sita se lewe ’n impak op haar en haar gesin en vind neerslag in die werk wat sy en later haar kinders doen. Haar hoërskoolopleiding ontvang sy aan die Girls High School op Potchefstroom en sy behaal dan in 1921 die B.A.-graad aan die Potchefstroomse Universiteitskollege. Deur privaatstudie behaal sy deur die "Vere Stent College of Journalism and Short Story Writing" ’n diploma in joernalistiek en ’n diploma in kortverhaalskryf. Sy lees van kleinsaf alles wat sy in die hande kan kry, so ook "Die Brandwag" en veral die kinderrubriek van Tannie van Die Brandwag wat van haar briefies publiseer. Sy trou op 26 Maart 1921 met die onderwyser Arend Josias de Kock en hulle het twee seuns, die bekende radio-omroeper, musikant en hoof van TRUK Bosman de Kock en Silvan de Kock.

Die meeste van haar lewe bring sy deur in die Potchefstroom-omgewing, waar haar man vir veertig jaar onderwys gee en hulle op die plaas Wilgeboom bly. Na haar huwelik verrig Sita allerhande los werkies om ekstra geld in te bring. Sy boer met hoenders en varke, word verkoopsagent vir stoomkastrolle en radiotoestelle, maak hoede en rokke en verkoop blomme, blomplantjies, saad, bolle en groente. Haar skryfwerk sorg egter vir meeste van haar inkomste. Met die verhuising van "Die Vaderland" vanaf Pretoria na Johannesburg word sy aangestel om die kinderdeel van die jeugblad waar te neem. Vanaf 1936 tot 1947 behartig sy ook "Die touleiertjies", die kinderrubriek in "Die Brandwag". Daarna is sy vir ’n jaar redaktrise van die kinderdeel van "Boerebelange", terwyl sy ook op die redaksie van "Avontuur" dien. Sy reis baie en besoek meer as 25 lande. In 1948 onderneem sy ’n uitgebreide reis van vyf maande deur Europa en besoek onder andere die Britse eilande, Nederland, Frankryk, Switserland, België, Italië en dan verder noord die Skandinawiese lande Swede, Denemarke, Finland, Lapland en Noorweë. In Engeland maak sy by die BBC ’n nadere studie van die radiowese en doen ook deeltydse werk vir hierdie organisasie, terwyl sy in Europa veral ondersoek instel na die leefwyse van die mense op die platteland. Sy bring ook besoeke aan Suid-Amerika, waar sy Argentinië, Uruguay en Brasilië verken, terwyl sy ook reis deur Israel en die Midde Ooste. In die Verre Ooste besoek sy lande soos Singapoer, Hongkong, Japan, Sjina, Indonesië en Bali en in Afrika doen sy ook by ons bure Suidwes-Afrika, Rhodesië en Zambië aan.

Na aftrede verhuis sy en haar man na die Suidkus van Natal, waar hy aangestel word as Afrikaans onderwyser aan die Kingsway High School in Amanzimtoti en Sita privaatlesse in Afrikaans gee. Na drie jaar verhuis hulle na Pretoria, waarna hulle op Donkerhoek bly en hulle dan op Bronkhorstspruit vestig. Teen die einde van haar lewe trek sy saam met haar man by die Ons Herberg-tehuis vir bejaardes op die dorp in. Sy is op 10 Mei 1987 op Bronkhorstspruit aan hartversaking oorlede.

Nog voordat Sita kon lees en skryf begin sy reeds stories opmaak, wat sy dan aan almal wat wou luister, vertel. Terwyl sy op laerskool is, verskyn die eerste "Die Brandwag" en "Tannie van die Brandwag" skryf vir die kinders briefies daarin en plaas en beantwoord briefies van die kinders. Sita bestook Tannie met briefies, waarvan ’n aantal geplaas word. Intussen skryf sy kort-kort toneelstukkies wat sy en haar maatjies opvoer as hulle konsert hou in die groot populierbos van haar ouma se tuin. Sy skryf in hierdie tyd ook reeds verhaaltjies in Engels. Toe Sita ongeveer elf jaar oud was, wen sy ’n prys vir ’n opstel oor "Ou Bles", hulle hond wat in die oorlog dood is. Later is die stukkie opgeneem in ’n bundel modelopstelle. Daarna wen sy nog baie pryse vir haar opstelle. Op twaalfjarige ouderdom skryf sy reeds ’n Engelse roman, ’n stroperige liefdesverhaal, maar sy vernietig later die manuskrip. Haar skrywersloopbaan begin egter eers in erns toe ’n skets van haar op 24 Maart 1924 in "Die Huisvrou" gepubliseer word, waarna hulle ook haar vervolgverhaal "Die gebed van ’n moeder" (onder die skuilnaam X) plaas. In 1925 wen sy die Kersverhaalwedstryd van hierdie tydskrif. Later publiseer sy ook in "Die Huisgenoot", "Die Boervrou", "Die Brandwag" en "Rooi Rose". Met die geld wat sy vir hierdie verhale kry, koop sy haar eerste tikmasjien.

Dit is veral met haar jeugverhale wat sy ’n groot bydrae tot die Afrikaanse letterkunde maak. Haar grootste verdienste as jeugskrywer is haar vermoë om die diepste innerlike van die kind en die jongmens te verstaan en weer te gee in ’n taal wat uit die volksmond kom en by die jeug afgeluister is. In haar werk beskryf sy haar herinneringe en die Afrikaner tradisies met liefde en fyn aanvoeling vir die jeug se behoeftes. "En toe die prins kom: ’n verhaal van ’n Afrikaanse Aspoestertjie" is haar eerste novelle, wat ten spyte van die lomp titel goed ontvang word.

In "Bakvissies: ’n Kosskoolverhaal vir dogters" moet Stella die ouerhuis verlaat om kosskool toe te gaan, waar die verhaal eindig met die matriekafskeid en sy as jong dame die toekoms tegemoet staar. Sita skryf ook ’n kosskoolverhaal vir seuns met die titel "Groentjies: Kaskenades op ’n seunskosskool".

"Janette, die dogter wat nie ’n dame wou word nie" is die verhaal van Janette wat nie meer ’n ma het nie en dan vir afronding na haar tante in die stad gestuur word. Sy pas eers moeilik aan, kom nie met haar tante oor die weg nie en begaan vele sosiale flaters, wat op vermaaklike wyse beskryf word. Later maak sy tog vriende, leer die nodige sosiale kunsies aan en kan met haar broers herenig word. Hierdie boek verskyn eers as vervolgverhaal in "Die Vaderland" en word later in ’n toneelstuk en radiovervolgverhaal omskep.

"Uit juffrou se dagboek" is die verhaal van ’n nuwe onderwyseres (juffrou Bleriot) op ’n eenman plaasskooltjie, waar haar vernuf en deursettingsvermoë tot die uiterste beproef word deur die omstandighede en die agterlike, ondervoede kinders en dom-astrante ouers. Sita slaag daarin om werklike lewe in die karakters te blaas. Sy verhaal op geestige wyse die manewales van die skoolkinders en die juffrou se ontluikende romanse met ’n ryk boerseun, wat na ’n konvensionele misverstand goed op dreef kom. Hierdie verhaal verskyn aanvanklik as vervolgverhaal in "Die Huisgenoot" en word later as ’n radioverhaal en ook ’n toneelstuk verwerk. Die keurkommissie vir die toekenning van die Hertzogprys vir 1936 sonder dit uit as verdienstelike werk. "Juffrou op reis" is die opvolgboek waarin Juffrou se wittebroodsreis na Engeland en Skotland beskryf word. Onder die titel "Juffrou die bruidjie" is dit ook eers as vervolgverhaal in "Die Huisgenoot" gepubliseer.

"Fleurig en keurig" is ’n keur uit Sita se briewe aan haar maats, terwyl "Speurder Ella" ’n avontuurverhaal is vir die jeug. "Bennie-Boet" se verhaal gee gestalte aan die universele probleem van die begripsgaping tussen kinders en ouers en die seer wat daaruit spruit. Bennie is ’n kunstige seun wat ontuis voel in die boerderygemeenskap en daarna verlang om deur sy pa, die ruwe Karel Kruger, aanvaar te word. Bennie se ma is dood toe hy nog baie klein was en sy pa beskou sý wil en behoeftes as algemeen-geldend. Hy is teleurgesteld oor Bennie se tingerigheid en het nie geduld met sy belangeloosheid by die boerdery nie en weier ook dat hy na standerd ses verder studeer. Wanneer hy die beeld wat Bennie gemaak het, vernietig, bereik die verhouding tussen pa en seun breekpunt en Bennie loop weg. Hierdie boek is verwerk tot ’n verhoogstuk, oor die radio uitgesaai en ook in ’n rolprent omskep.

Die "Mientjie"-reeks beeld die plaaslewe nostalgies uit en beskryf die vakansies wat Mientjie, Spikkels en Klaas op die plaas deurbring en die avonture wat hulle dan beleef. Die problematiek van die saambestaan van wit en swart op die plaas word reeds in hierdie reeks aangeroer. Hierdie reeks bestaan uit "Mientjie die meisiekind", "Mientjie en die grotman", "Mientjie en die aapmens", "Mientjie en die tokkelossie" en "Mientjie en" "die geheime wapen". Later kom "Die Spookhuis" ook by, wat eers oor die radio in die program "Jongspanateljee" van die Afrikaanse Diens van die SAUK voorgelees is.

Die Scheepers-prys vir jeuglektuur word in 1960 deur die Akademie aan haar toegeken vir al haar jeugboeke, in die besonder "Uit juffrou se dagboek", "Juffrou op reis", "Bennie-Boet", "Janette", "Outa Fransie en ander verhale", "Rollie-Pollie en die glimlagfeetjies", "Mientjie die meisiekind", "Mientjie en die grotman", "Mientjie en die aapmens", "Mientjie en die tokkelossie" en "Mientjie en" "die geheime wapen".

Vir jonger kinders skryf sy ook etlike boeke, wat insluit fantasieverhale ("Rollie-Pollie en die glimlagfeetjies"), geskiedenisverhale ("Die ou Voortrekker-bordjie vertel"), avontuurverhale ("Boetman en Fanus", waarin sy avonture van twee knapies op die plaas beskryf, en "Die hutjie in die populierbos") en talle verhale waarin opvoedkundige materiaal deur middel van ’n storie oorgedra word. In "Japie en Pietbrak gaan op reis" besoek hierdie twee reisigers al die vernaamste stede en dorpe in die land. Kortverhale vir kinders word gebundel in "Outa Fransie en ander verhale" (haar eerste publikasie waarin al haar kinderverhale tot in daardie stadium opgeneem is), "Kleingoed van die vlaktes", "Pokkie en Dorkas" en "Daar was eendag".

Vir kleuters lewer sy die boekies in kleur "Trippel trappel toontjies" (wat rympies is uit die volksmond), "Touleiertjies se ABC", "Touleiertjies op reis", "Kom ons speel" en "Grootjie se ABC". "Linkie-Winkie" is ook kleuterrympies.

Talle verhale vir volwassenes kom ook uit haar pen. "Vonke" is ’n bundel kortverhale waarin haar aangename verteltrant bekoor, selfs al mis die verhale sielkundige diepgang. Temas sluit in goëlery, voorbodes, dolosgooi, boererate en toneeltjies uit die kinderlewe en sketse uit die Anglo-Boereoorlog.

"Nuwe more" is ’n roman wat hoog aanbeveel word in ’n romanwedstryd van die Afrikaanse Pers Boekhandel.

"Nig Ralie se gedoentes" is ’n bundel met luimige sketse.

Die roman "Uit die puine" is ’n verhaal wat op outentieke briewe van die skryfster se ouers aan mekaar berus en oor die lotgevalle van ’n Boeregesin tydens die Anglo-Boereoorlog handel. Selfs in die haglikste omstandighede word hulle gees nie geblus nie en hoop hulle steeds op beter dae midde-in ’n oorlog wat vir hulle slegs dood, verwoesting en lyding bring. Hierdie roman word later verwerk en herpubliseer as "Wekroep". "Donker magte" wen die letterkundige prys van die tydskrif "Avontuur".

"Die buurt" is eers ’n radiovervolgverhaal wat later gepubliseer word en dan in Nederlands vertaal word. Dit speel af net na die Anglo-Boereoorlog, waar Jan en Allie Verster en hulle gesin ’n bitter stryd voer om weer op die been te probeer kom. Die res van die gemeenskap in hulle verskeidenheid en die bygelowe en gebruike van ’n vergange tyd word treffend beskryf.

"Die verlore droom" is ’n liefdesroman, wat later as "Magriet van die kinderhuis" verwerk en heruitgegee word. Die naïewe Magriet het matriek geskryf en moet nou self in die stad ’n bestaan probeer maak. Sy word gekonfronteer met baie ontnugterings, maar ook ’n paar verrassings.

"Klipsop" is ’n bundel sketse wat sy oorspronklik vir die Suid-Afrikaanse Uitsaaikorporasie geskryf het.

"Liefste Kadie" is ’n bundel van die briewe wat Sita elke jaar op haar verjaarsdag aan haar oudste kleindogter, Karin de Kock, geskryf het en die leser kan figuurlik die dogter sien groot word en ontluik in ’n jong vrou.

Die bundel "Sewe koppies rys" bevat sketse oor die lewe in die ou dae, waarin sy haar herinneringe as die jong bruid van ’n onderwyser op ’n plaasskool herleef. Daar is humoristiese vertellings van die lewe van die dorpsgemeenskap, van nagmaal, die nuwe dominee, miesies Vinter, tant Dorie, die kwessie van skoonouers en die aankoms van die eerste kleingoed.

Deur die jare word talle radiovervolgverhale van haar uitgesaai, insluitende "Ou-Oumatjie" en "Tant Poppie Kluitjiesfontein". Van haar verhale word in versamelbundels opgeneem, waaronder "Uw wil geschiede" in "Dames 17" onder redaksie van C.J.M. Nienaber, "Magersfontein" in "Voorsmaak", ’n bundel met die werk van Scheepersprys-wenners onder redaksie van F.V. Lategan, en "Vreemder as verdigsel" in T"ydskrif" saamgestel deur Daniel Hugo.

As samesteller is sy verantwoordelik vir die familiestamboom van die Bosmans ("Die Bosmans van Suid-Afrika 1707–1965") en De Kocks ("Die De Kocks van Heilbron") in Suid-Afrika, na intensiewe navorsing oor baie jare. "Pase en Pinkster" is ’n bundel met gewyde geleentheidskoorsange, wat deur Armand Preud’homme getoonset is. Sy is ook verantwoordelik vir die samestelling van "Ons Kinderjaarboek" se eerste sewe dele in die tydperk 1937 tot 1948.

Sy voorsien ook dramatekste aan die bedrywige Afrikaanse rondreisende toneelgeselskappe van veral die dertigerjare en daarna, soos "Bennie-Boet" en "Janette", wat later as jeugboeke gepubliseer word. "Die stiefma, of Onbekend maak onbemind" en "Sy les" is twee eenbedrywe wat ook oor die radio uitgesaai word. Hulle word beide in die Suid-Afrikaanse toneelreeks gepubliseer. Anna Neethling-Pohl beskou in ’n artikel wat op 6 Julie 1945 in "Die Huisgenoot" verskyn, die ongepubliseerde "Die goeie oue tyd" as haar beste toneelstuk. Sy en H.A. Mulder spreek egter kritiek uit op die onbevredigende slot. Die oorspronklike slot soos Sita dit geskryf het, was egter heel anders en baie beter, maar die leier van die toneelgeselskap waarvoor sy die stuk saamgestel het (Pierre de Wet), het dit verander en ’n slot ingewerk met ’n lang sterftoneel, omrede een van sy aktrises baie mooi kon sterwe. Dit het die oorspronklike logiese en natuurlike ontwikkeling versteur met ’n sentimentele en onnatuurlike slot wat weinig verband met die res van die drama gehou het. Sita se goed gekose titel ("Geen groter liefde"), is verander na die onjuiste "Die goeie oue tyd". Die drama kon nie eens soos dit oorspronklik was, uitgegee word nie, omdat die toneelleier al die regte daarop gehad het. Pierre de Wet maak later ’n rolprent gebaseer op die drama onder die titel "Simon Beyers".

"Ses vroue" is ’n eenbedryf. In 1957 publiseer sy die bundel met eenbedrywe "Finkel en koljander", waarin die klugte "Finkel en koljander", "Die Pettie-krie-koei" (oor mense wat met ’n gebrek of agterstand deur die lewe sukkel), "Oppie trein" (wat onder andere in 1987 by die ATKV Kampustoneelfees opgevoer deur die Bronkhorstspruit Amateurtoneelspelers) en "Die bordin-huis" opgeneem word. Al hierdie dramas word later apart gepubliseer deur Dalro.

Haar drama "’n Man van ponde en dinge" (’n Bybelskets) word deur Dalro gepubliseer en hulle bewaar ook die ongepubliseerde sketse "Hintemal in die dubbeljoe" en "Die bondel-smous".

Sy skryf ook verskeie radiodramas. Bosman de Kock, haar seun wat ’n bekende omroeper was by die Suid-Afrikaanse Uitsaaikorporasie, was bevriend met die bekende Vlaamse toondigter, Armand Preud’homme. Hy vertaal heelwat van Preud’homme se operettes en liedere en na Bosman se dood in 1969 sit Sita hierdie werk voort. So vertaal sy onder andere die operettes "Die lewe bloei oop" en "Die Heiland is gebore" en verskeie lirieke. Haar vertaling van Alois Verwaest se "Skoothondjie van mev. Pips", waarvoor Preud'homme ook die musiek skryf, word deur Dalro gepubliseer. Sy skryf ook die oorspronklike tekste "Die lied van die ou meule" en "Kers-sangdiens" wat deur Preud’homme getoonset word. Werke vir skoolgebruik sluit in die sangspele vir laerskole "Soetkoek", "Potjierol" en "Ons wil jakker", waarvan die eerste twee deur Bosman de Kock getoonset word.

Benewens haar boekpryse ontvang sy ook letterkundige toekennings van Die Suid-Afrikaanse Letterkundige Vereniging en van die Dietse Federasie. In 1986 word sy deur die Kultuurraad van Bronkhorstspruit aangewys as die dorp se kultuurpersoonlikheid van die jaar, waarin hulle hulde bring aan haar bydrae tot die Afrikaanse letterkunde.

Werke wat uit haar pen verskyn sluit in:






</doc>
<doc id="116301" url="https://af.wikipedia.org/wiki?curid=116301" title="Calman Postma">
Calman Postma

Dirk Calman (Callie) Postma (Middelburg, Kaap, 17 November 1901 – 1948 of '49) was ’n Suid-Afrikaanse joernalis en dramaturg.

Calman Postma is op Middelburg gebore as die tweede kind en oudste seun van ds. Willem Postma, die jongste seun van die eerste predikant van die Gereformeerde Kerke in Suid-Afrika, ds. Dirk Postma, en Susanna Elisabeth Sophia Snyman (2 Desember 1876 – 11 Oktober 1941), oudste dogter van ds. W.J. Snyman van die Gereformeerde kerk Venterstad en suster van dr. P.C. Snyman, wat in 1915 in die amp oorlede is terwyl hy predikant was van die Gereformeerde kerk Steynsburg. Dr. Snyman was getroud met Gertruida Adriana van Rooy (1876–1941), ’n dogter van die stamouers van die Van Rooy-familie in Suid-Afrika, Johannes Cornelis van Rooy en Anne Françoise Holsters. Calman se sibbes was Sophia (4 Maart 1900 – onbekend); die latere beeldhouer Johanna Laurika (17 April 1903 – 26 Maart 1987); Phillipus Snyman (26 Junie 1905 – 28 Junie 1962); Helenius Postma (25 Mei 1907 – 1951); Valerie Chlotilde (getroude van Du Plessis; 3 Maart 1913 – 16 Maart 1955); Guillemette Estelle (19 Januarie 1910 – onbekend); Stephanie Elifelie (2 Januarie 1920 – onbekend); Susanna Fernande (2 Julie 1914 – onbekend) en Willem Jacobus (15 Junie 1898 – 4 Julie 1952). Die skrywer Minnie Postma was Dirk Calman se skoonsuster deur haar huwelik met sy broer Philippus.

Calman se vader het ná sy studie aan die Teologiese Skool Burgersdorp in 1897 ’n beroep aangeneem na sy eerste gemeente, Bethulie, waar hy met Gertruida van Rooy getroud is. Kort ná die uitbreek van die Tweede Vryheidsoorlog is ds. Postma naby die dorp gevange geneem en gestuur na Middelburg, Kaap. Daar het hy kos vir sy gesin in 'n winkel en deur privaat lesse verdien. In dié tyd is Calman gebore. Ná die oorlog is die gesin – die ouers, Sophia en Calman – terug na Bethulie, maar in Maart 1905 is ds. Postma na Bloemfontein beroep is, waar hy in 1903 die eerste Gereformeerde gemeente in die Vrystaatse hoofstad gestig het en daarna as konsulent van die gemeente opgetree het. Op Bethulie sou Dirk Calman saam met sy gesin woon tot hy nagenoeg 15 jaar oud was, wat in 1915 aanvaar sy vader 'n beroep na Reddersburg, waar hy gewerk het tot aan sy dood in Desember 1920. Die gesin het ná ds. Postma se dood op Reddersburg aangebly, waar Gertruida Postma ’n 1941 oorlede is.

P.J. Nienaber skryf Calman se vader moes die stryd in sy huis alleen stry, net soos hy dit in die beginjare in Bloemfontein vir sy volk alleen moes stry: "Moeder en kinders het nooit geweet wat vader deurmaak nie. Nie na haar nie, maar na hom moes die kinders met hul moeilikheidjies kom. Hy kon die ernstigste gesprek met iemand voer, maar as die kindertjies verbykom, word die gesprek onderbreek om eers 'n woordjie of twee met hulle te wissel – gewoonlik 'n grappie." Nienaber haal Calman as volg aan uit 'n onbekende geskrif: "Sal ons ooit die lang nagte vergeet, toe hy, ná 'n dag van kommer en sorg, selfs persoonlike lyding, by ons bedjies gewaak het as ons siek was. Hy kon pragtig sing, en dan word ons gewoonlik aan die slaap gesing. 

"Later, toe ons groter geword het, het ons dikwels onsself afgevra: het Vader gesing net om ons te kalmeer en te troos, of het hy ook gesing om uiting te gee aan sy eie leed en lyding? Sy gesang het altyd iets meer in gehad as bloot om 'n neulerige kind uit die pad te kry. Saans om die tafel is gereeld godsdiens gehou: elke kind moes 'n stukkie uit die Bybel lees, dan word saam 'n paar Psalms gesing – en Vader het altyd bo al die kinders uit gesing. En hoe moeiliker die dag vir hom was en hoe sieker hy gevoel het, hoe meer Psalms moes gesing word, en hoe inniger en pragtiger het sy stem geklink. 

"Dikwels moes ons ons na die ete om die klavier skaar om nog tot so negeuur gewyde liedere te sing – hy het dan op die klavier begelei. Daar was ook altyd 'n harmonium in die huis en soggens vroeg (hy het met baie min slaap klaargekom) hoor ons maar weer die heerlike stem van Vader daar in die eetkamer by die harmonium. Sang was die enigste wyse waarop hy ooit aan ander sy gevoel openbaar het – nie doelbewus nie, maar hy het homself dit tog gegun om in sang en musiek geen masker oor sy gevoel te trek nie."

Ná sy matrikulasie op Reddersburg ’n jaar of wat voor sy vader se dood, was Calman ses jaar verbonde aan die redaksie van die Bloemfonteinse dagblad "The Friend". Einde 1927, toe hy 26 jaar oud was, het hy hom laat inskryf as student aan die Grey-universiteitskollege. Hy was lid van die GUK-toneelvereniging en het nie net in toneelstukke opgtree nie, maar ook die klug "Die swartkat" vir hul 1929-toer geskryf. In sy tweede jaar is hy benoem tot sekretaris van die Studenteraad en is 1929 tot voorsitter gekies. Aan die einde van daardie jaar het hy die B.A.-graad behaal en toegetree tot die redaksie van "Die Volksblad", waar hy jare lank werksaam was.

Sy simboliese drama in vier bedrywe, "Oom Paul", het in 1935 verskyn en is met veel welslae deur die Hanekomse se Toneelskool in Bloemfontein opgevoer. Dit was seker Hendrik Hanekom se bekendste rol; hy het dit in 1935–'36 en in 1941 byna 500 keer vertolk. Volgens Anna Minaar-Vos in "Die gaan, gaan voort" het Calman (Callie, soos sy na hom in die boek verwys) in Junie 1933 ná '’n opvoering van "Die seeman", gegrond op "Hans die skipper", na Hanekom en vir hom gesê hy het eindelik sy oom Paul gesien nadat hy 15 jaar met die idee om ’n toneelstuk oor die president te skryf rondgeloop het. Minnaar-Vos skryf Postma wou net die regte akteur hê vir die karakter aangesien daar skaars drie dekades ná Kruger se dood nog heelparty mense wat hom geken het. Hanekom en Postma het glo dikwels beraadslaag oor die stuk terwyl laasgenoemde daaraan gewerk het. Die eerste opvoering, ná intensiewe voorbereidings, was op 27 September 1934 in die Grand-teater op Bloemfontein. Dit was onmiddellik ’n sukses. Die tweede opvoering was op Reddersburg, waar Calman Postma se pa oorlede is. In November daardie jaar neem die Hanekoms afskeid van Bloemfontein en gaan op toer met "Oom Paul" tot einde 1936. Minnaar-Vos beskryf dit as "’n ware triomftog". Na raming het 250 000 mense dit gesien. Daar was wel baie kritiek op die stuk, onder meer dat die "helde te heldhaftig en die skurke te skurkagtig" was. Die Nasionale Pers het dié drama in 1944 in boekvorm uitgegee as "Oom Paul: ’n simboliese drama in drie (of vier) bedrywe". maar volgens ander bronne reeds die eerste maal in 1934 of '35. In 1941 is dit opgevoer vir geldinsameling vir die Reddingsdaadbond. Van 1935 af was daar meer as een keer sprake dat dit verfilm sou word, maar dit het nooit gebeur nie, hoewel beeldmateriaal van Hanekom se vertolking van die rol behoue gebly het.

Later het Postma ook die historiese drama "Generaal De Wet" vir Hanekom geskryf. Die première was in April 1938 op Bloemfontein. Minaar-Vos skryf "Die Volksblad" het ’n loflied daaroor aangehef. Hierna het die geselskap met die stuk op toer gegaan, tot selfs in Suidwes-Afrika. Die stuk het mettertyd in die Unie die wind van voor gekry weens sy sterk anti-Engelse gees. Die rofstoeier Johannes van der Walt, ’n Dopper nes Calman Postma, het selfs een aand saam met vriende na ’n vertoning voor 2 000 mense in Pretoria se stadsaal gegaan om te keer dat "die ander kant", soos hy Engelsgesindes genoem het, "moleste maak". Van die kritiek op die stuk het gekom van M.J. Posthumus en H. Gündelpfennig, resensente van die Afrikaanse Kultuurraad, wat geskryf het: "Ons historiese dramas bestaan ongelukkig nog hoofsaaklik uit bombas, chauvinisme, sedeprekery en melodrama. "Generaal De Wet" is geen uitsondering nie, nee, dis een van die swakstes van die swakkes." Verbasing is ook uitgespreek dat Hanekom soveel grootsheid aan die gestalte van genl. Christiaan de Wet kon gee aangesien die dramaturg oorwegend ’n "prekerige, bombastiese" dialoog in sy mond gelê het. Toe die Hanekoms nie meer teen so ’n groot vooroordeel kon stry het, het hulle die stuk onttrek, met ’n groot geldelike verlies.



</doc>
<doc id="116312" url="https://af.wikipedia.org/wiki?curid=116312" title="Blinkblaarrotskruiper">
Blinkblaarrotskruiper

Die blinkblaarrotskruiper ("Microgramma lycopodioides" syn. "M. mauritiana" ) is 'n varingspesie wat 'n groot voorkomsgebied het. Dit kom in tropiese Amerika, op die eilande Bioko, Sao Tomé, Principe en Annobon, die tropiese dele van Wes- en Oos-Afrika en in die Suider-Afrika voor. In Suid-Afrika word dit in KwaZulu-Natal en Mpumalanga aangetref. 

Die plant kan epilieties of epifieties wees en groei op klippe wat gedeeltelik in die skaduwee lê. Dit besit 'n effens afgeplatte wortelstok tot 5 mm in deursnee wat sydelings vertak en oor die klippe kruip. Die blare is tot 200 mm lank en hul stingel ongeveer 38 mm lank en 1 mm in deursnee. 


</doc>
<doc id="116315" url="https://af.wikipedia.org/wiki?curid=116315" title="Geofiet">
Geofiet

'n Geofiet is volgens die definisie van Raunkiaer (1934) 'n plant wat 'n ondergrondse orgaan besit soos 'n blombol, 'n knol of 'n wortelstok wat dit in staat stel om 'n droë seisoen te oorleef, terwyl die plant se bogrondse blare elke jaar afsterf. Hierdie definisie is later bygewerk, maar vorm steeds die basis vir die begrip geofiet.

Veral gebiede met 'n mediterreense bioom is ryk aan geofiete: hulle is winterreëngebiede met 'n droë somer. Die Kaapse floraryk is daarvan die rykste gebied.

Die Kaapgebied soos hier aangegee omvat die kusfynbos, bergfynbos en die sukkulente Karoo en strek van Lüderitz in Namibië tot Kaapstad en Grahamstad in die ooste. Die aantalle geofiete is uitsonderlik groot. Omdat spesies steeds hersien word, kan die getalle verder verander.


</doc>
<doc id="116316" url="https://af.wikipedia.org/wiki?curid=116316" title="Mediterreense woud, bos- en struikveld">
Mediterreense woud, bos- en struikveld

Die is een van die 14 biome waarin die WWF die aarde se landoppervlakte indeel. In die WWF se indeling is dit bioom 12.

Die mediterrense bioom word veral deur winterreëns en droë somers gekenmerk. Die temperature is taamlik gematig. Dit sal selde vries. Daar is vyf gebiede waar dit bioom aangetref word:


Geofiete is 'n kenmerkende soort plante aan hierdie bioom. In Suid-Afrika word dit verteenwoordig deur fynbos en renosterveld. Daar is drie ekostreke van bioom 12 in Suid-Afrika: kusfynbos en -renosterveld, bergfynbos en -renosterveld en die Albany-ruigte.


</doc>
<doc id="116317" url="https://af.wikipedia.org/wiki?curid=116317" title="Elizabethaanse teater">
Elizabethaanse teater

Elizabethaanse teater of die Engelse Renaissanceteater verwys na die ontwikkeling van teater tydens die Renaissance in Engeland, rofweg tussen die begin van die 16de eeu en 1642, die jaar waarin die teaters op las van die Puriteine (aan die begin van die Engelse Burgeroorlog) gesluit is. Die term "Elizabethaanse teater" kan egter verwarring veroorsaak, aangesien 'Renaissanceteater' nie net na die tyd van Elizabeth I verwys nie, maar ook na die daaropvolgende tydperke onder Jacobus I en Karel I. William Shakespeare was een van die prominentste dramaturge, digters en skrywers van die era.

Die herwonne belangstelling in die ou Klassieke letterkunde van die Griekse en Romeinse beskawings vat weer pos tydens die Renaissance. Tydens die einde van die vyftiende eeu word hierdie werke op skole en universiteite bestudeer. In die skole in Engeland word Plautus, Terence en Seneca se werk gelees in Latyn en ook sowaar opgevoer! Dramaturge begin nou toneelstukke in beide Engels en Latyns skryf. Die skoolhoof, Nicholas Udall skryf 'n toneelstuk "Ralph Roister Doister" wat in Eton opgevoer word om en by teen 1536. So word die Romeinse komedie se karakters en die karikatuur karakters van ou Middel-eeuse toneelstukke in 'n kookpot van klugtige misverstande gegooi tot die genot van gehore. Die uitvloeisel van die skoolopleiding wat kinders aan die klassieke werke blootstel lei tot die werk van Engelse dramatiste soos John Lyly (hy skryf fantasieagtige, pastorale toneelstukke wat die grondslag gee vir Shakespeare se "Midsummernight’s dream"), Christopher Marlowe (wat "Doctor Faustus" geskryf het) en Thomas Kyd (hy skryf een van die mees populêre toneelstukke van sy dag naamlik, "The Spanish Tragedy"). Verder was daar ook 'n groep wat The Inns Court genoem is waar studente in die Regte opgelei is. Hulle bied dikwels ook toneelstukke aan vir die hoër klasse. Die eerste ware Engelse tragedie is deur Thomas Sackville en Thomas Norton geskryf naamlik, "Gorboduc". Koningin Elizabeth het die vertoning by gewoon in 1561.

Verder word die Elizabethaanse teater ook beïnvloed deur die rondreisende toneelgroepe van die Middel-eeue. 'n Dramaturg met die naam van Thomas Preston het in die 1560’s heelwat toneelstukke opgevoer. Die stukke is 'n mengsel van die klassieke klugte en die tipiese straathumor van die tyd soos byvoorbeeld in die toneelstuk van Preston: "A lamentable tragedy mixed full of pleasant mirth""." Lokale karikature van karakters, tipiese abstrakte karakters wat nog onstaan uit die Morele Toneelstukke van die Middel-Eeue en karakters uit die mitologie soos Venus en Koepidoe word almal bygesleep. Name van sulke karakters spreek boekdele: Marian-May-Be-Good, Hob en Lob!

Die geskiedenis van die Elizabethaanse teatergebou is interessant. Toneelstukke is eers in die begin in die geplaveide agterplase van “tavernes” of “hotelle” aangebied. Toe word daar teaters gebou deur besigheidsmanne wat lief was vir die teater. Kortom, almal van daardie era was lief vir die teater – dit sluit die koningsgeledere en adelstand in, asook die gewone mense. Gewone mense kon 'n staanplek op die vloer van die teater kry wat reg voor die verhoog was. Hulle het net 'n pennie betaal vir toegang. Terwyl die toneelstuk aangebied is, word die toneelspelers dikwels met goed gegooi as die “penny stinkers” (soos die “plebs” of gewone mense van daardie tyd genoem is) wat kwaad word vir 'n karakter. Hul het net 'n pennie betaal om in te kom by die teater! Tydens 'n opvoering is verversings verkoop. Die adelstand het in die galerye op die eerste en tweede vloer gesit. Die galerye het hul beskerm teen die son en reën. Teater opvoerings is aangebied vanaf Mei tot Oktober. Die res van die jaar was te koud. As daar 'n nuwe produksie aangebied word is 'n vlag op die dak van die teater gehys om vir almal aan te kondig dat daar nou 'n nuwe toneelstuk gaan plaas vind.

The Globe is in 1599 gebou op die grond wat behoort het aan die Burbagefamilie en 'n groep van vyf akteurs naamlik, Will Kempe, Augustine Phillips, John Hemige, Thomas Pope en die ene William Shakespeare. Richard Burbage was ook 'n belangrike akteur van die groep. Cuthbert Burbage het die teater ontwerp vir die Chamberlain’s Men. Hulle was 'n toneelgeselskap onder die beskermheer Lord Chamberlain. Shakespeare het so ryk geword uit sy aandele in "The Globe" teater dat hy twee huise kon besit aan die einde van sy lewe. Op die 29ste Junie 1613 is 'n kanon gevuur tydens die toneelstuk van Shakespeare, naamlik Henry, die agste. Die hele teater brand af maar is weer gou herbou en was tot in 1644 gebruik vir toneelopvoerings. Vandag nog kan 'n mens afbeeldings van "The Globe" in Londen en Tokyo besoek. Ander belangrike teaters in Londen was: "The Swan, The Curtain, The Theatre, The Fortune" en "The Rose".

Die teater is gebou in 'n sirkelvorm. 'n Derde daarvan was die verhoog. Die binne-hof was ongeveer 55 voet wyd en kon meer as 1,500 mense huisves. Die teater was drie verdiepings hoog. Die teater het dus twee verdiepings gehad wat die galery was. Hier het die ryker mense gesit. In die binne-hof kon die armes staan en kyk na die toneelstuk. Daar was 'n dakkie oor die galery maar die res van die staande toeskouers het nie 'n dak oor hul koppe gehad nie.

Die verhoog het bestaan uit 'n voorverhoog wat uitgebou is met 'n agterste deel waaroor 'n dakkie gebou is. Daar is twee sy ingange en dan 'n wye middeldeur waar akteurs ook kon inkom. Die tweede verdieping was 'n balkon waarop die balkontoneel van "Romeo and Juliet" afgespeel het. Op die derde verdieping bo die galery was daar plek vir die orkes. In die verhoogvloer is 'n valdeur waar mense kon verdwyn en verskyn as spoke of lyke! Agter die verhoog was die “tiring-house”. Hier kon die akteurs aantrek en ook hul rekwisiete en kostuums berg. Bo die balkon was hutte gebou. Dit het soms die hemel voorgestel. Van hier kon mense soos engele laat sak word. Kanonne is van hier af gevuur en 'n boodskapper kon hier staan en 'n trompet blaas. Daar was nie gordyne nie. 'n Stoel is gebruik vir 'n troon in 'n troonkamer of een boom in 'n pot is op die verhoog gesit om 'n bos voor te stel.

Elke teater was verplig om 'n lid van die adelstand as 'n beskermheer te hê. Die groep toneelspelers en dramaturge het in hul teaters belê en dan die geld tussen hul gedeel. Gewone werkers en helpers is aangestel teen 'n salaris. So was Shakespeare, die groot dramaturg van die Elizabethaanse era dan ook 'n aandeelhouer in die teater met die naam van "The Globe". Volgens oorlewering speel Shakespeare die rol van die spook in Hamlet! Die bekende akteurs van daardie tyd was Richard Burbage, Will Kempe en Edward Alleyn. Alle vroue rolle is deur mans gespeel of deur tienderjarige seuns. Kinders is ook aangestel om kinderrolle te speel vanaf die ouderdom van 12 tot 18. So 'n kind sou dan 'n meester toneelspeler had wat hom oplei. Spelers was deurentyd met verskillende toneelstukke gelyk besig. Die toneelgroepe het bykans elke dag 'n ander toneelstuk opgevoer. Die spelers sou elkeen 'n teks met hul woorde kry en net die woorde wat voor hul woorde kom. Hulle sou dit dan uit hul hoofde leer en so vir vier dae lank repeteer en dan 'n opvoering aanbied. 'n Toneelspeler sou ook gewoonlik dieselfde soort rolle speel soos byvoorbeeld, die nar in een stuk maar dan in "Romeo and Juliet" sou 'n man wat gewoonlik die nar speel, die oppaster van Juliet speel.

Die kostuums van daardie tyd was wat hul in die Elizabethaanse tyd gedra het. Die toneelgroepe het baie van die ou klere van die adelstand in hul garderobe aangehou. Cleopatra het dus nie aangetrek soos 'n Egiptiese Koningin nie, maar soos hul koningin Elizabeth! Daar is ook van konvensionele kostuums gebruik gemaak om soldate, spoke en feetjies, gode, narre, hekse, senators en diere soos bere uit te beeld. Verder so rekwisiete aan duiding gegee het wie die karakter was. 'n Sanger sou 'n instrument dra en 'n koningin 'n kroon. Die toneelspelers moes in staat wees om te kon sing, dans en ook nog 'n instrument kon bespeel.

Alhoewel die teater 'n goeie aanhang gehad het en deur die Koningshuis ondersteun is, was daar sterk Puriteinse teenkanting teen die teater tydens die begin van die 17de eeu. In 1642 breek 'n Burgeroorlog in Engeland uit en alle teaters word gesluit. Hulle open eers weer toe Charles, die Tweede op die Engelse troon sit in 1660. Nou het die teater 'n Italiaanse styl openbaar en die ideale van die neo-klassisme gevolg.

In die Stratford-upon-Avon se kerk se doopregister staan daar dat die seuntjie Gulielmus filius Johannes Shakspere’ op die 26ste April 1564 gebore is. Sy pa, John, was 'n leer handskoenmaker en betrokke by politiek en sy ma, Mary Arden was die dogter van 'n ryk landheer. As 'n mens na Shakespeare se toneelstukke kyk, sal jy vind dat hy baie goed opgelei was in grammatika, lees, skryf en wiskunde. Hy was goed in Latyn, geskiedenis en filosofie. Hy sou hoogswaarskynlik skoolgegaan het in die Latynse taalskool in Stratford-upon-Avon, ook 'n protestantse skool. Sy ma was egter 'n toegewyde katoliek. Daar is ook verwysings na boeke van die Bybel op veertig verskillende plekke in sy toneelstukke. Ons kan dus aanneem dat Shakespeare goed geskool was. Na sy dood was daar soveel bewondering vir sy werk wat ook beaam dat hy 'n geniale man was. In elke huis in die Britse Koningkryk was daar vir jare altyd die versamelde werke van Shakespeare, naas die Bybel.

In November 1582 trou hy met Anne Hathaway. Sy was om en by 27 en hy 18 jaar oud. Hul eerste dogter, Susanna, is in Mei 1583 gedoop. Twee jaar daarna is hul tweeling gebore, naamlik Hamnet en Judith. Hamnet is op ouderdom elf oorlede. Tussen die jare 1585 tot 1592 is daar geen gedokumenteerde inligting oor hom nie. Ons weet egter dat hy in London gaan werk het en sy vrou in Stratford-upon-Avon gebly het. Daar word gespekuleer dat hy betrokke was by die Graaf van Leicester se Spelers wat gelei is deur daardie tyd se bekende toneelspeler met die naam James Burbage. Richard, James se seun en Shakespeare was vir jare saam in die toneelgeselskap Lord Chaimberlain’s Men. In 1592 is daar amptelike dokumentasie oor Shakespeare en ons weet nou dat hy 'n dramaturg is. In hierdie jaar skryf 'n ander dramaturg, Robert Greene, 'n pamflet om mense te waarsku teen Shakespeare wat blykbaar 'n kraai is wat sy vere regskud, terwyl hy 'n tier van 'n hart het wat toegemaak is in 'n toneelspeler se vel! 'n Heel eienaardige belediging. Die feit dat Greene, die skrywer jaloers op Shakespeare was terwyl hy self so 'n intelligente en geleerde man was, spreek boekdele. Shakespeare moes 'n sekere mate van sukses gehad het wat Green bedreig het. Greene noem ook vir Shakespeare 'n "Johannes Factotum" wat “Jack of all trades” beteken. Dit gee dus 'n aanduiding dat Shakespeare dalk 'n akteur, teaterbestuurder, regisseur en dramaturg was.

In 1592 breek die burboniese plaag uit en die teaters word verbied om toneelstukke aan te bied. Shakespeare het gelukkig 'n beskermheer gehad om hom te onderhou as skrywer in hierdie tyd en hy skyf ook dan 'n mooi gedig, "The Faerie Queene" naamlik vir koningin Elizabeth sodat hy sy talente aan haar kan tentoonstel. In 1594 word hy deel van die groep, Lord Chaimberlain’s Men as 'n akteur en skrywer. Hy bly deel van die toneelgroep tot hy aftree in 1612. Sy toneelgeselskap was een van die suksesvolste van sy dag. Hulle het ook The Globe Theatre besit. Met sy aandele in The Globe Theatre maak hy baie geld en koop twee huise een in London en een in Stratford-upon-Avon waar hy gaan aftree. Die huis se naam was New Place. In 1611 stel hy sy testament op. Hierin bemaak hy sy eiendom aan sy dogter, Susanne. Sy vrou het vruggebruik van hul huis. Judith kry 300 pond. Hy bly hier van 1612 tot 23 April 1616, die dag van sy dood op die ouderdom van twee en vyftig. Hy is begrawe in die kerk waar hy gedoop is in Stratford-upon-Avon. Op sy grafsteen skryf hy dat niemand sy beendere mag opgrawe nie. Ons weet dat Shakespeare wel die man op al die afbeeldings van hom was (wat deur menige teorieë betwyfel is) omdat daar soos op sy doodsmasker duidelike tekens is van die gewas bokant sy oog is waaraan hy ook vermoedelik gesterf het. Op al die afbeeldings kan 'n mens tekens van die gewas sien.

Shakespeare begin sy toneelstukke om en by in 1590 te skryf. Hy kry sy idees uit die geskiedenis en mitologie, uit ouer toneelstukke en storieboeke. Sy werk kan in drie afdelings verdeel word naamlik, historiese dramas, komedies en tragedies. Sy historiese dramas sluit dramas in soos "Richard, die Tweede" en "Richard, die Derde", asook "Henry, die Vierde, Vyfde, Sesde en Agste." Hy skryf verskillende tipe komedies, naamlik klugtige komedies soos "The taming of the Shrew, The Merry Wives of Windsor" en "The Comedy of Errors". Hy skryf ook fantasie komedies soos "Midsummernight’s dream." Sy romantiese komedies is "As you like it" en "Twelth" "Night". 'n Mens sou sy "All’s well that End well" en "Troilus en Cressida" as donker komedies kon klassifiseer. Shakespeare skryf ook tragedies soos: "Hamlet, Macbeth, Romeo and Juliet, King Lear" en "Antony and Cleopatra". Die tragiese helde in sy werk se lewens verander van geluk na ongeluk dikwels as gevolg van hul eie besluite. Dit stem ooreen met die Elisabthaanse lewensbeskouing dat die mens se lewe 'n “Wheel of Fortune” voorstel. Sy tragikomedies in 'n "Winter’s tale" en "Cymbeline."

Ondanks die feit dat hy sy karakters goed vergestalt en sy stories interessante storielyne het wat na klimakse bou en 'n goeie afloop het, is Shakespeare by uitstek die meester van taal. Hy werk met die blanke versstyl as basis sodat hy die taal so natuurlik as moontlik kan laat klink. Dan is daar 'n variasie van styl wat strek van prosa tot en met verhewe rymende koeplette. Die laer klasse praat gewoonlik in prosa wat dan 'n komiese effek kan verkry. Die mees belangrikste aspek van sy taalgebruik lê beslis in sy geniale gebruik van metafore en simboliese vergelykings wat sy taal dus 'n sterk visuele element gee. Sy poëtiese styl kondenseer 'n magdom van emosies in 'n paar versreëls wat dus vir die akteur 'n wye verskeidenheid van emosionele materiaal gee waarmee hy of sy kan werk. Hy word ook geëer as een van die grootste digters wat Engeland ooit opgelewer het. Sy twee lang gedigte, "Venus and Adonis" (1593) en "The Rape of Lucrec"e (1594) en sy sonnette, wat in 1609 gepubliseer is, is meesterstukke uit eie reg. Shakespeare het altesaam iets onder die veertig werke geskryf wat vandag nog vertaal, verwerk, opgevoer en verfilm word"."


</doc>
<doc id="116322" url="https://af.wikipedia.org/wiki?curid=116322" title="Ela Spence">
Ela Spence

Ela Spence (1909–1997) was ’n Afrikaanse skrywer van liefdesverhale en jeugverhale. Sy verwerf veral bekendheid vir haar liefdesverhale en reeks boeke vir die jeug (onder meer die "Tessa- Soekie-" en "Bokkie-"reekse) As skrywer was sy besonder produktief en skryf deur die loop van haar loopbaan meer as 245 boeke.

Elizabeth Engela Stander is op 23 September 1909 op Burgersdorp in die Oos-Kaap gebore as die enigste kind van dominee en mevrou Gideon Stander. Vir baie jare is haar vader kapelaan, eers by die gevangenis op Barberton en later van die Sentrale Gevangenis in Pretoria. Ela gaan na die laerskool op Barberton en matrikuleer dan aan die Hoërskool Ermelo in Mpumalanga.

Hierna studeer sy verder in Musiek aan die Universiteit van Stellenbosch, met die doel om operasangeres te word. Halfpad deur haar kursus word sy egter baie siek en moet noodgedwonge haar studies laat vaar. Sy is vir ’n ruk verslaggewer by ’n plaaslike koerant op Barberto en begin in hierdie tyd om bydraes te lewer vir Engelse tydskrifte. Op 30 Junie 1934 trou sy met Reginald Spence en hulle vestig hulle in Pretoria, waar haar man lank onderhoof is aan die Laerskool Pretoria-Oos. Sy is na haar huwelik voltyds huisvrou en skryfster. Twee dogters (Annette en Elna) word uit die huwelik gebore, met Annette wat bekendheid verwerf as skryfster van die reeks "Groen heuwels"-jeugverhale wat op ’n perdeplaas afspeel.

Verskeie kere reis Ela na Europa, meestal alleen, waar sy stof inwin vir haar romans. Op uitnodiging van verskeie lugdienste vlieg sy na Europa en Suid-Amerika. In die Duitse dorpie Oberammergau maak sy kennis met Anton Preisin ge, wat in 1950 en 1960 die rol van Christus vertolk het in die beroemde Passiespel wat op hierdie dorpie opgevoer word en sy korrespondeer later met hom. In Engeland leer sy ook Enid Blyton ken en kuier by haar aan huis in Beaconsfield in Engeland Benewens die talle verhale wat sy vir tydskrifte lewer, behartig sy ook ’n rubriek met persoonlike advies vir twee tydskrifte. Na ’n ligte beroerte-aanval in 1981 hou sy op met skryf omdat sy nou sukkel om te tik. Na haar man se aftrede gaan bly hulle in ’n woonstel in Sunnyside in Pretoria.

Haar man is in 1984 oorlede, waarna sy in die Sonnheim-tehuis vir bejaardes in Pretoria bly. Sy verhuis in 1992 na Stellenbosch, waar sy by haar dogter, Elna Reitmann, inwoon. Sy is op 2 Mei 1997 in Stellenbosch aan hartversaking oorlede.

Sy begin in 1946 skryf. Aanvanklik lewer sy bydraes vir Engelse tydskrifte, maar begin na haar huwelik kinderverhale in Afrikaans skryf.

Dit sluit in die baie gewilde "Soekie"-reeks wat verskeie kere herdruk word. Die hoofkarakter wie se wedervaringe vertel word, is Soekie Rossouw, ’n pastoriekind in haar laat laerskool- en vroeë hoërskooljare. Bennie en Bertus is haar onmoontlike tweeling broertjies en sy het ook ’n ouboet en ousus.

In "Soekie en Kaptein" is Kaptein haar kolliehond, vir wie sy baie lief is en saam met wie sy baie snaakse dinge aanvang. Sy is ook lief vir tannie Coetzee en wanneer die ou tannie hulp dringend nodig het, gaan sy ver uit haar pad om te help.

"Soekie en die Tweeling" vertel van Soekie en haar tweeling broertjies se plaasvakansie in die Laeveld, waar hulle spannende avonture beleef.

As Elizabeth Stander (haar nooiensnaam) skryf sy die "Tessa"-reeks, waar die dertienjarige Tessa se moeder oorlede is en sy die enigste kind is van ’n welgestelde vader. Sy begin in hierdie omstandighede met hoërskool en die aanpassing is nie altyd maklik nie, maar dan het sy darem altyd haar goeie vriendin Loné de Vaal.

"Tessa en die tienerbende" vertel van die tweede kwartaal van Tessa se eerste jaar op hoërskool. Tessa het die blink plan om ’n tienerbende te stig, met die doel om hulp en vriendskap te gee aan jong kinders in die hospitaal wat ver van die huis is en wie se ouers hulle nie gereeld kan besoek nie.

In "Tessa weer tuis" het Tessa aan die einde van haar eerste jaar op hoërskool gekom en uitgesien na die heerlike lang vakansie. Die persoon met die stroperige stem wat alewig met haar pa oor die telefoon wou gesels en die opdringerige vrou met haar rooi hare wat vir Tessa geen goeie woord het nie, versuur egter die vakansie.

In die "Bokkie"-reeks verskyn net twee titels. Bokkie is die bynaam van Bokkie de Waal, ’n lewenslustige kosganger wat probeer om ’n dame te word en in tipiese kosskool insidente betrokke is.

"Japsnoetjie" is ’n verhaal vir kleiner kinders, terwyl sy ook verskeie bydraes skryf vir reekse soos die "Excelsior", "Sonstraal", "Kleingoed", "Kleuterpret", "Sonskyn" (verhale uit die wêreldletterkunde oorvertel vir kinders in Afrikaans), "Doenige diertjies", "Vrolike dae" en "Môreson" boekies wat op die mark vir klein kinders gerig is.

So verwerk sy verskeie wêreldwye gunstelinge in Afrikaans, insluitende "Aspoestertjie", "Rooikappie", "Sneeuwitjie", "Die gelaarsde kat" en "Tyl Uilspieël", terwyl daar ook etlike nuutskeppinge van haar is, soos "Boffie en Moffie", "Kammie se keeloperasie" (oor die operasie wat ’n kameelperd moes kry vir sy seer keel), "Die diere se piekniek", "Kietsie die Katjie", "Ollie Nollie Olifant" en "Toortannie se toorwinkeltjie".

Sy skryf die operettes "Vrolike feesdae", "Die ontevrede bruidjie" en "Die dogter van Don Domingo", waarvoor Hansie Gouws die musiek skryf. "By die kabouters" en "By Kabouter Pim" is boekies met kinderversies, met Jan Kromhout wat van haar versies opneem in "Keur vir ons kinders", terwyl D.J. Opperman daarvan opneem in "Nuwe Kleuterverseboek".

Vir volwassenes skryf sy aanvanklik kortverhale vir tydskrifte en is ’n gereelde medewerker aan "Die Huisgenoot", "Sarie", die destydse "Brandwag", "Die Taalgenoot", "Die Landbouweekblad", "Die Voorligter", "Die Transvaler" en die "Dagbreek", waarin van haar kortverhale, kinderverhale, vervolgverhale, artikels en reisverhale verskyn. Later skakel sy oor na romans en word veral bekend vir haar ligte liefdesromans, wat sy hoofsaaklik vir verskillende boekklubs skryf.

Haar eerste boek is "Bevryding" (1946) waarin die aanpassing by die gewone lewe nadat tronkstraf uitgedien is, uitgebeeld word.

"Die uitdraaipad" (1950) is die verhaal van Lulu Marais en Ernst. Hy verklaar sy ewigdurende liefde vir haar een Oujaarsaand, maar hulle is kort daarna betrokke in ’n ongeluk waarvoor Ernst verantwoordelik was en wat Lulu blind laat. Die vraag is of sy liefde in hierdie omstandighede werklik sterk genoeg gaan wees.

In "Goudgeel kappertjies" (1950) kry die vroulike hoofkarakter polio, waarna die man wat sy liefhet met haar suster trou. "As die herfs kom" (1951) is ’n vervolg hierop, waar die held en heldin wel aan die einde bymekaar uitkom.

"Die blinde orrelis" (1953) speel af op die dorpie Mellersdorp. Die begaafde orrelis Roland Joubert is eers verlief op Rosalette, maar hulle dryf uitmekaar. Dan word hy blind in ’n ongeluk en keer terug na Mellersdorp, waar hy weer ’n integrale deel van die dorp se mense se wel en wee word. Daar is die prokureur Petrus Retief, ds. Bensen, Koeksie wat Roland Joubert sommer op hulle eerste ontmoeting om die nek val, Nols Retief wat die gaafste man op aarde is as hy sober is, die uitgeworpe Christa Meyer en Rykie Siebrits wat so gereeld kerk toe kom om na die orrelspel te kom luister.

In "Goue sleutels" (1959) is Zanti (die stil en stemmige een) en Karen (die vurige en impulsiewe een) tweelingsusters. Hulle moeder is vroeg dood en hulle vader, Dawid, gee aan elkeen op hulle 21ste verjaarsdagpartytjie ’n goue sleutel om die deur na geluk te kan oopsluit. Op hierdie partytjie ontmoet hulle albei vir Ferdi Bouwer, die jong dokter. Sy keuse val uiteindelik op Zanti, wat Karen se hart breek en haar ontvlugting in drank en verkeerde vriende laat soek. Karen weet dat sy haar goue sleutel verloor het.

In "Uur van betowering" (1959) is Cecile Cloete die erfgenaam van die spogplaas Cloeteshoek, waar sy vele ure van betowering deurgebring het. Sy ontmoet die argitek van Kaapstad, Wilhelm Bruyns, maar hy het ’n grief teen die mense van Cloeteshoek. Cecile se rusteloosheid dryf haar na Kaapstad, dan na die Drakensberge en eindelik na Switserland, waar sy die geheim tot die volmaakte uur van betowering vind.

In "Silwerbrokaat" (1961) kyk die 70-jarige Margaretha Verschuur op haar verjaarsdag terug na haar armoedige verlede, terwyl sy nou in weelde wag vir haar kinders om haar verjaarsdag te vier. Haar kinders het elkeen hulle eie planne vir die toekoms en hulle eie probleme in die hede, wat sorg vir ’n spannende verjaarsdagaand.

"Onbekende lied" (1962) is die verhaal van nege Suid-Afrikaners se vakansie in Switserland. Hier in die skoonheid van die berge word elkeen op sy eie manier deur die omgewing en mense aangeraak.

In "Klank van die kastanjette" (1963) trek Madeleina en haar groep sigeuners uit Spanje na Suid-Afrika. Hulle kampeer naby Nelspruit toe dit tyd word dat Juanita, Madeleina se oogappel en enigste kind, se eersteling gebore word. Madeleina stap dorp toe om vir Juanita vars melk te gaan koop en stap om ’n onverklaarbare rede by ’n vreemde woning langs die hoofweg in, waar sy verneem dat daar die nag ’n dogtertjie in die huis gebore is. Terug by die kamp word daar voorbereidings getref vir die geboorte van die nuweling. Madeleina staan Juanita alleen by en is die enigste wat weet dat Juanita se dogtertjie doodgebore word. Oombliklik weet Madeleina wat haar te doen staan. “

"Drie mans en Maria" (1966) is die verhaal van die weeshuisdogter Maria. Haar vriendin Brenda se vriendskap moet die plek van haar familie inneem. Maria wil ver lande besoek en gaan werk by ’n reisburo terwyl sy geld spaar om haar doel te bereik. Xander Larsen word tydelike bestuurder van die reisburo en nooi Maria saam met hom wanneer hy terugkeer na Nederland. Die verhouding misluk en Maria gaan na Durban vir ’n vakansie om te vergeet. Hier ontmoet sy vir Dewald Coulyn en hy vra haar om te trou.

In "Wanneer die liefde kom" (1966) word die broers Victor en Peet op die dorpie Dennehoek groot, waar die buurdogter Lulu vir hulle soos ’n suster in die huis is. Wanneer hulle groot word, is albei verlief op Lulu en sy moet kies tussen Victor, die gevoelsmens, en Peet, die aantreklike maar oppervlakkige een.

"Ek sal onthou" (1967) is die verhaal van ’n vader en sy seun en die vroue in hul lewens. Gideon Holme is teologiese student wat in sy finale jaar dikwels vir Beppie uitneem, wat klaarblyklik sy sielsgenoot is. Hy trou egter nie met haar nie, maar met die beeldskone maar oppervlakkige Ellen. Deon is sy seun, wat sy vader se geloof geërf het. Teen sy sin raak hy verlief op Celia, die meisie wat hom in vele opsigte aan sy moeder herinner. Wanneer die verhouding skipbreuk ly, reis hy oorsee en woon die Passiespel in Oberammergau by.

"Sirene in die nag" (1967) vertel van die mense verbonde aan ’n groot plattelandse hospitaal, elkeen met sy eie probleme en drome.

In "Die silwer bron" (1968) bly Ernst de Flamingh en sy gesin op sy droomplaas in die Laeveld. Hy verhuur die vier rondawels op die plaas aan uitgesoekte gaste, wat hierheen kom om genesing vir hulle gees te vind.

"Die bruide van Koningsvallei" (1969) was eerstens Leila, Thelma was die tweede bruid en daar sou ook ’n derde wees, maar eers nadat die mense van Koningsvallei deur lyding gelouter en gesterk is.

In "Die meisie van Kaapland" (1969) reis ’n groep met ’n toerbus na ’n vakansieoord in die Drakensberge en word daar deur slegte weer in die huis vasgekeer. Lorraine sluit onverwags by die groep aan nadat sy betrokke was in ’n motorongeluk en oënskynlik aan geheueverlies ly, alhoewel die dokter in die groep twyfel. Almal in die groep is nie wie hulle voorgee om te wees nie.

"Net vier dae" (1969) is die lengte van die reis van die Pendennis Castle tussen Durban en Kaapstad. Hierdie vier dae het verskillende betekenis vir verskillende passasiers, waar sommiges wroeg oor toekomsbesluite, ander probeer wegkom van die verlede en ander doelloos ronddryf.

Vyf uiteenlopende jong vroue was in "Afspraak om vieruur" (1971) saam op universiteit. Daar was Jolanda Stewart, aantreklik en baie bewus daarvan; die muisvaal Bettie Cloete; die vrolike rooikop Mitzi Bornman; die witkop Colleen en die stil Louise. Op universiteit maak hulle ’n afspraak om tien jaar van daardie dag af weer bymekaar te kom om te kyk waarheen die lewe elkeen gelei het.

"Zonnenhof" (1971) is die naam van ’n blok met ses luukse woonstelle. Pieter Bensman verseker vir Bertha van sy ewigdurende liefde toe hy haar met haar verlowing aan Henk gelukwens. Henk verseker haar dat Pieter haar sal vergeet. Dit was baie lank gelede en nou is Henk Verhoef dood en Bertha het alleen agtergebly met haar groot droefheid en die verantwoordelikheid van Zonnenhof, die blok woonstelle wat Henk kort voor sy dood laat bou het. Zonnenhof met sy vreemdsoortige inwoners hou vir Bertha besig en sy is dankbaar vir Pieter se kosbare vriendskap waarop sy altyd kon steun.

"Gee my die herinnering" (1972) is die verhaal van Madeleine Henning, wat na haar ouers se dood by haar oom en tante op die plaas Wilgerpoort gaan bly. Fred Viviers raak verlief op haar en kom dikwels kuier, maar vir haar is Fred net ’n vriend. Sy raak verlief op Casper Minnaar, die jong prokureur en kondig aan dat sy met hom gaan trou, teen haar oom en tante se wense. Die huwelik beland op die rotse en sy verloor haar baba. Dan ontmoet sy vir dokter Jan Walters op Monsmare, die rustige oord by die see. "Madeleine" (1973) is die vervolg van "Gee my die herinnering." Madeleine en dokter Jan Walters deel die dorpie Monsmare met vele ander karakters, elkeen met sy leed en drome.

"Suster Suzanne" (1973) werk in ’n Kaapse hospitaal, waar sy doelbewus haar hart toesluit vir toenadering om nie weer die pyn van ’n gebroke verhouding hoef te ervaar nie. Hier in die hospitaal is daar egter Bertus Roets, die verlamde pasiënt wat haar liefgekry het, en ook dokter Gawie Fourie, wat self die pyn ervaar het van ’n gebroke huwelik.

"Klein kring van die liefde" (1974) is ’n vervolg op "Vrou uit die vreemde". Dokter Ronnie Nel en sy Franse vrou kom op die Karoodorpie Donnaville in noue aanraking met verskeie ander mense. Daar is Carel Theron, die eensame wewenaar-dokter, die tandarts Piet Rossouw en sy vrou wat nie geboorte kan skenk nie, die ryk maar onvergenoegde Mollie Heunis, en Wilma Davel, die jong dokter wat na Donnaville vlug na haar verloofde se skielike dood.

In "Mooier as ’n droom" (1975) wag Carl Havenga reeds van sy matriekjaar vir Nicola van Coller om groot te word sodat hy haar kan vertel van sy liefde. Hy voel egter vir haar soos ’n broer en sy vlug na Wenen, waar sy vir Rolf Gessner ontmoet.

In "Drie maal het die uil geroep" (1976) beplan Johanna van Claerte om met Frazer de Melior te trou, nie omdat sy hom liefhet nie, maar omdat sy baas wil wees in die herehuis Drie Palms. Haar suster, Salomé, het egter regtig vir Frazer lief.

"Sybil Steyn" (1979) gee vir Stefan Fichardt die jawoord, ten spyte van Stefan se boesemvriend Dennis wat haar ook vra om sy vrou te word. Na hulle haastige huwelik word Stefan en Sybil se liefde egter tot die uiterste toe beproef.

"Die nagwind het gewaai" (1983) het aanvanklik in 1959 as ’n vervolgverhaal in ’n tydskrif verskyn, waarna dit veel later in boekvorm uitgegee is. Van haar boeke is in braille beskikbaar en ’n groot aantal is ook opgeneem op Bandhulp vir Blindes en in grootdruk beskikbaar.

Onder haar nooiensnaam Elizabeth Stander skryf sy die liefdesroman "Die liefde van Lizelle" (1952). "Op goue vleuels" is ’n verjaardagboekie waarin sy haar eie verse opneem, ingedeel in afdelings vir elke ouderdomsgroep vanaf kinders tot volwassenes, met spesiale afdelings vir verliefdes en verloofdes. "Silwervlerke" (1952) gee ’n reisbeskrywing van ’n reis deur Europa. "Die ontvoerde bruidjie" (1975), "Vrolike feesdae" (1976) en "Die skat van Vergelegen" (1979) is operettes wat in 1979 deur Dalro gedruk word.

In 1976 onthaal Susan Kruger, vrou van die destydse minister van polisie en gevangenisse, Jimmy Kruger, en self ’n skryfster van verskeie romans, Ela net voor haar 67ste verjaardag aan die ministerswoning. P.J. Nienaber het die huldigingswoord gespreek, ’n skildery van Ela is deur Bettie Cilliers-Barnard geskilder en die Pretoriase Koorensemble het opgetree In 1987 vereer die uitgewer J.P. van der Walt haar vir haar bydrae tot die bevordering van die Afrikaanse literatuur. Die uitgewer stel ook in 1989 die Ela Spence-medalje in, wat tweejaarliks toegeken word aan die skrywer van die beste liefdesverhaal in Afrikaan 'n Straat in die woonbuurt Duvhapark in Witbank (nou Emalahleni) is na haar genoem.

Werke wat uit haar pen verskyn sluit in:





</doc>
<doc id="116323" url="https://af.wikipedia.org/wiki?curid=116323" title="C.M. Stimie">
C.M. Stimie

C.M. Stimie (* 9 Mei 1911, Lindley – † 4 Oktober 1992) was ’n onderwyser en onder andere skoolhoof van Hoërskool Aberdeen en Hoërskool Durbanville, onderwysnavorser en hoofinligtingsbeampte by die Raad vir Geesteswetenskaplike Navorsing, en skrywer wat etlike boeke die lig laat sien. Hy maak ook per geleentheid van die skuilnaam Christo Styger gebruik.

Christiaan Matthys Stimie is op 9 Mei 1911 op die plaas Onderfontein in die distrik Lindley in die Vrystaat gebore. Sy skoolopleiding begin by die plaasskole Rondeheuwel en Ontevrede in dieselfde distrik. In 1919 verhuis die gesin na Lindley, waar hy verder skoolgaan en in 1928 matrikuleer.

Hy studeer verder aan die Universiteit van Stellenbosch en bekwaam hom as onderwyser in Engels en Latyn. Hy behaal die B.A.-graad in 1931 en die Senior Onderwysdiploma in 1932. In 1944 behaal hy ook die M.Ed.-graad aan Stellenbosch met ’n verhandeling oor "Opstelonderwys op die hoërskool: ’n ondersoek met behulp van vraelysgegewens na die doelstellings, prosedures en resultate van opstelonderwys in die eerste taal in Senior Sertifikaat-klasse".

Vanaf 1935 tot 1947 is hy verbonde aan die Hoërskool Charlie Hofmeyr op Ceres en hy word dan in 1947 skoolhoof op die Hoërskool Aberdeen. Hy is vanaf 1951 skoolhoof van die Hoërskool Durbanville en tree af aan die einde van 1969 na byna negentien jaar diens aan hierdie skool. Na sy aftrede uit die onderwys aanvaar hy ’n pos as Hoofinligtingsbeampte van die RGN (Raad vir Geesteswetenskaplike Navorsing).

Hy is getroud met Johanna Margaretha (Marguerite) van der Merwe, wat saam met hom op universiteit was en op 4 September 2004 oorlede is. Op 4 Oktober 1992 is hy oorlede.

Reeds op skool skryf hy baie verhale, sketse en gedigte, maar dit word nie gepubliseer nie. In 1931, terwyl hy student op Stellenbosch is, wen hy ’n prys met ’n kortverhaal "Ou Frans", wat later in "Die Huisgenoot" gepubliseer word. Hierna verskyn ’n hele aantal artikels van opvoedkundige aard en verhale in "Die Huisgenoot" en ander tydskrifte. Die speurverhaal "Geheim op Voorplaas" verskyn onder die skuilnaam Christo Styger.

"Lourens kom terug" is ’n roman oor die gevolge van ’n ongelukkige jeug, wat minderwaardigheidsgevoel, gewetenlose selfsug en ander komplekse insluit. Deur harde werk kom Lourens uiteindelik vry van die knellende armoede waarin hy groot geword het. Hy kan egter nie die vernederings van sy kinderdae en die beledigings wat hy van die dorpsmense ontvang het, vergeet nie.  Hy voel dat die lewe hom ’n verskoning skuldig is en gaan terug na sy tuisdorp om dit af te dwing. Tydelik word hy ’n man van aansien en gewild onder die jongmeisies, maar sy skewe motiewe haal hom eindelik in.

Die kortverhaal "Ou Frans" is ’n voorstelling van ’n agterlike mens se bestaan. Hierdie verhaal verwerk die skrywer later tot ’n novelle en dit word in boekvorm gepubliseer. Benewens romans skryf hy ook ’n aantal toneelstukke, maar almal word vir publikasie afgekeur. As vertaler is hy verantwoordelik vir "Seun van die Jangtse", vertaling van "Young Fu of the Upper Jangtse" van Elizabeth Foreman Lewis. Hierdie boek oor Chinese tradisies en kultuur is in 1932 met die Newbery-medalje bekroon.

Na sy aftrede uit die onderwys sluit hy aan by die Raad vir Geesteswetenskaplike Navorsing (RGN), waar hy hom besig hou met navorsing oor die onderwys. By die RGN verskyn dan ’n aantal publikasies oor hierdie navorsing, insluitende "Education in the Republic of South Africa", "Training after standard ten in the Republic of South Africa, excluding university training" (saam met Caroline Geggus), "University education in the Republic of South Africa" (saam met Caroline Geggus) en "Tertiary training outside universities and career opportunities" (saam met C.J.S. Coetzee en Caroline Geggus). Hierdie werke verskyn in beide Engels en Afrikaans.

Vir skoolgebruik stel hy die handleidings "Living English" vir verskillende standerds in beide die junior en senior klasse saam, terwyl "The cool web" ’n bloemlesing van Engelse gedigte vir hoërskoolleerlinge is wat hy saam met J.M. Stimie en Ernest Pereira saamstel.

Sy boek "Durbanville – Drie eeue van wellewendheid" (in Engels en Afrikaans), waarin hy die geskiedenis van Durbanville te boek stel, is postuum gepubliseer. Hierdie boek is ryklik geïllustreer met foto’s.

Werke uit sy pen sluit in:



</doc>
<doc id="116324" url="https://af.wikipedia.org/wiki?curid=116324" title="H.L. Swanepoel">
H.L. Swanepoel

H.L. Swanepoel (1912–1972) was 'n professor en eerste dekaan van die Fakulteit Regte aan die Potchefstroomse Universiteit vir Christelike Hoër Onderwys (tans Noordwes-Universiteit). Hy was ook prokureur, joernalis, skrywer en digter. Hy skryf ook per geleentheid onder die skuilnaam S. Hendriks.

Hendrik Lambertus Swanepoel is op 9 November 1912 te Reitz in die Oranje-Vrystaat gebore. Gedurende die Rebellie van 1914 rebelleer sy vader en word hy tot gevangenisstraf gevonnis. Die jong Hendrik begin in 1918 met sy skoolopleiding op sy geboortedorp, maar die skool word spoedig gesluit weens die uitbreek van die groot Griepepidemie van 1918, waarin duisende mense landswyd oorlede is.

Nadat hy op Reitz matrikuleer, studeer hy verder aan die Universiteit van Stellenbosch waar hy in 1933 die B.A.-graad, in 1935 die LL.B.-graad en in 1943 die LL.D.-graad met ’n proefskrif oor "Die leer van ‘Versari in re illicita’ in die Strafreg" behaal. Sy proefskrif word later gepubliseer. In 1936 begin hy as klerk werk by regter R.P.B Davis in Kaapstad, maar aanvaar later in die jaar ’n pos as joernalis by "Die Landbouweekblad" in Bloemfontein. Vir ’n paar maande aanvaar hy Pro Deo-werk as advokaat vir drie swart mans in die Rondgaande Hof en gaan dan na Johannesburg as joernalis wanneer "Die Transvaler" op die been gebring word. Na ’n jaar begin hy ’n praktyk as prokureur op Bronkhorstspruit. Hy stel hom beskikbaar as politieke kandidaat vir die Nasionale Party in die verkiesing in 1943, maar word verslaan. Hierna verkoop hy sy regspraktyk op Bronkhorstspruit en verhuis na Suidwes-Afrika, waar hy weer ’n pos as joernalis beklee. Hierdie verandering is egter nie suksesvol nie en hy gaan dan weer terug na Johannesburg en "Die Transvaler". Dan verhuis hy na Potchefstroom, waar hy weer as prokureur praktiseer.

In 1951 word hy aangestel as senior lektor in die Departement Regte aan die Potchefstroomse Universiteit vir Christelike Hoër Onderwys, nadat hy reeds van 1947 deeltyds klas gegee het. In 1952 word hy hoof van hierdie departement en die jaar daarop is hy bevorder tot Professor in die Regsgeleerdheid. Gedurende die tydperk 1959 tot 1961 is hy Dekaan van die Fakulteit Lettere en Wysbegeerte en in 1965 word hy verkies tot Dekaan van die Fakulteit Regte wat in daardie jaar onder sy leiding tot stand gekom het. Hierdie amp het hy beklee tot aan die einde van 1971, wanneer hy weens swak gesondheid bedank.

In die vroeë jare veertig trou hy met Anna Dorothea Neethling en die egpaar het twee dogters.

Hy is lid van die Suid-Afrikaanse Akademie vir Wetenskap en Kuns en het gedien in hierdie organisasie se keurkomitee vir die Toon van den Heever-prys vir RegswetenskapHy is van 1962 tot 1971 lid van die stadsraad en van 1966 tot 1969 burgemeester van Potchefstroomn dien in die Transvaalse Munisipale Werkersvereniging, die Vereniging van Munisipale Bestuur en die Transvaalse Munisipale Vereniging, waarvan hy ’n tyd lank ook die President was. In die Burgermag is hy bevelvoerder van die Regiment Potchefstroomse Universiteit, met die rang van kommandant. Op sportgebied is hy regsadviseur van die Wes-Transvaalse Rugbyunie, voorsitter van hierdie unie se skeidsregtersvereniging en lid van die Suid-Afrikaanse Rugbyraad se toere- en tugkomitees. Verder is hy ouderling in sy gemeente en lid van die regskomitee van die NG Kerk van Suid-Transvaal.

Hy is op 26 Januarie 1972 oorlede.

Onder die skuilnaam S. Hendriks skryf hy geestige anekdotes oor die lewe van ’n plattelandse prokureur in "My kliënt Van Tonder en ek". Sy kortverhaal "Republikeinse Reg" word deur Daniel Hugo opgeneem in "Tydskrif 3". Onder sy regte naam skryf hy in "Steekgras in die dwarspad" kort gedigte oor aktuele aangeleenthede en "Asega" is ook ’n digbundel.

Benewens vakwetenskaplike artikels in verskillende tydskrifte skryf hy ook die boek "Oor stigting", t"rust" "fideicommissum", "modus en beding ten behoewe van ’n derde". Hy is saam met professor J.C. de Wet mede-outeur van die bekende standaardwerk "Die Suid-Afrikaanse Strafreg", wat by vele universiteite voorgeskryf

In 1963 ken die Suid-Afrikaanse Akademie vir Wetenskap en Kuns die Stalsprys aan hom en professor J.C. de Wet toe vir hulle publikasie "Die Suid-Afrikaanse Strafreg". Onder redaksie van Jacobus Andreas Coetzee word die "Gedenkbundel H.L. Swanepoel" in 1976 gepubliseer om sy lewe en werk te huldig. Na sy dood stel die universiteit ook die gereelde H.L. Swanepoel-gedenklesing in.

Werke uit sy pen sluit in:




</doc>
<doc id="116327" url="https://af.wikipedia.org/wiki?curid=116327" title="Paul Smit">
Paul Smit

Paul J. Smit is ’n Afrikaanse skrywer van jeugverhale en ook skrywer van verskeie werke oor sportwetenskap en liggaamlike opvoeding. Smith skryf ook onder die skuilnaam Paul Jaco.

Paul Jacobus Smit behaal in 1964 die B.A. Honneurs-graad en in 1965 die M.A.-graad in Liggaamlike Ontwikkeling aan die Universiteit van Pretoria, laasgenoemde met ’n verhandeling oor "Die invloed van apnoïiese duike op sekere fisiologiese prosesse". In 1969 verwerf hy ’n Ph.D.-graad aan die Universiteit van die Witwatersrand met ’n proefskrif oor "Anthropometric motor performance and physiological studies on South African children involved in a nutritional status survey". Hy is vir lank betrokke by die Universiteit van Pretoria se Sportnavorsing-instituut en skryf verskeie artikels in vakkundige tydskrifte en hoofstukke in boeke oor menslike groei en geestelike ontwikkeling. As fiksheidsfanatikus het hy Tasmanië te voet deurkruis en het al geduik reg rondom die Suidkus van Afrika, die Middellandse See en in Australië

Hy bly in Phalaborwa.

Hy skryf die jeugreeks oor "Die Paddaman", waarin ’n sportonderwyser ’n paar seuns leer diepseeduik en hulle dan spannende avonture beleef langs en in die water.

Onder die skuilnaam Paul Jaco skryf hy die jeugroman "Die luiperds van Sh’ong" wat handel oor die tiener Seevie, wat ’n passie het vir wildbewaring en op ’n plaas in Kwa-Violentia bly. Hy word groot as die seun van kolonel Merbe en Andrietti Bikoson, maar die raaisels oor sy familiegeskiedenis laat hom vermoed dat hy ’n aangenome kind is. Hy red ’n dagoud luiperdwyfie en noem haar Shuna. Sy help hom hierna in sy soeke na eie identiteit en in die proses van groot word. Daar is ook spanning tussen die plaaslike gemeenskap en ’n terroristegroep, waarby Seevie en sy meisie Tensy betrek word, met Shuma wat redding bring. Hierdie boek word ook in Engels vertaal.

Die South African Association for Sport Science, Physical Education and Recreation publiseer sy handleidings vir skoolleerlinge oor "Homework in Physical Education" en "Experiments in Physical Education".

Werke uit sy pen sluit in:


</doc>
<doc id="116328" url="https://af.wikipedia.org/wiki?curid=116328" title="Nicole Strauss">
Nicole Strauss

Nicole Jaekel Strauss is ’n Afrikaanse skrywer wat met haar kortverhale die Eugène Marais-prys en die Universiteit van Johannesburg-prys vir debuutwerk wen.

Sy is op 8 September gebore. Ná skool studeer sy aan die Universiteit van Stellenbosch, waar sy in die negentigerjare die B.Com.-graad en LL.B.-graad in die Regte behaal. Hierna praktiseer sy as advokaat en lid van die Kaapse Balie. Sy bring ’n jaar in Londen deur, vanwaar sy vele ander lande van Europa besoek. Na haar terugkeer trou sy met Ben en met die aankoms van haar kinders staak sy haar regswerk en sien voltyds na die kinders om. In 2009 behaal sy onder leiding van Etienne van Heerden die M.A.-graad in Kreatiewe Skryfwerk met lof aan die Universiteit van Kaapstad. Sy woon in Kaapstad met haar man en drie kinders, twee seuns en ’n dogter.

Sy debuteer met die kortverhaalbundel “"Maal"”. Die titel is aanduidend van die belangrikheid wat kos en die bereiding daarvan in die verhale speel as simbool van die basiese benodigdhede vir lewe, terwyl die karakters ook meermale deur die lewe gemaal word. Die karakters (waarvan sommige in verskeie verhale voorkom) woon hoofsaaklik in Europese stede, waar hulle as vreemdelinge en randfigure op die rand van die samelewing beweeg en in hierdie gedrang ’n weg moet vind. Twee verhale speel in Afrika af, insluitende een oor Alile uit Malawi wat na die Kaap kom op soek na ’n beter lewe, maar gekonfronteer word deur familielede wat haar nie wil erken nie. Die bundel beïndruk met raak beskrywings en die sensitiewe taalgebruik waarmee die gevoelslewe van die karakters verwoord word. In die verhaal “"Katinka kook"” het Katinka haar seun Fred en dogter Manon uitgenooi vir ete, met Fred wat sy kamermaat Emile saambring en Manon haar nuwe kêrel. Katinka se begeerte is vir kleinkinders om haar en haar man Frederik se groot huis te verwarm, maar Fred wil die land verlaat en Manon is so besig as aktrise dat sy nie ernstig is oor verhoudings nie en beslis nie daaraan dink om te trou nie. Dan besef Katinka dat Fred en Emile ’n verhouding het en dat kleinkinders haar waarskynlik nie beskore gaan wees nie. Hierdie kortverhaal word vir die televisie verwerk en in Augustus 2014 oor die senders van KykNet as “"Onder die tafel"” gebeeldsend. “"Maal"” wen in 2011 die Eugène Marais-prys en die Universiteit van Johannesburg-prys vir beste skeppende debuutwerk en is in dieselfde jaar op die kortlys vir die toekenning van die Jan Rabie-prys vir vernuwende prosa.

Sy stel “"Kosblik"” saam, ’n versamelbundel met kortverhale oor kos en wyn. Verhale van skrywers soos Marlene van Niekerk, Rachelle Greeff, Emile Joubert, E.K.M. Dido, Kerneels Breytenbach, Zandra Bezuidenhout, Helena Gunter, Willemien Brümmer en M.C. Botha word hierin opgeneem.




</doc>
<doc id="116329" url="https://af.wikipedia.org/wiki?curid=116329" title="Pieter Smit">
Pieter Smit

Pieter Smit is ’n Afrikaanse digter.

Pieter Smit is in 1946 op Rustenburg gebore. Hy studeer aan die Universiteit van Kaapstad, vertoef ’n ruk in Stellenbosch en verhuis dan na die Transvaal. Hier is hy ’n tyd lank verbonde aan die Vaktaalburo en word daarna taaladviseur in Pretoria. Daarna bemark hy tegnologiese produkte. Hy trou met die bekende digter Rosa Smit en hulle woon vir ’n ruk langs die Hartbeespoortdam aan die voet van die Magaliesberg. Hulle het twee seuns, maar is later geskei.

Hy skryf sy eerste gedig reeds in standerd drie, oor ’n fluitspeler wat ’n voël ontdek wat mooier sing as wat hy kan speel. Later publiseer hy gedigte in tydskrifte soos "Standpunte" en "Donga" en debuteer dan met die digbundel “"Visum vir die vreemde"”. Die eerste afdeling (“"Visum vir die vreemde"”) bevat wetenskapgedigte met volop ruimtelike verwysings en wetenskapsjargon, met die doel om die ontmensliking en meganisering van die mens te belig. Die tweede afdeling (“"Paspoort"”) bevat hoofsaaklik belydenisverse en liefdesverse, wat in hulle eenvoudiger beelding en vorm sterker kommunikeer. Hier maak hy in teenstelling met die eerste afdeling met sy paspoort die deure na ’n meer bekende wêreld oop.

“"Witskrif"” bevat verse oor Afrika, die politiek, wetenskap en die liefde. Dwarsdeur die bundel word besondere klem op die woord “wit” gelê en dit word in al sy variasies gebruik om politiese implikasies, gestroop, bleek tot suiwer maagdelikheid, dood, rein en klinies voor te stel en te impliseer, terwyl hy ook die teenstellings van wit ontgin. Die bekoring van hierdie verse lê in die eenvoud daarvan, wat dit vir die gewone leser toeganklik maak. Sy verse word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Voorspraak"” en “"Die mooiste Afrikaanse liefdesgedigte"”.

Hy spandeer ook baie tyd in navorsing vir ’n drama oor die Franse Hugenote aan die Kaap, maar dit word nie opgevoer nie. Hierin veg ’n Hugenoot vir die waarheid aan die Kaap, maar sterf ’n grusame dood.


Gibson, Erika “Pieter se ‘Witskrif’ ryk aan besinning deur vers en formule” “Die Transvaler” 25 Augustus 1987


</doc>
<doc id="116330" url="https://af.wikipedia.org/wiki?curid=116330" title="Sannie Steyn">
Sannie Steyn

Sannie Steyn was ’n Afrikaanse skrywer van kontreiverhale, jeugverhale en godsdienstige werke.

Susanna Jacoba van den Heever is op 23 November gebore. Haar vader is C.F. van den Heever en haar moeder Louisa Elizabeth van den Heever (neé Engels). Gedurende die Anglo-Boereoorlog word haar vader gevange geneem en in ballingskap na Ceylon gestuur. Sy word groot op die plaas Langkuil in die distrik Lindley in die Oranje-Vrystaat en beskou die Riemland (daardie deel van die Noordoos-Vrystaat in die omgewing van Lindley, Reitz en Frankfort, die sogenaamde mieliegordel), as haar hartland. Haar skoolopleiding ontvang sy op Lindley, Bethlehem en Bloemfontein. Hierna word sy onderwyseres op Bethlehem voordat sy trou met Gideon Francois Steyn, wat oorspronklik van Swellendam kom. Hy is ’n direkte afstammeling van die eerste stamouer Steyn wat hom in Suid-Afrika vestig uit Leeuwarden in Holland. Later gee hy onderwys aan die Hoërskool Die Punt op Mosselbaai, waar die gesin hulle vestig. Die egpaar het vier kinders, drie seuns (Johan, Cornelis en Deon) en ’n dogter (Monica), wat ook die jongste kind is. Sannie beywer haar vir welvaartsaangeleenthede in haar omgewing.

Sy sterf op 20 Junie 1962 in Mosselbaai.

Reeds op skool is sy lief vir skryf en toon sy ’n voorliefde vir opstelle. Sy lewer veral gewilde leesstof en romans oor mense van ’n spesifieke streek, soos in “"Riemlandse nooientjie"”. Die hoofkarakter is Rinette Beaurraine, wie se lewe vanaf haar dertiende jaar tot haar drie-en-twintigste jaar die boustof van die roman is. “"Gebeurlikhede in en om die huis"” bevat geestige sketse uit die lewe van ’n huisvrou. “"Geplukte are"” is ’n godsdienstige boek. “"Voor die hek"” is nog ’n roman, met as tema ’n begaafde jong meisie wat die liefde van ’n onderwyser verwerp om voorkeur te gee aan rykdom in ’n loopbaan as sakevrou. Wanneer sy wel die rykdom verwerf het, besef sy dat finansiële welvaart sonder liefde nutteloos is. “"Theobald skryf ’n brief"” is ’n jeugverhaal. Sy gee ook “"’n Nuwe bundel kindergediggies"” uit, met sommige van hierdie versies wat later deur Pieter W. Grobbelaar in die versamelbundels “"Trompettertjie"”, “"Wieliewalie"” en “"A la mallemeule"” opgeneem word. Haar artikel oor “"Dapper agterryers: Jan Ruiter, president Steyn se lyfbediende"” verskyn op 17 Julie 1942 in "Die Huisgenoot" en word deur J.C. Steyn onder die titel “"Ruiter se vertelling"” in die versamelbundel “"Veg en vlug"” opgeneem.





</doc>
<doc id="116331" url="https://af.wikipedia.org/wiki?curid=116331" title="Rosa Smit">
Rosa Smit

Rosa Smit is ’n Afrikaanse digter en wenner van die Ingrid Jonkerprys vir haar poësie.

Rosa Smit is op 6 Mei 1945 op Alberton gebore, waar sy in 1963 matrikuleer. Haar ma is die skrywer Jana Coetzee en sy het ’n suster, Linda. Sy voltooi in 1967 haar studies aan die Pretoria Onderwyskollege, met Drama en Spraakopleiding as hoofvakke. In haar jeug is sy ’n vryskut fotografiese model en ’n finalis in die Mejuffrou Suid-Afrika skoonheidskompetisie. Sy behaal verdere kwalifikasies in vertolkingskuns aan die Universiteit van Suid-Afrika en Aletta Gericke se Akademie van Dramakuns en Voordrag. Daarna speel sy toneel by verskeie amateurgroepe (onder andere die Johannesburgse Toneelgeselskap). Sy bly ’n rukkie in Europa en by haar terugkeer doen sy radiowerk en rig spreekkore vir skole af, terwyl sy ook haar eie kreatiewe skryfskool stig. Sy dien ook as sekretaresse van die Afrikaanse Skrywerskring in Transvaal. Rosa trou met die digter Pieter Smit. Hulle het twee seuns en woon eers in Hartbeespoort en later in Pretoria, maar skei later. Haar belangstelling in die kuns lei haar daartoe om ook self te begin skilder en haar werk geniet groot aftrek. By geleentheid tree sy in die openbaar op om haar gedigte voor te lees, soos by Versindaba in Stellenbosch in 2008 en die Afrikaanse Stemfees by die Huis vir Afrikaanse Poësie in 2010 in Pretoria. Sy tree ook op as beoordelaar vir die digkompetisie van die webwerf "Woes".

Saam met ’n aantal ander voorheen ongepubliseerde digters word vyftien van haar gedigte in 1984 in die versamelbundel “"Visier"” opgeneem. Meeste van hierdie verse word ook opgeneem in haar debuutbundel, “"Krone van die narsing"”, wat in 1989 met die Ingrid Jonkerprys bekroon word.Die twee genommerde afdelings van die bundel bevat onderskeidelik liefdesgedigte en religieuse gedigte. Haar vindingryke gebruik van beelde val deurgaans op, terwyl veral die godsdienstige gedigte effektief is in die manier waarop menslike tydelikheid en nietigheid gekontrasteer word teen die almagtige en ewigheid van die goddelike.

“"Die begeleiding van duiwe"” bevat ’n verskeidenheid verweefde temas, waarin duiwe (simbool van vrede, vlug, voël en vlieg) dikwels as skakels optree. Israel se voortdurende bestaanstryd en die tema van oorlog en stryd is die agtergrond vir baie van die gedigte. Dit skakel ook natuurlik in by die deurlopende tema van godsdiens, waarin nie net eie worsteling en ervaring ondersoek word nie, maar ook dié van figure soos Abraham, Luther, Moeder Teresa en Andrew Murray. Die bundel bevat durende interaksie tussen teenpole in die bundel, soos tussen die aardse en die verhewene, die godsdienstige en die lyflike, tussen Israel en Suid-Afrika. Sy skryf ook etlike liefdesgedigte wat mooi inskakel by die reismotief in die bundel en toon ’n uitsonderlike vermoë om geweld, liefde en godsdiens met mekaar te verbind.

“"Die rooi veer in Vasco se hoed"” se eerste afdeling neem die Portugese skeepsvaarder Vasco da Gama as historiese vertrekpunt vir gedigte oor die koloniale tyd, met Vasco se standbeeld in Lissabon wat as inspirasie dien. In die gedig “"Vasco da Gama"” word verwys na hom wat “in graniet weggesteek” is, maar steeds die see dophou. Daar is etlike gedigte oor Da Gama en sy seereise, met die spreker wat met Da Gama as medereisiger ook die wêreld verken en reisverse skryf oor haar besoeke aan plaaslike en buitelandse plekke. In ’n fiktiewe brief aan sy vrou word verwys na die rooi veer in Da Gama se hoed, wat aansluit by die titel van die bundel. Die spektakel van hierdie veer sluit aan by die spreker se perspektief op hierdie Middeleeuse seevaarder, waardeur sy “heldedade” in ’n ander perspektief geplaas en ontluister word. Die tweede afdeling van die bundel staan in die teken van die innerlike reis wat die digter onderneem, met die derde afdeling wat ingelei word deur St. Teresa van Avila se opmerking dat selfs God op die een of ander reis is. Die verse in hierdie afdeling herinner aan Rosa Smit se vroeëre religieuse werk. Deurgaans in die bundel is daar ook ’n bewustelike gesprek met en oor die poësie, asook die ontstaan van ’n gedig. In “"Die gedig wat aankom"” word die gedig vergelyk met iemand wat slinger-slinger en suutjies met die paadjie afkom. Die bundel word afgesluit met die vers “"Afloop"”, waarin die reissak nou gebêre word tot die volgende reis. Daar is etlike mooi beelde en geslaagde metafore in die bundel, maar die bundel maak steeds ’n ongelyke indruk.

Rosa Smit publiseer ook gedigte in "Tydskrif vir Letterkunde" en op die CD “"Klikspringer"”. Van haar gedigte word opgeneem in versamelbundels soos “"Groot verseboek"”, “"Die Afrikaanse poësie in ’n duisend en enkele gedigte"”, “"Die braambos brand"”, “"Honderd jaar later"”, “"Versindaba 2008"” en “"Die mooiste liefdesgedigte in Afrikaans"”. Laurinda Hofmeyr toonset haar gedig “"Heksery"” en neem dit op haar CD “"Ligdag"” op.

In 2002 skryf sy die drama “"Richmond”" en neem die regie daarvan waar vir die Kleinteater en Teaterhuisie. Haar kortverhaal “"Syns gelyke sal jy nie altyd kry nie"” is opgeneem in die versamelbundel “"Drif"” onder redaksie van Lindeque de Beer.

Ongelukkig kon sy nooit weer die standaard van haar vroeëre skryfwerk handhaaf nie. Sy betaal vervolgens self vir die druk en publisering van haar boeke soos Vers oor Vers wat gekritiseer word as selfplagiaat. Die Hart van die Jeugleier word nie goed ontvang nie weens die onsamehangende inhoudelikheid, verwarrende struktuur en swak redigering.





</doc>
<doc id="116332" url="https://af.wikipedia.org/wiki?curid=116332" title="Pieter Stoffberg">
Pieter Stoffberg

Pieter Stoffberg is 'n Afrikaanse skrywer. Hy het die Eugène Maraisprys in 1991 ingepalm vir "Die hart van ’n hond".

Pieter A. Stoffberg studeer eers vir twee jaar ingenieurswese aan die Universiteit van Pretoria en ook in die argitektuur voordat hy van studierigting verander en sy LL.B.-graad aan die Universiteit van Suid-Afrika behaal. Hy is ’n prokureur en woon op ’n boomplaas in Ermelo. Sy geloof is bepalend vir sy skryfwerk en hy is ’n ouderling in die NG gemeente Ermelo-Oos. Uit sy huwelik met Marjorie Marais (dogter van die politikus Jaap Marais) word drie kinders gebore, waarvan Theunis en Ariami die oudstes is.

Reeds in Februarie 1982 verskyn sy eerste gepubliseerde kortverhaal, “"Sussie of nie Sussie nie"”, in "Tydskrif vir Letterkunde". Hierna publiseer hy verskeie kortverhale in tydskrifte voor die verskyning van sy sterk debuutbundel, “"Die hart van ’n hond"”. Hierdie bundel maak groot indruk met die vermoë om ’n atmosfeer van spanning en drif te skep. So word die bundel ’n ontdekkingstog na die verskuilde werklikhede agter die gewone gang van die lewe.In verskeie verhale speel die hond ’n rol, veral as bakleier en aanvaller, maar ook as simbool van die dierlike binne die mens. Onderliggend aan meeste van die verhale is dus menswees waar die mens meer dier as mens kan wees, wat ook bepalend is vir menslike verhoudings op alle vlakke. ’n Groot verskeidenheid temas word behandel, waaronder die opwinding en verwardheid wat jonk wees meebring (soos in “"Bloedsweet"” en veral “"Resies"”) waar die tydlose elemente van die rebelsheid van die tiener, groepsdruk, konflik met ouers en soeke na ’n rolmodel vernuftig benut word om die gemoed van die adolessent oortuigend weer te gee. ’n Besondere hoogtepunt is die verhaal “"Die dood van ’n ou man"”, waar die terugkeer na ’n plaas om afskeid te neem van ’n sterwende vader die gegewe is. Hier sit die predikant magteloos by terwyl sy ongeredde vader sterf. Die verwydering en vreemdheid tussen mense word hier op alle vlakke deurgevoer, al is hulle almal binne die simboliese en werklike huis van die vader. Eensaamheid kry uiting op verskillende maniere, soos waar ’n prokureur, alleen in sy kantoor op ’n Sondagoggend, besonderhede oor ’n skeisaak op ’n diktafoon dikteer (“"Die egskeiding"”) en die onderwyseres in die skoolkoshuis aan wie se deur die liefde klop maar dan weer verbygaan (“"Twee Sondagaande"”). “"Die hart van ’n hond"” ontvang in 1991 die Eugène Marais-prys. In “"Kruispunt"” verwys die titel nie net na ’n krisismoment van besinning nie, maar roep dit ook die offerdood van Christus op.Die bundel bevat Christelike kortverhale, waar in uiteenlopende omstandighede gewys word hoe God teenwoordig is juis waar mense van Hom vergeet. Sy kortverhaal “"16 Desember 1945 – Amsterdam"” word in die versamelbundel “"Van spoke gepraat"” onder redaksie van Charles Fryer opgeneem.

Sy eerste roman, “"In die lig van vuur"”,speel af in hedendaagse Oekraïne waar die biskop Igor Ponomarenko betrokke raak by ’n verbode liefde met ’n vrou,Olja, wat die Tsjernobil-ramp oorleef het. Hulle lotgevalle toon ’n parallel met die Bybelse Ester boek, opgeteken in ’n perkament wat Igor in ’n kerker ontdek. Olja moet haar invloed gebruik om Igor oor te haal om die Protestantse kerk van vervolging te red, net soos Ester die vervolging van die Jode moes stopsit. Igor kom in aanraking met die Mafia en in konflik met die Ortodokse Kerk, met sy wroeging wat ’n spieëlbeeld word van die stryd tussen die godsdienstige en sekulêre magte in die land.

Hy verwerk sy kortverhaal “"Die laaste reis van Geerhardt van der Lende"” as musiekspel vir die teater en dit maak sy debuut by Aardklop in 2009. Dit is die verhaal van ’n man wat tydens die Tweede Wêreldoorlog poog om sy ware identiteit geheim te hou en per boot na Amerika te vlug, waar sy verloofde reeds op hom wag. Sy verlede en gewete agtervolg hom egter, aangesien hy sy vriende in die konsentrasiekamp verraai het en hy word gedwing om uit te vind wie en wat hy regtig is.





</doc>
<doc id="116334" url="https://af.wikipedia.org/wiki?curid=116334" title="Tannie (skrywer)">
Tannie (skrywer)

Tannie was die skuilnaam van Hester van Heerden (1873–1947), wat onder hierdie skuilnaam landwye bekendheid verwerf met haar kinderrubriek in "Die Brandwag". Sy was getroud met Izak van Heerden, wat onder die skuilnaam Vaalswaer ook geskryf het. J.S.M. Rabie, koerantredakteur en stigterslid van die Suid-Afrikaanse Akademie vir Wetenskap en Kuns, is een van haar broers.

Hester Debora Maria Rabie is op 3 Desember 1873 op die plaas Groenkloof in die distrik Fauresmith in die Vrystaat gebore. Haar vader, Johannes Jacobus Rabie, was ’n Voortrekker onder Gerrit Maritz en later Piet Retief en hy neem ook aan die Slag van Bloedrivier deel. Hy was twee keer getroud. Uit die eerste huwelik is 15 kinders en uit die tweede met Hester Debora Maria Marais, oorspronklik van Klein Drakenstein, nege, van wie sy die vyfde kind en tweede dogter was. Haar ouers neem ook twee kinders aan van ’n familielid van wie die moeder oorlede is.

Haar eerste skoolonderrig ontvang sy op die plaas van goewernantes wat met tussenposes kom en gaan en na haar pa se dood gaan sy in 1887 na die Bloemhof Seminarium op Stellenbosch Dan studeer sy verder op die plaas onder leiding van haar ouer broer, J.S.M. (Johannes Stephanus Marais) Rabie, ’n knap joernalis en later redakteur van "De Natalse Afrikaner" en "De Vriend des Volks". Hy was een van die stryders vir die regte van Afrikaans, wat later ook ’n stigterslid was van die Suid-Afrikaanse Akademie vir Wetenskap en Kuns. Ná verdere studie in Bloemfontein kwalifiseer sy as onderwyseres en gee onderwys op die plaas Driekop in die distrik Smithfield. Hiervandaan gaan sy na Pretoria om onderwys te gee, waar sy in 1897 trou met Izak Johannes van Heerden, wat self onder die skuilnaam Vaalswaer boeke skryf. Hy is oorspronklik van Cradock en was in hierdie tyd in ’n prokureurskantoor werksaam. Die huwelik is kinderloos.

Hulle woon in Pretoria tot 1922, waarna hulle na Potgietersrus verhuis. Die egpaar was albei leidende figure in die Tweede Taalbeweging. Izak tree op as sekretaris van die Afrikaanse Taalgenootskap en Hester skryf gereeld sketse en artikels vir "Die Boerevriend" in Bloemfontein en "De Natalse Afrikaner" in Pietermaritzburg. Met die stigting van "Die Brandwag" in 1910 neem sy na uitnodiging van Gustav Preller onder die skuilnaam Tannie sonder vergoeding die kinderrubriek waar, tot hierdie tydskrif in 1922 doodloop. Hierin publiseer sy dan van tyd tot tyd ook haar baie bekende “"Klein Duimpie"”-verhale, van wie sy telkens meer verhale moet skryf onder aanmoediging van talle lesersbriefies.

Na die tot niet gaan van die oorspronklike "Brandwag" gee sy in samewerking met "Die Volkstem" vir sowat ’n jaar ’n kindertydskrif uit onder die naam "Die Brandwaggie". Ook aan ander tydskrifte en koerante werk sy mee en lewer onder die skuilnaam Ousie die huishoudkundige rubriek in die landboublad "De Boer", is jare lank medewerker aan "Die Volkstem" (vir wie sy ’n vroue- en kinderrubriek behartig) en skryf vir die "Boerevriend Huisalmanak".

Saam met haar suster en dié se dogter besoek sy Wes-Europa in 1924 en bring onder andere besoek aan Portugal, Holland, Duitsland, Oostenryk, Switserland, Italië en Engeland. Hierna reis sy in 1930 deur Egipte, Palestina, Klein-Asië, Sirië, Griekeland en Italië en daarvandaan noordwaarts deur Europa en langs die weskus terug huis toe. Op hierdie reis woon sy ook die beroemde Passiespele by Oberammergau in Duitsland by. In 1934 reis sy deur die Verre Ooste, Java, die Filippynse eilande, China en Japan. Sy ly in haar lewe toenemend aan swak gesondheid, wat haar veral sedert haar verhuising na Potgietersrus in 1922 opkeil. In die laaste jare van haar lewe ly sy erg aan rumatiek en is sy feitlik blind. Sy is op 16 Januarie 1947 op Potgietersrus oorlede.

Met haar kinderverhale in die ou "Brandwag" van 1910 tot 1922 verwerf sy in wye kring bekendheid en sy word tereg beskou as die eerste vroulike Afrikaanse joernalis en die eerste skryfster van Afrikaanse kinderlektuur. Veral haar volkome verafrikaanste vertelling van “"Klein Duimpie"” raak baie bekend. Verskeie van haar kinderboeke word gepubliseer, insluitende drie dele van “"Die kaskenades van Klein Duimpie"”, “"Kaperjolle van die swaap"” en “"Outata een-oog"”. Sy vertaal ook talle kinderboeke in Afrikaans vir Van Schaik Uitgewers, waaronder “"Driesie Dreyer by die dwergies"”, “"Driesie Dreyer by die reuse"”, “"Elsie haar verjaarsdaggaste"”, “"Koning Kasper en sy goudvissies"”, “"Wat wil Beppie nog meer hê?"”, “"Die wonderblom van Trienkie"” en “"Karel Krienken se Krismiskous"”. Sy lewer ook talle bydraes tot die leesreekse “"Jong Suid-Afrika"” en die uitgewery De Bussy se “"Leesboek vir Suid-Afrika"”.

Vir volwasse lesers publiseer sy na haar terugkeer van haar eerste oorsese reis (vir ses maande saam met haar suster en dié se dogter deur Portugal, Holland, Duitsland, Oostenryk, Switserland, Italië en Engeland) ’n reeks onderhoudende artikels oor hierdie reis in "Die Huisgenoot", wat later in boekvorm uitgegee word onder die titel “"Daar ver oor die see"”. A.P. Grové neem die gedeeltes “"Die Katakombes 22 Julie"” en “"Die Wartbrug 29 Mei"” uit hierdie boek op in “"Trekvoëls"”, ’n versamelbundel van reissketse. Daarna volg die reisverhaal oor haar tweede reis (deur Egipte, Palestina, Klein-Asië, Sirië, Griekeland en Italië) as “"Andermaal ver oor die see"”. Hierdie boeke word gepubliseer onder die skuilnaam Tannie. Sy was besig met haar derde reisverhaal, maar kon dit weens swak gesondheid nie voltooi nie.






</doc>
<doc id="116335" url="https://af.wikipedia.org/wiki?curid=116335" title="Sannie Uys (skrywer)">
Sannie Uys (skrywer)

Sannie Uys (1886–1976) was ’n skrywer van kortverhale. Die digter, dramaturg en skrywer Uys Krige is een van haar seuns.

Susanna Hermina Uys was op 8 Februarie 1886 op die plaas Kadie aan die Breederivier gebore, as een van ses kinders (een seun en vyf dogters) van Mattheus Gerhardus Uys (1848–1912) en Francina Gertruida Johanna Lourens (1853–1925). Sy word groot op die skaapplaas Bontebokskloof aan die voet van die Langeberg naby Swellendam. As skoolmeisie is haar sakgeld tien sjielings ’n kwartaal en sy verdien per geleentheid vyf sjielings vir haar lofrede oor "Pink pills for pale people" ten behoewe van ’n advertensiemaatskappy. Aanvanklik gaan sy aan die Victoria Grove High School for Girls op Riversdal skool, maar voltooi haar skoolloopbaan aan die Hoër Meisieskool Bloemhof op Stellenbosch. Aan die Victoria-Kollege op Stellenbosch bekwaam sy haar as onderwyseres en studeer ook klavier onder professor F.W. Jannasch. Hierna gee sy vir ’n ruk onderwys in musiek. Sy trou op 11 Februarie 1908 met Jacob Daniel (Japie) Krige, die bekende rugby Springboksenter en landdros en die egpaar het ses kinders, waarvan vier seuns en twee dogters. Onder hulle tel Mattheus Uys Krige (gebore 1910), die bekende digter (wat haar nooiensvan as naam kry), en François Krige (1913), die bekende kunsskilder. Die ander twee seuns is Bokkie (Jacobus Gerhardus Joubert – 1909), vertaler van Antoine de Saint Exupery se "Vol de nuit" as "Nagvlug" en "Terre des hommes" as "Pioniers van die wolke", en Petrus Arnoldus (Arnold – 1911), terwyl die dogters Maria Magdalena (Mitzi – 1917) en Suzanne Hermine (1926) is. Suzanne is die moeder van die aktrise Grethe Fox. Nog ’n seun, Jacob Daniel Krige, is binne drie weke na sy geboorte in Junie 1922 oorlede.

Weens haar man se werk as magistraat word hy gereeld verplaas en moet die gesin noodgedwonge baie verhuis. Hy is eers klerk in die magistraatskantoor op Clanwilliam, maar word kort daarna na Uniondale verplaas. Van Uniondale verhuis die gesin na Bredasdorp, waar hulle op die plaas Zandhoogte bly. In 1917 verhuis hulle na Kaapstad, waar hulle in Hastingsstraat 17 in Tamboerskloof woon. Teen die middel van 1919 verhuis die gesin na Van Riebeeckshof in Bellville. Hier woon hulle net ’n jaar voordat haar man ondermagistraat in Stellenbosch word en die gesin verhuis in 1920 hierheen. Aan die begin van 1927 verhuis hulle na Cathcart, waar haar man sy eerste volwaardige magistraatspos beklee. Tydens haar huwelik neem sy aktief deel aan gemeenskapsaktiwiteite. Sy is een van die eerste vroue wat op ’n skoolkomitee dien en het ’n leidende aandeel aan liggame soos die Afrikaanse Christen Vrouevereniging (ACVV) en die Vroue Landbouvereniging (VLV). Op Cathcart dien sy ook op die bestuur van die Helpmekaar-Vereniging. Sy en haar man verhuis in 1933 na Ladybrand in die Vrystaat, waarheen haar man verplaas word.

In 1935 onderneem sy ’n uitgebreide reis deur Europa. Sy ontmoet haar seun Uys, wat daardie tyd in Spanje woonagtig is, in Maart 1935 in Gibraltar en saam reis hulle deur Spanje, Italië, Frankryk, België en Nederland. Na haar man se aftrede op Bethlehem in die vyftigerjare, verhuis hulle na Claremont en later na Tuine in Kaapstad. Op 14 Januarie 1961 is haar man hier oorlede. Sy onderneem in 1971 ’n reis na Europa saam met haar dogter Suzanne, waar sy in Rome ook ’n kort ruk by haar seun Uys aansluit, wat op daardie tydstip by sy seun kuier. Op Vrydag, 20 Februarie 1976 is sy in Kaapstad oorlede.

Sy begin eers in haar vyftigerjare skryf en beeld veral die laat negentiende-eeuse lewe in die Swellendamse distrik uit in haar verhale, sketse en radiopraatjies. Haar eerste gepubliseerde werk is ’n skets wat in die tydskrif "The Cape" geplaas word. Die uitstaande positiewe kenmerk van haar kortverhale is die eenvoudige woorde en vertelstyl, waardeur sy goed gekose besonderhede bekendmaak wat telkens meer verklap as wat dit op die oog af lyk. Sy het ook ’n goeie sin vir die geloofwaardige ontknoping van haar verhale, terwyl sy knap gebruik maak van ironie. Daarteenoor is haar taalgebruik soms onpresies en word die karakters nie altyd genoegsaam as mense uitgebou nie.

Haar eerste bundel kortverhale is "Vroue", wat onder andere die bekende kortverhale "Die nagtegaal sing" en "Michiel Oberholster" bevat. Beide kortverhale word later in Engels vertaal en verwerf bekendheid in hierdie taal. "Die nagtegaal sing" word opgeneem in ’n bloemlesing bevattende kortverhale uit Suid-Afrika, Indië, Australië en Duitsland en verskyn ook in ’n Tsjeggiese bloemlesing in Praag. Later gee hierdie kortverhaal ook die titel vir haar bundel Engelse kortverhale. "Michiel Oberholster" word opgeneem in die Engelse versamelbundel "Stories South African". Noemenswaardig is verder die geslaagde verbinding van werklikheid en sprokie in "Alice in Wonderland", die kontras tussen die twee vroue in "Die twee vriendinne" en die outokratiese vader in "Die vader". Haar seun Uys Krige baseer sy drama "Die twee lampe" deels op laasgenoemde kortverhaal.

Sannie Uys se tweede bundel kortverhale, "Papawers en pikkewyne", bevat onder andere "Die sterfbed" wat beskou kan word as haar beste kortverhaal en een van die beste in Afrikaans. Hierin onthou ’n ou man op sy sterfbed sy hele lewe van heidense wellustigheid en sy talle ervarings met vroue, waardeur ook sy hele verlede stuksgewys ontbloot word. Hierdie verhaal word eers in "Standpunte" van April 1949 gepubliseer en D.J. Opperman, die destydse redakteur, is so beïndruk daarmee dat hy dit in die prominente posisie van die begin van die uitgawe plaas. Ook in hierdie bundel is "Die twee kinders" en "Ek is ’n Christen", wat beide in vertaling groot belangstelling wek. "Ek is ’n Christen" het as tema die vrees van ’n jong swart vrou wat deur haar stamgenote gedwing word om deel te neem aan ’n rituele moord. Die titelverhaal, "Papawers en pikkewyne", demonstreer op mikrovlak die impak van die vertroebelde rasseverhoudings in die land, waar die onregverdige en onbeskaafde optrede van ’n wit vrou teenoor haar swart huisbediende uitgebeeld word. "Die pottebakker se werk het misluk" vertel hoe ’n ongetroude moeder se lewe weer koers kry deur ’n kind. Sy skryf ook die ongepubliseerde kort roman "Die melkbos", wat later deur haar kleinseun Revie Fox as die basis vir ’n televisieverhaal gebruik word.

"The two children", wat in ’n uitgawe van "Charm" gepubliseer word, is haar eerste verhaal wat in Engels gepubliseer word. Dit is ’n verhaal oor haarself en ’n swart seun. Haar tweede verhaal in Engels, "I am a Christian", trek aandag toe dit in 1960 in die versamelbundel "South African stories", saamgestel deur David Wright, opgeneem word. Dit verskyn ook in ’n Switserse bloemlesing van Suid-Afrikaanse kortverhale, uit die Engels in Duits vertaal deur die bekende vertaalster, Elizabeth Schnack. Haar Engelse bundel kortverhale, "The nightingale sings", waarin sy en Uys Krige van haar bekendste verhale in Engels vertaal, word in 1964 gepubliseer. Hierin slaag sy uitmuntend daarin om die stories te laat leef in keurige Engels, sonder enige verlies van die ironie en die feitlik universele angel in die stert, waardeur die einde die hele verhaal verlig en nuwe betekenis gee.






</doc>
<doc id="116338" url="https://af.wikipedia.org/wiki?curid=116338" title="Oksitanië">
Oksitanië

Oksitanië (Frans: "Occitanie", Oksitaans: "Occitània", Katalaans: "Occitània") is 'n Franse gewes (Frans: "région") in die suide van Frankryk wat uit die ou geweste van Languedoc-Roussillon en Midi-Pyrénées bestaan. Die gewes Oksitanië bestaan sedert 2016.



</doc>
<doc id="116339" url="https://af.wikipedia.org/wiki?curid=116339" title="Vrystaat Botaniese Tuin">
Vrystaat Botaniese Tuin

In die Vrystaat Nasionale Botaniese Tuin buite Bloemfontein is 'n plantversameling wat die inheemse flora van die Vrystaat, Noord-Kaap en Lesotho weerspieël.

Die tuin van 70 ha is in 1965 by Bainsvlei aangelê, ongeveer 10 km noord van die middestad en in 'n vallei tussen skilderagtige dolerietkoppe. 'n Vierhonderd plant-, 140 voël-, 50 soogdier- en 50 reptielspesies kom in die park voor. 'n Wildeolyfboom ("Olea europaea subspesie africana") is waarskynlik ouer as 200 jaar. In die herbarium word 50 000 spesies bewaar. Verder is daar 'n voëlkykskuiling, 'n dam en wye grasperke.



</doc>
<doc id="116352" url="https://af.wikipedia.org/wiki?curid=116352" title="Rivierklowe van Maputa- tot Pondoland">
Rivierklowe van Maputa- tot Pondoland

Die rivierklowe van Maputa- tot Pondoland is 'n WWF-ekostreek van Suid-Afrika wat veral die riviere van KwaZulu-Natal en die Oos-Kaap omsoom. Kus toe grens dit aan die ekostreek AT0116, die kusreënwoud van Suid-Afrika se ooskus.

Kenmerkend aan hierdie streek is houtige spesies soos "Diospyros dichrophylla", "Euphorbia triangularis", "Rhus dentata" en "Senecio deltoideus". Van die meer wydverspreide spesies is "Putterlickia pyracantha", "Rhoicissus tridentata", "Grewia occidentalis", "Phyllanthus verrucosus" en die grasspesie "Panicum maximum".



</doc>
<doc id="116354" url="https://af.wikipedia.org/wiki?curid=116354" title="Blousaadsoetgras">
Blousaadsoetgras

Blousaadsoetgras ("Megathyrsus maximus" syn. "Panicum maximum") is 'n grasspesie wat veral in WWF-ekostreek AT1012 (die rivierklowe van Maputa- tot Pondoland) voorkom. Op die SANBI-rooilys word dit as "veilig" gelys. Dit kom ook buite Suid-Afrika voor.

Hierdie gras het hoë waarde vir beweiding


</doc>
<doc id="116363" url="https://af.wikipedia.org/wiki?curid=116363" title="Barend J. Toerien">
Barend J. Toerien

Barend J. Toerien (1921–2009) was ’n Afrikaanse digter en skrywer, wat as bibliotekaris vir die Verenigde Volke Organisasie (voorganger van die Verenigde Nasies) in New York en ook in Suid-Afrika vir verskeie biblioteke werk.

Barend Jacobus Toerien was op 29 Maart 1921 op die plaas Steenwerp in die distrik Porterville in die Swartland gebore. Hy het ’n broer en ’n suster. Sy geboorteplaas is vandag Voorberg-gevangenis. In sy jeugjare het hy ’n problematiese verhouding met sy uiters streng, konserwatiewe pa, van wie hy nie liefde of erkenning ontvang nie. In 1938 matrikuleer hy aan die Hoërskool Porterville en studeer daarna vanaf 1939 aan die Universiteit van Stellenbosch, waar hy in 1941 die B.A.-graad verwerf en saam met Etienne Leroux in Dagbreek-koshuis bly. Sy kleinneef, die bekende komponis Hubert du Plessis, matrikuleer ’n jaar ná hom op Porterville en bly ook in Dagbreek, waar hulle goeie vriende word In 1942 sit hy sy studies voort aan die Universiteit van Kaapstad met die doel om hom as onderwyser te bekwaam en ’n onderwysdiploma te verwerf, maar verander van studierigting en behaal dan in 1943 ’n Diploma in Biblioteekkunde. Op Stellenbosch is Etienne Leroux, H.W. Truter en Jan Rabie van sy tydgenote en in Kaapstad is N.P. van Wyk Louw een van sy dosente. Vanaf 1944 tot 1947 werk hy as bibliotekaris by die Carnegie-biblioteek op Stellenbosch, die Staatsbiblioteek in Pretoria en die Transvaalse Provinsiale Biblioteek in die noordwesstreek.

Met die geld wat hy uit twee Afrikaanse pulpromans verdien wat hy onder ’n skuilnaam geskryf het, verlaat hy Suid-Afrika in 1947. Hy gaan aanvanklik na Londen waar hy onder andere radiodramas vir die British Broadcasting Corporation (BBC) se Afrikaanse diens skryf, teen twintig ghienies per drama. Hy het egter nooit na enigeen van die dramas geluister nie, aangesien die BBC hom nooit in kennis gestel het van wanneer hulle dit gaan uitsaai nie. Hy werk tussen 1947 en 1949 in Londen as redakteur van die "Bibliography of Industrial Diamonds Applications" en gee ses maande lank aandklasse in Afrikaans by Marylebone College. In hierdie tyd werk en reis hy saam met ander Afrikaanse skrywers soos Uys Krige, Sheila Cussons, C.J.M. Nienaber en H.W. Truter, wat in daardie tyd in die buiteland is. Toerien maak ook van hierdie geleentheid gebruik om tydens vakansies die hele Europa te verken en doen hier enige los werkie wat hom voordoen, onder andere paaie bou in Noorweë en bossies uittrek in die Switserse Alpe. Sedert Julie 1949 is hy woonagtig in Amerika waar hy tot 1962 bibliotekaris is in diens van die Verenigde Volke Organisasie (VVO) in New York. Vanaf 1963 tot 1967 is hy inligtingsbeampte by die United Nations Industrial Development Organisation (UNIDO). Hy is ook dosent aan die Departement van Gevangenisse in Woodburn. Tydens sy dienstydperk by die Verenigde Volke kry hy elke twee jaar tuisverlof, wat hy gebruik om kontak met Suid-Afrika te behou. So bly hy byvoorbeeld in 1964 tydelik in Groenpunt waar hy noue kontak het met Jan Rabie, Uys Krige, Jack Cope en Ingrid Jonker. In hierdie verloftye bring hy ook besoek aan lande in Wes-Europa, Turkye, Egipte, Kenia en Roemenië. In 1950 is hy getroud met die Tsjeggiese Maria Krikavova wat ook by die VVO werk en by wie hy ’n dogter (Janna) het. Hulle skei in 1963. Sy dogter, Janna Dyer, bedryf die perdeplaas Dark Horse Dressage in Maryland in Amerika, waar sy afrigting doen in perdespring en gimkana.

Vanaf 1968 sit hy sy loopbaan as bibliotekaris voort, eers tot 1970 by die State University in Albany, en daarna by die Bard College in New York vanaf 1970 tot 1971. In 1971 keer hy terug na Suid-Afrika en is tot 1973 werksaam in die Jagger-biblioteek aan die Universiteit van Kaapstad. Hierna keer hy terug na Amerika en vanaf 1974 tot 1977 werk hy onder andere as car hop by ’n hotel, as sekuriteitswag by ’n fabriek, tuinier vir ’n ryk prokureur, saagmeule-assistent en oppasser van ’n beroerte-slagoffer, waarna hy weer bibliotekaris word, hierdie keer vanaf 1978 tot 1983 by ’n tronk. Vir baie dekades is hy die hoofresensent van Afrikaanse letterkunde in die toonaangewende Amerikaanse tydskrif "World Literature Today", terwyl hy ook gereeld resensies vir Afrikaanse publikasies skryf. Sedert 1978 is hy ’n Amerikaanse burger. Reeds in 1966 koop hy vir hom ’n plaas in Kerkhonson aan die voetheuwels van die Catskills in die staat New York. Hier hou hy ryperde aan, maak slagbeeste groot, boer met pluimvee en bye en plant spardenne om te verkoop as Kersbome.

’n Tweede huwelik, hierdie keer met Johanna Meyer (weduwee van sy neef, professor Jan Toerien van die Universiteit van die Oranje-Vrystaat), duur vanaf 1979 tot 1982. Saam koop hulle die plasie Eldorado buite Onrus. Na sy aftrede in 1984 vestig hy hom weer in ’n woonstel in Kaapstad, maar bring steeds die somers deur in Amerika, waar hy meestal tyd saam met sy dogter deurbring. Sy besondere liefde vir bergklim neem hom regdeur die wêreld na feitlik alle bekende bergspitse. Onder sy talle reise tel ’n besoek in Augustus 1991 aan die Sowjet-Unie en die Oekraïne, waar hy die Russiese revolusie beleef wat ’n einde bring aan die Sowjet-Unie en die Kommunistiese bewind. Tydens hierdie reis besoek hy ook Leningrad (tans weer St. Petersburg), Wladikafkaz in die Kaukasus en Riga in Letland. Hieroor skryf hy die boek "Augustus in Moskou". In 1993 bly hy vir ’n paar maande in Bretagne in Frankryk in Julian de Wette se ou plaashuis, waarna hy in Berlyn ’n huis in Darmstadt oppas en die Switserse berge klim. In 1998 verhuis hy weer na Amerika, maar bring steeds gereelde besoeke aan Suid-Afrika. Later bly hy in ’n eenvertrek-woonstel in die Strand.

Hy is op Vrydag 4 September 2009 in die Vergelegen Medi-Clinic in Somerset-Wes aan ’n hartaanval oorlede.

Reeds op skool begin hy gedigte skryf. Sy eerste gedigte verskyn as student in "Die Stellenbosse Student" en "Groote Schuur", waarna D.J. Opperman en F.J. le Roux van sy gedigte opneem in "Stiebeuel", wat in 1946 saamgestel word. Daarna verskyn sy gedigte gereeld in letterkundige tydskrifte soos ""Die Huisgenoot", "Standpunte", "Tydskrif vir Letterkunde", "Weekblad", "Tirade", "Wurm" en "Contrast".

In 1960 debuteer hy met ’n eie bundel "Gedigte", waarin die verse volgens tyd en plek gerangskik word.Die twee afdelings is "1939–1947 (Stellenbosch-Kaapstad-Pretoria)" en "1948–1958 (Londen-New York)".Hierdie bemoeienis met tyd en plek vind tematies ook weerklank deur sy hele oeuvre. Die verskillende begrippe van ruimte, soos natuur, land en grond, asook die besit daarvan, word in hierdie bundel ingelei. Die natuur figureer in gedigte soos "Die wit reier", "Herfs in die Bosveld", "Herfs-Lullaby" en "September-weer", terwyl "Jeug I", "Jeug II" en "En Onder-Steenwerp heet my plaas" nostalgiese herinneringe oor ’n plaasjeug beskryf. Speels is die bekoorlike "Puck" met die mooi teenstelling van die formele kerkdrag en die wind wat die kerkrok hoog opwaai. Verder dig hy oor die dwaasheid van die mensdom, skynheiligheid en die heiligheid van die natuur teenoor die doodmaaklus van die mens, waardeur hy skerp kritiek oor die mens se heerskappy in die wêreld uitspreek. Satire word gevind in verse soos "Op die plaas", "Kultuuraand" en bereik ’n hoogtepunt met "Die tante", ’n praatvers met mooi geestige sienings, waarin die digter agtereenvolgens die gewigtige vrou se voorkoms, slag met plante en houding teenoor bruin mense skets, met die slotvers wat ironiese kommentaar lewer op haar status as verteenwoordigend van die (heroïese) vrou van Suid-Afrika. Die gedig "Eendvoël-jag" beskryf die inherente wreedheid van die mens, terwyl die vergelyking tussen mens en dier in "Slotsom" ook ongunstig uitval vir die mens. "Matrose op straat" is ’n mooi uitbeelding van die romantiese verlange na die swerwerslewe waar in verre lande geluk, wyn en vrouens op die matrose wag. “"In ’n strik"” gee in die handeling van die man en vrou ’n indringende blik op hulle disfunksionele verhouding. "Orlando-landskap" is ’n protesvers oor die toestande waarin die swart inwoners moet woon en werk, waarin die volgehoue vraagvorm die intensiteit van die uitgesproke gevoelens verhoog. Hoewel in terme wat vandag nie meer polities korrek is nie, vra "Waarom as ons ’n naturel sien lees?" ook reeds vrae oor waarom geletterde swart mense die wit mense onrustig maak, terwyl "Die kindermeid sing" uiting gee aan die minagting van ’n swart kinderoppasser vir haar blanke werkgewers. Die reekse "Mense" en "Diere" bevat geestige sienings wat veral ’n ooreenkoms toon met die puntdigte van A.G. Visser. In hierdie bundel is die digter duidelik nog besig om sy eie stem te vind. Ten spyte van mooi fragmente is meeste van die gedigte nog onafgerond, met lomp woordorde en rymdwang wat gereeld die effek van die gedig benadeel.

Die opvolgbundel "39 Gedigte" hervat hoofsaaklik dieselfde temas en voer die maatskaplik-politiese verse van die eerste bundel ook bietjie verder. Die plaas en die stad word mooi teen mekaar afgespeel in "Albumblaaie I en II", met die eerste wat die atmosfeer van vrede uitbeeld teenoor die stad se geweld. In ’n aantal verse word jag en die geweld wat daarmee gepaardgaan ontluister. In "Die .22" beskryf die spreker die verskil tussen die mans wat hom aanmoedig om avontuurlustig te wees en te gaan skiet, terwyl die vrouens hom wil inperk maar tog ook weerhou van sinlose geweld. "’n Jag" beskryf die sinloosheid van die doodmaak van die jakkals, maar tog is dit ’n spel wat homself gereeld herhaal, terwyl "Herfsvers" aandui dat die jagter met die wond gelaat word, selfs al is die bok dood. "Johannes die digter" gee eers ’n uitbeelding van die konserwatiewe ouers van Johannes en hulle menings oor die rassekwessie, waarna Johannes se gekose loopbaan as sensitiewe digter wat oor die wreedhede van die geskiedenis skryf, ’n groot teleurstelling is. Johannes is egter onbetrokke by die wreedhede wat in die vaderland teenoor ander rasse gepleeg word, met die spreker wat dieselfde onbetrokkenheid bely. "Dorp-Saterdag" en "Die wederkoms" gee ietwat lomp uiting aan die maatskaplike ongeregtigheid in Suid-Afrika. "Grot naby Winterhoek" is ’n mooi beskrywing van die Santekeninge in die grot, wat eintlik ’n optekening is van hierdie miskende volk se geskiedenis. "Campri Flegrei" is ’n mooi natuurvers, waarin twee landskappe deur die woordklank gekontrasteer word. Die afstandelike kyk na die self word ontgin om tot groter selfinsig te kom in verse soos "Gesprekke met my hand" en "Die hiëna in my hart" waar die spreker hom van liggaamsdele distansieer. "Museum vir natuurwetenskappe" neem ’n geestige terugreis na die mens se oorsprong in die oertyd. Dieselfde gebreke van die eerste bundel (onafgerondheid, nie-presiese taalgebruik, vreemde woordorde) ontsier egter ook hierdie bundel. "Aanvange" is ’n keur uit sy eerste twee bundels en sluit ook vier voorheen ongepubliseerde gedigte uit dieselfde tydperk (vanaf 1938 tot 1962) in. Hierdie gedigte is "Staan en met ’n skerp oog", "Brief huis toe, Gander-lughawe, 1949", "Grödnertal, Suid-Tirool" en "’n Pratende boom".

"Verliese en aanklagte" toon ’n groot vooruitgang wat verstegniek betref en tematies sluit die gedigte by die titel aan. Hy is in hierdie bundel een van die eerste Afrikaanse digters wat hom baie sterk teenoor die vergrype van apartheid uitlaat. Die "Verliese"-afdeling is meestal veroorsaak deur maatskaplike omstandighede, sterfte, egskeiding en afskeid van jeug. Ingrid Jonker word gehuldig ("Om Ingrid te huldig" – waarin veral die digteres se kompromislose lewe uitgelig word, wat eindelik aanleiding gee tot die aanvaarding wat haar nie in haar lewe beskore was nie) en sy ma ("In memoriam matris" – waar die moeder geskets word in haar posisie in die vrye natuur, die tuin of die plaaswerf wat dan as gestorwene transformeer en as populier steeds deel is van die aarde). Jeugherinneringe word beskryf in "Ou opstal: Perdekraal" waarin ’n gesin se vertrek uit hul huisie en die daaropvolgende verval nugter uitgebeeld word. Die siklus "Verliese" en "Afwesige meisietjie" en die gedig "Stil, stil die huis is vol" gee op direkte, nie-sentimentele wyse uiting aan die geskeide man se pyn, die verlies van ’n kind en eensaamheid. "Nagstuk" bring die afskeid van ’n eie kind in verband met die herinnering van die snikke van ’n meisie wat weens apartheid haar huis moes verlaat, sodat persoonlike trauma verbind word aan die soortgelyke pyn wat politiek-geïnduseerde trauma meebring en hierdie gebeure laat uitstyg tot ’n skrynende aanroep van God. "Terras. Lente" beskryf die omwenteling en nuwe krag wat die koms van die lente meebring. Van die beste verse in hierdie afdeling het dit dan ook oor vernuwing, soos "Upstate" (met selfs in die middel van die winter tekens van die naderende lente) en "Aanvange" (waarin vernuwing in sy normale vloei gesien word as geboorte van die dood). "Popsie" gee uiting aan die kortstondige genot van ’n nuwe erotiese ondervinding, terwyl "Winste" die skoonheid van ’n nuwe verhouding beskryf. Deur die opnoem en onthou van plaasname en natuurdinge ("Terugkoms", "Om te onthou is om te lewe") word die mooie uit die vergetelheid geruk en die lelike tot die ashoop van vergeet verdoem. Die afdeling word afgesluit met "Reisvaardig", waarin die spreker aandui dat hy nou lig reis en impliseer dat hierdie lewenstyl ook verlies besweer. Die gedigte in die "Aanklagte"-afdeling gee uiting aan protes teen politieke onreg, veral die bevoorregte posisie van die blanke in Suid-Afrika, die onderdanigheid van die bruin mense, die wit mense se rassistiese hoogmoed in hulle optrede teenoor die swart mense en die menslike verhoudings wat binne so ’n situasie onmoontlik is. Daar word ook besin oor die haalbaarheid van politieke poësie. "Die koue" dateer reeds uit 1955 en gee op simboliese wyse uiting aan die toenemende koue wat die land sal ondervind terwyl dit deur apartheid geïsoleer word, terwyl "’n Soort gelykenis" ook simbolies is wat uitbeeld dat die gedweë onderdanigheid van die voël (simbool van die anderskleuriges in die land) nie ’n ware weergawe van sy gees is nie. "Kabaretliedjie" gee op ritmiese en direkte wyse uiting aan die rassistiese selfverheerliking wat apartheid meebring. "Die getuienis" beskryf hoe ’n boer een van sy werkers doodgeslaan het en het sy oorsprong van ’n koerantberig, wat woordeliks weergegee word. In "Om uit woede te skryf" word apartheid reeds bespreek as iets wat later slegs in nuusfilms en geskiedenisboeke onthou sal word, en nie deur poësie nie, omdat goeie poësie nie deur ’n walg geïnspireer word nie. "Die wit hemel" beskryf die huigelagtige apartheid-saamlopers wat hulle hemel slegs in Antarktika sal ontdek, waar alles wit is. "Die armes" is ’n uitroep van ’n geveinsde wat hom kamtig oor die swart en bruin armes bekommer, maar niks daaraan doen nie. Hierdie afdeling sluit af met "Slotsom", waarin die spreker se ambivalente haat-liefde verhouding met sy land uitgebeeld word.

In "Illusies, elegieë, oorveë, transfusies" hou die digter hom nie rigied by die vier kategorieë nie, maar beweeg heen en weer en tussenin en koppel die temas aanmekaar. Daar is dan ook nie ’n indeling in verskillende afdelings nie. Sommige van die swakhede in sy vroeër bundels (knallende rymwoorde en onnatuurlike taal) word hier plek-plek herhaal, maar oor die algemeen is daar groot vooruitgang te bespeur en is hy veel meer subtiel in sy uitbeelding, terwyl sy tegniese vernuf soos veral waarneembaar in sy afwerking van die verse en sy uitbuiting van die klank- en betekeniswaarde van die woord hier ’n nuwe hoogtepunt bereik. Die illusies van die titel vind uiting in verse waar die kortstondigheid en verganklikheid verbeeld word, wat ook die erotiek insluit. "Herfsdag by die see" en "Swewend, opvlammend" is voorbeeld van hierdie erotiese ervarings wat speels en lig uitgebeeld word. Die reeks "Die soet sintuie" verken die lewe en die wêreld in knap uitbeelding van alledaagse belewenisse soos spit in die blomtuin, stap in die herfs en aanskoue van ’n mooi meisie, waarin die sintuie van klank, reuk en aanraking ontgin word. Veral "Van swem in die rivier" is ’n mooi loflied aan die lewe. Daarenteen beeld "Die suur sintuie" op groteske wyse die  aftakeling van ouderdom uit. Elegieë word gelewer in huldeblyke aan gestorwenes en herinneringe aan die verlede. "Milena Jesenská"”is ’n vers oor hierdie Tsjeggiese joernalis wat in Mei 1944 weens nierversaking in Ravensbrück in ’n Duitse konsentrasiekampdood is. Sy het ’n kortstondige verhouding met Franz Kafka gehad, maar was in daardie stadium reeds getroud en Kafka verbreek dus die verhouding. Die sneeuverse is eerder elegies van toon as aard, met die koue wat telkens simbolies is van vereensaming. "Sneeu" beskryf die verganklikheid van die mens, "Sneeustil" die verlies van ’n moedertaal wat nie meer gehoor word nie en "Bed van sneeu" die gebrek aan geborgenheid meegebring deur die onsekerheid oor God en sin in die lewe. "Met Phyllis ingekooi" beskryf  hoe die kat Phyllis die spreker se enigste metgesel en warmte is tydens die sneeuval. Hierdie gedig gee treffende teenstelling tussen die koue en die warmte en is met sy speelsheid ’n besondere toevoeging tot katgedigte in Afrikaans. "Titel: blanko. Opdrag: ditto. Datum: nou" verbind die afloop van ’n jeugliefde met die volgehoue beeld van ’n dooie by, terwyl die herhalings en subtiele woordveranderings in "Bloekoms" ’n atmosfeer van verlange skep. Oorveë word verdig in kritiek teen die politieke bestel en sluit in die oorveë wat die digter van kritici ontvang. "Patatí Patatá" lewer kommentaar op die kritiek wat hy van letterkundiges ontvang. "Shakespeariaanse sonnette" is ’n reeks van 31 sonnette waarin die verhaal van Suid-Afrika en deurlopende politieke kommentaar die bindingsfaktor is. Hierdie reeks word ingedeel in ’n begin (1-3), middel (4-26) en end (27-31). ’n Aantal karakters figureer in opeenvolgende gedigte. Daar is die boere Jan Viljee en Pete de Villiers en hulle vrouens wat op Mooimaak boer, waar hulle voog staan vir die bruin plaaswerkers maar hulle verafsku. Dit stop Jan nie om besigheid te doen met die bruin prostituut Klêrie nie, waar hy deur haar en haar kêrel Josef uitoorlê word. Dominee Heuningmond se geloofsbelydenis word knap uiteengesit in gedig 6, terwyl gedig 15 sy skynheiligheid en rassisme verder ontbloot. Die harde werklikheid van townshiplewe word uitgebeeld in die figuur van John Poto (gedigte 10 en 20), terwyl gedig 17 die boer Herklaas Prins se “lastige ongeluk” as tema het – hy het ’n swart werker aangerand en wreedaardig vermoor. In "Steenwerp se bruinmense" word wrang kommentaar gelewer op die verontregting van hierdie groep mense. ’n Mooi beskrywing van ’n eertydse leefwyse is "Die Oukaap", kompleet met die gebruik van ou idiome en segswyses. Mooi natuurverse sluit in "Herfsdag by die see" (wat met sy swewende gang van die vers iets van die meisie se beweging en die liefdespel suggereer), "Indiaanse somer" (opgedra aan D.J. Opperman, waar die seisoenswisseling effektief uitgebeeld word met die ongewone touspringbeeld) en "’n Wit berk het in die bos gestaan" (wat met variasies op die tema verskillende stylsoorte en benaderings uitbeeld). Die bundel word afgesluit met ’n aantal “transfusies”, vertalings uit die werk van Merrill Moore, Kazimierz Wierzynski, Theodore Roethke, Richard Wilbur en ’n anonieme Angel-Saksiese digter wat "Die seevaarder" gedig het. Hierdie verse sluit mooi aan by die sentrale tema en toonaard van sy oorspronklike gedigte.

"’n Plek op die land" besin weer oor die bekende tema van ruimte, waar die waarneming, beskrywing en vertelling ten nouste verbind word met persoonlike identiteit. Die subtitel van die bundel is "Catskillverse", wat aanduidend is van die oorsprong van die gedigte, wat afspeel in ’n jaar se vier seisoene van winter tot weer winter op sy plaas in die Catskillberge in die staat New York. Hier vanuit die vreemde lewer hy sy bydrae tot die Afrikaanse digkuns, terwyl hy sy identiteit as reisiger, eerder as burger, bevestig. Die bundeltitel is dan ook aanduidend van die deurlopende tema van ’n spreker wat sy plek wil vind en bevestig en bevat benewens die Amerikaanse ruimte ook vele herinneringe oor Suid-Afrika. Die verse ondersoek ook die rol van seisoene tot selfontdekking en ontwikkeling. Daar is nie bundelafdelings nie, maar sentraal in die bundel is die reekse "Momente"-gedigte vir elke seisoen wat progressief in die bundel geplaas word om die begin van ’n nuwe seisoen en ’n veranderde toonaard te suggereer. Die bundel open met "Momente (winter)". "Witgestilde landskap met bokkies" is aanduidend van ’n fyn waarnemingsvermoë, terwyl "Naamtekening" wat in die sneeu plaasvind op onortodokse wyse hierdie sneeulandskap plaas teenoor die landskap van Afrika. Die wintergedigte met sy sneeu en ys simboliseer ook die dood, soos uitgebeeld in "Sestina vir ’n gestorwe prinses", "Wintersiekbed" en "Die wag". Die skryfproses is die tema van "Dagboek", waarin die spreker op soek na betekenis die alledaagse gebeure neerskryf, terwyl "Soiree (How pleasant to know Mr T)" aanduidend is van die onbekendheid en afsydigheid waarmee ’n digter in ’n vreemde taal bejeën word. "Raccoon in ’n slagyster" lei tot besinning oor die saamwoon van diere en mense op die planeet. "Momente (lente)" is aanduidend van die ontwaking van die nuwe lente. "Steggies" beskryf op treffende wyse die onstuitbare voortgang van lewe, selfs in die teenwoordigheid van die ouderdom en dood,  met die ou vrou wat die rododendron-takkie gaan plant al sal sy dood wees teen die tyd dat dit blom. "Strokiesprent, met ballonne" het as tema die afkap van bome in die lente en die opsaag daarvan in stompe, net om dit in die winter, wanneer dit uitgedroog is, in die kaggel te verbrand. "Benighted" (subtitel "Noordwand, Grand Teton") met sy ironiese titel is die beskrywing van ’n groep bergklimmers wat noodgedwonge op ’n smal lys teen die berghang die nag se bitter koue moet deurstaan en bid vir die dag se uitkoms. "Momente (somer)" is die aankondiging van die volle bloei van die somer. "Ricky R, paroliet, naweeksgas" vertel van Ricky wat, pas uit die tronk, ’n naweek by die spreker deurbring. Ricky ken net geweld en dwelms en skryf gedigte vol wrok en woede, maar hierdie uiterlike verberg sy innerlike weerloosheid wat uiting vind in lomp pogings om die hoenders te voer. Die drie gedigte in die "Dennis"-reeks beskryf Dennis se dood en sy boodskap van die verwagting van die dood, maar eindelik die boodskap dat daar nie ’n dood is nie en dat die lewe jou vir ewig beet het. "Momente (herfs)" kondig die einde van die somer en die vallende blare van herfs aan. "Swart skoenlappers van die herfs" is een van Toerien se beste natuurgedigte, waarin nuwe lewe hierdie neerdrukkende seisoen opkikker. "Herfs herfs" stel die kontras van die Amerikaanse herfs se dood teenoor die groen van Steenwerp in Afrika se herfs. Die bundel word afgesluit met twee reekse gedigte, naamlik die "Abba"-reeks en "Rynlandse sonnette". Twee van die "Abba"-reeks gedigte, "Prostatitis in die winter" en "Die literatuurgeskiedenis", het literêre aktualiteite tot onderwerp. Die "Rynlandse sonnette" is vier sonnette van Guillaume Apollinaire wat hy besonder knap vertaal.

In "Parte speel" word die speelsheid, geestigheid, selfironie en vermoë om die droewige met die humoristiese te kombineer reeds in die titel saamgevat. Die titel verwys ook na die betekenis van bedrog of verbeelding, soos in die uitdrukking “my verbeelding speel my parte”. Die bundel bevat hoofsaaklik ’n tipe praatvers wat vir sy effek op ritme en klank staatmaak. Temas sluit in jeugherinneringe, ’n landelike verlede, die liefde en ontheemdes naas eietydse gebeure, terwyl daar ook ’n aantal reisgedigte is met indrukke, waarnemings en ontmoetings. Daar is vier ongetitelde afdelings. Die eerste afdeling bevat gedigte oor die natuur, erotiese verhoudings en die stad, terwyl die spreker in ’n gedig soos "Ek kan my ’n vrou voorstel" ook in verbeelding die ervaring en plek kan verander. In die reeks "Parte speel"-verse beskou die spreker sy liggaamsdele van neus tot voete en evalueer die aard van hierdie parte. "Dinge gebeur" beskryf ’n swerm duiwe wat bestaan binne ’n onverklaarbare groter geheel, terwyl "Die gaan" (’n prosastuk) die ruspe se dood en wegvoer deur miere as tema het. Erotiese verse sluit in "Boomskap" (waarin die vrou en ’n boom op knap wyse met mekaar vergelyk word), "In die East Village" (met tema ’n toevallige seksuele ervaring tussen die spreker en ’n Russiese vrou met ’n traumatiese verlede) en "Jones Beach boardwalk" (waarin die sensasie van die aanraking in die geheue voortleef nadat die fisiese aard daarvan verby is). Van die natuurgedigte is "Moederstad: aand" en "’n Waterverf" noemenswaardig, met laasgenoemde gedig wat besef dat ten spyte van verganklikheid dit tog moontlik is om ’n spesifieke moment te bestendig. "Die geur van boegoe" sprankel in sy opnoem van wonders uit die alledaagse. Die tweede afdeling bevat gedigte oor mense (veral uitgeworpenes in Oos-Europa en Kaapstad) en reis. In "Otopeni-lughawe, Boekarest" dwing die lot van die armoedige twee ou sneeuveërs die spreker tot meegevoel met hulle en hulle land, maar ook met sy eie land en mense. "Langnaweekuitstap, Sederberge" beeld treffend die kontras uit tussen die voorregte van die witmense en die sosiale onreg wat die bruin mense aangedoen word. "Ou vrou in ’n rystoel" is die weergawe van ’n herontmoeting met ’n vrou met wie die spreker voorheen ’n onaangename voorval gehad het, maar nou is sy oud en afgeleef. In "Die thar" lei die terloopse ontmoeting met ’n bok teen die hange van Tafelberg die spreker tot die besef dat hy die indringer in hierdie gebied is en nie die bok nie. Die derde afdeling bevat meer aktuele verse. "Die Lorelei" beskryf die spreker se afhanklikheid en verknogtheid aan sy taal, met die titel wat die gevaar van hierdie taal suggereer. Die Lorelei is ’n rotsgebied met vele watervalle aan die Rynrivier in Duitsland, met die aanloklikheid van die natuurgeluide wat aanleiding gegee het tot vele ongelukke. "Die digter en die struggle" beskryf die ongeloof van die digter dat die digkuns voorrang geniet bo die menselyding en opstand. "Placcaten, requesten ende Caepmans klaechten" gebruik teenstellende aanhalings uit historiese dokumente waaruit die feit dat die land aan die inheemse inwoners behoort, geaksentueer word. Ook ingesluit is ’n aantal vertalings van Bertolt Brecht se gedigte as ’n vierde afdeling. Hierdie bundel word in 1991 genomineer vir die Rapport-prys.

"Die huisapteek" is ’n verwysing na ’n verbygegane wêreld waar die huisapteek genesing bied en verganklikheid is dus ’n belangrike tema. Die gedigte word in vier afdelings ingedeel. Die eerste afdeling is "die ek" met hoofsaaklik jeugervarings waarin veral die stram verhouding met ’n streng vader onder die loep kom. Die ou mense se gepraat wat deur die kind afgeluister word, is weerspieël in "Die egodokument" (waarin die Nasionale Partyleiers verheerlik, die bruin aktivis Cissie Gool verkleineer en die grootmense se onbegrip oor die ekonomie en die Goudstandaard blootgelê word) en "Tafereel, met kersieboord", een van vele gedigte waarin die onaangename herinnering aan die vader figureer.  Die deurblaai van die foto-albums met kiekies uit die ou dae is die onderwerp van "Foto-album 1 & 2", met die vader se teenwoordigheid in ’n foto wat in "Foto-album 2" ’n andersins aangename herinnering versuur. Die teerheid in die beskrywing van die dood van ’n moeder in "Die oomblik dat tyd stol" en ’n suster in "Uitwissing in April" kontrasteer sterk met die toon van herinneringe aan die vader. Die vader is die onderwerp van "Verskrikte kind" waarin die kind hom verbeel dat hy gestraf gaan word omdat hy wens hy kon sy pa vermoor, terwyl "Die uintjie-eters" die enigste aktiwiteit beskryf wat hy saam met sy pa gedeel het, met die slotsin wat die gaping tussen hulle aksentueer. Verganklikheid word aangespreek in "Ook bome gaan dood", waar die eerste deel ’n jeugherinnering onder die nou afgekapte boom herroep, terwyl die tweede deel die besef het dat die boom wat nou die natuur so sterk trotseer ook eendag sal doodgaan, al is dit lank na die spreker se sterfte. Die tweede afdeling d"ie plek" bevat gedigte oor die plekke wat deel uitmaak van die spreker se ontwikkeling en aansluit by hierdie bekende tema in ander bundels, met verwysing na hoe ruimte inkrimp met ouderdom. "Verstrooiing van die parte" tree in gesprek met die gedig "Parte speel" in die gelyknamige bundel, met die spreker wat beskryf hoe dele van hom die wêreld vol lê, maar sy hart is steeds op sy jeugplaas Steenwerp, wat in "Steenwerpse herfs" beskryf word. Die tweeluik "Naauwkeurige en uitvoerige beschrijving van de Kaap de Goede Hoop" lewer kommentaar oor die kontak wat die Europese nedersetters met die inheemse Khoisan-bevolking gehad het. "Uit ’n brief" beskryf na aanleiding van ’n brief van Emily Hobhouse die haglike toestande in die konsentrasiekampe tydens die Anglo-Boereoorlog. Die "Triptiek"-verse gee distopiese kommentaar oor die toestande in die Kaap in die nuwe Suid-Afrika, terwyl "Letterkundeklas" en "Geskiedenisles" satiries die onkritiese wyse hekel waarop letterkunde en geskiedenis aan  leerlinge oorgedra is. Die afdeling "Oorsetsels" bevat vertalings en verwerkings uit ander digters se werk in Afrikaans, waaronder Stefan George, Sandor Weores en Ahmad Shamlu. Die laaste afdeling, "die humor in die tumor", bevat humoristiese verse, waaronder die "Clerihews"-kwatryne oor literêre persoonlikhede en kwessies. So word die gedigte dan in aansluiting by die titel medisyne teen die pyne van die lewe.

By geleentheid van sy 85e verjaarsdag stel Louise Viljoen ’n keur uit sy gedigte saam, wat as "Om te onthou" gepubliseer word. Benewens die vele vertalings van ander digters wat in sy eie bundels verskyn, vertaal hy ook die Duitser Christian Morgenstern se "Houtjies van die galg" (’n keur uit "Galgenlieder") in ’n aparte bundel. Hierin slaag hy daarin om by tye die Duitser se vernuftige taalspel in Afrikaans te ewenaar en om deur nuwe kombinasies van woorde ’n verdere of nuwe betekenislaag by die oorspronklike te voeg. In Engels verskyn "Versions of Prévert’s ‘The song of snails who went to a funeral‘" waarin sy eie Engelse vertaling saam met een van Gus Ferguson en Uys Krige se Afrikaanse vertaling opgeneem word.

Sy gedigte word in verskeie versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Poskaarte", "Faune", "Goudaar", "Woordpaljas", "Die dye trek die dye aan", "Liggaamlose taal", "Kraaines", "Verse vir Opperman", "My Afrikaanse verseboek", "Voorspraak" en "Nuwe verset".

Ook op prosagebied lewer hy ’n bydrae. In die veertigerjare skryf hy onder ’n skuilnaam twee liefdesverhale wat uitgegee word deur Afrikaanse Pers Boekhandel. In 1991 onderneem hy, op uitnodiging van ’n groep Russiese studente wat Afrikaans in Moskou bestudeer, ’n reis na hierdie land en beleef die Russiese revolusie van Augustus 1991 wat ’n einde bring aan die Kommunistiese bewind en die Sowjet-regime. Tydens hierdie besoek hou hy ’n daaglikse joernaal, wat hy later verwerk tot die reisverhaal "Augustus in Moskou". Benewens die geestige kommentaar op gebeure en fyn natuurwaarnemings, gee hy ook ’n verslag van die gemiddelde Rus se worsteling met situasies en kwessies wat vir die Westerling totaal vreemd is. Agterin is daar ook ’n paar gedigte oor hierdie reis, insluitende "Die kere dat ek wakker word" oor die gruwels wat in Rusland (en elders) plaasgevind het. Hierdie boek word in 1993 genomineer vir die Rapportprys vir nie-fiksie.

Met "Die wegraak van Frans Joosten" lewer hy ’n historiese werkie uit die agtiende eeu wat die gevallestudie van ’n slaaf en sy eienaar verhaal. Daar ontstaan ’n verhouding tussen Frans Joosten se vrou Maria en die slaaf Bernard, waarna Frans verdwyn en daar later vasgestel word dat hy vermoor is. Vir die moord word Frans se vrou en twee slawe tot die dood gevonnis deur verwurging, blakering, empalering en geledebraking, wat met ’n barbaarse bloedspoor in die Buitengracht eindig, waar die liggame deur die voëls van die hemel verteer word. Hierdie episode vra die vraag waar geregtigheid eindig en wreedaardigheid en barbaarsheid oorneem.

Hy hou hom ook besig met ’n omvattende bibliografie van vertaalde Afrikaanse letterkundige werk, wat in 1998 in boekvorm verskyn onder die titel "Afrikaans literature in translation – a bibliography" en publiseer in 2002 ’n stamboom van die Toeriens getitel "Toerien – Torien familie/family".

In 1992 lewer hy twee bydraes tot die eeuherdenkingsboek van die Suid-Afrikaanse Bergklub. Sy kortverhaal "Die miernes" word opgeneem in die versamelbundel "Drif" onder redaksie van Lindeque de Beer, terwyl die skets "New York" opgeneem word in "Stad en stedelig", ’n versamelbundel met sketse en vertellings oor wêreldstede.

Die Suid-Afrikaanse Akademie vir Wetenskap en Kuns vereer hom in 2009 met ’n eeufeesmedalje vir sy baanbrekerswerk in die kunste. Laurinda Hofmeyr toonset van sy gedigte en voer dit in 2009 op haar program "Asof vir die eerste keer" by die Klein Karoo Nasionale Kunstefees op.

Werke wat uit sy pen verskyn sluit in:





</doc>
<doc id="116364" url="https://af.wikipedia.org/wiki?curid=116364" title="Ernest Turner">
Ernest Turner

Ernest Turner was ’n skrywer wat onder die name Ernest Pienaar en Stoffel Vorster Afrikaanse verhale geskryf het.

Ernest Turner was in Kaapstad gebore en ontvang sy skoolopleiding aan ’n private skool geskoei op die lees van die Britse Public Schools. Hier verkry hy berugtheid vir sy sienings, wat insluit dat hy glo dat privaat skole nie bestaansreg het nie en slegs daarop gemik is om die nasionale gees te beskadig, met die leerlinge wat hy van snobisme beskuldig. Afrikaans is in hierdie skool glad nie verpligtend nie en is ’n keusevak in die moderne tale-kategorie. As rebel neem Turner saam met ’n klein minderheid Afrikaans. Nadat hy die skool verlaat het, woon hy vir ’n aantal maande in by ’n Afrikaanse gesin, waar hy die taal gereeld praat en die grondslag lê vir sy kennis van die taal. Hy word ’n joernalis wat eers in die redaksie dien van die "Sunday Express" en later die "Daily Express". Hierdie koerante word verkoop, maar kort voordat dit gebeur word hy ’n vennoot in ’n fotografiese onderneming. Met die uitbreek van die Tweede Wêreldoorlog moet hierdie onderneming noodgedwonge verkoop word en hy werk dan in Witbank as ’n mynwerker op die steenkoolmyne. Hy keer terug na Johannesburg en begin weer werk as joernalis by ’n dagblad. Hier trou hy met die Afrikaanse Veronica Vorster, waarna Afrikaans sy huistaal word.

Terug in Johannesburg skryf hy ’n aantal kortverhale vir tydskrifte en word dan aangeraai om romans aan te durf.

Onder die skuilnaam Ernest Pienaar skryf hy dan die aksieverhale "Wedloop om ’n skat" en "Die opium-smokkelaars" Later volg verskeie ander aksieverhale onder hierdie naam.

Wanneer die Afrikaanse Pers-Boekhandel ’n wedstryd uitskryf vir ’n godsdienstige roman gebaseer op ’n gelykenis, takel hy ’n ernstiger tema aan en skryf dit onder die skuilnaam Stoffel Vorster. Sy roman "Uit die moeras" verower die tweede plek in hierdie wedstryd. Die hoofkarakter is ’n predikant wat stry teen die euwel van prostitusie tydens die goudstormloop in die Transvaal aan die einde van die negentiende eeu. Hy sukkel ook om sy gemeente te mobiliseer, want sommiges beskou prostitusie as die noodwendige en onstuitbare euwels van die stadslewe, waar hebsug en sedeloosheid seëvier.

Werke wat uit sy pen verskyn sluit in:


</doc>
<doc id="116365" url="https://af.wikipedia.org/wiki?curid=116365" title="Anne Terblanche">
Anne Terblanche

Martie van den Heever (*21 April 1904, Dewetsdorp –† Desember 1960, Johannesburg) het boeke onder die skuilnaam Annette Terblanche geskryf. Sy was die vrou van die skrywer C.M. van den Heever.

Martha Maria Klopper is op 21 April 1904 op Dewetsdorp in die Vrystaat gebore Sy begin met haar skoolopleiding op haar geboortedorp en matrikuleer dan aan die Oranje Meisieskool in Bloemfontein. Daarna studeer sy verder aan die Grey-universiteitskollege en die Bloemfonteinse Normaalkollege. Ná kwalifikasie gee sy onderwys op verskeie Vrystaatse dorpe.

Op 5 Julie 192trou sy met Christiaan Maurits van den Heever, die bekende digter en skrywer. Sy vergesel hom in 1928 na Nederland, waar hy sy studies aan die Universiteit van Utrecht voortgesit het. Na hulle terugkeer na Suid-Afrika in 1931 woon hulle in Bloemfontein, waar haar man ’n pos as lektor aan die universiteit beklee. Wanneer hy aangestel word as professor aan die Universiteit van die Witwatersrand trek hulle in 1932 na Johannesburg. Hier stig sy in 1933 die Afrikaanse Dameskring, waarvan sy ook as voorsitter optree. In 1940 stig sy die Maria van Riebeeck-klub, die eerste vroueklub in Johannesburg. Daar is in hierdie tyd weens die depressie baie hulpbehoewende Afrikanergesinne in Johannesburg en hierdie klub stig dan die Help die Kind-fonds, wat later ’n volwaardige liefdadigheidsvereniging word Sy stig in 1939 die vroueblad "Die moderne vrou", wat later by "Die Brandwag" ingelyf word, waarvan sy die eerste redaktrise was.

Sy is in Desember 1960 in Johannesburg oorlede.

Onder haar eie naam en die skuilnaam Lydia skryf sy artikels en kortverhale in tydskrifte. Dit is egter onder die skuilnaam Annette Terblanche dat sy bekendheid verwerf en onder andere die jeugverhaal "Die kinders van Bergkom" laat publiseer. Baie bekend is ook haar boek oor etiket, "Beskaafde maniere" en die biografie oor "Emily Hobhouse", beide ook as Annette Terblanche.


</doc>
<doc id="116366" url="https://af.wikipedia.org/wiki?curid=116366" title="Pretoria Botaniese Tuin">
Pretoria Botaniese Tuin

Die Pretoria Nasionale Botaniese Tuin is bekend om sy inheemse sowel as uitheemse plante.

Hierdie “groen long” lê in die area Brummeria aan die oostekant van Pretoria. Die tuin is 76 ha groot, en in 1984 vir die publiek oopgestel, alhoewel die tuin reeds sedert 1946 ontwikkel word op 'n terrein wat by die Universiteit van Pretoria oorgeneem is. In die tuin is ook die hoofkantoor van die Suid-Afrikaanse Nasionale Botaniese Instituut (beter bekend as SANBI) en die Nasionale Herbarium gehuisves.

Groot versamelings vygies, broodbome en medisinale plante is hier te besigtig. Onder die unieke en bedreigde plante staan die vetplantversameling uit wat afkomstig van Madagaskar is. Die park is die tuiste van verskeie spesies reptiele en klein soogdiere, sowel as 200 voëlsoorte. Verskeie geplaveide wandelpaadjies is dwarsdeur die park aangelê.

'n 35 m hoë kwartsiet-dagsoom verdeel die tuin van wes na oos in twee dele: 'n koeler suidelike kant en 'n duidelik warmer noordelike deel. Dit skep twee unieke wêrelde vir botanici en belangstellende besoekers.



</doc>
<doc id="116367" url="https://af.wikipedia.org/wiki?curid=116367" title="Aline van Alphen">
Aline van Alphen

Aty Greshoff (1887–1987), vrou van die Nederlandse digter Jan Greshoff, het verskeie Afrikaanse werke onder die skuilnaam Aline van Alphen geskryf. Sy het per geleentheid ook die skuilnaam Nini Brunt gebruik.

Agatha Christina Brunt is in 1887 gebore en werk as joernalis. Sy is op 14 Februarie 1917 getroud met die Nederlandse digter en literator Jan Greshoff en uit die huwelik word twee seuns, Kees en Jan, gebore. Sy is self ’n skrywer wat meestal verkies om onder skuilname te skryf.

Tussen die twee wêreldoorloë is sy saam met haar man in die middel van die Nederlandse literêre kringe en is sy goed bevriend met die meeste van die vooraanstaande Nederlandse skrywers, soos Willem Kloos, E. du Perron, A. Roland Holst, J.C. Bloem en baie ander.  Na haar huwelik sit sy haar joernalistieke werk voort en behartig onder meer ’n weeklikse rubriek vir die Indonesiese koerant "De Locomotief".  Met die spanning in Europa wat deurgaans oplaai voor die uitbreek van die Tweede Wêreldoorlog, besluit die gesin in 1939 om Europa te verlaat en hulle emigreer na Suid-Afrika, waar hulle op 12 Julie 1939 in Kaapstad aan wal stap, waar hulle in Tamboerskloof woon.

In 1940 bring hulle geruime tyd op Java deur en in Oktober 1942 vertrek hulle in diens van die Nederlandse regering-in-ballingskap na die Ooste en daarna na New York, waar haar man die res van die oorlog deurbring in diens van die Nederlandse Inligtingsdiens. Na die vredesluiting keer hulle permanent terug na Suid-Afrika, waar sy medewerker word vir "Die Huisgenoot" en "Sarie".  Tydens hulle verblyf in Suid-Afrika maak hulle elke twee jaar ’n maandelange reis na Europa en Amerika.

Sy is in 1987 op honderdjarige ouderdom oorlede.

Onder die skuilnaam Aline van Alphen beskryf sy in Afrikaans die liefdeslewe van ’n Hollandse meisie in New York tydens die Tweede Wêreldoorlog in die roman "Die swaar pad terug".

"Kom ons praat van hart tot hart" is ’n keur uit haar rubrieke.

Saam met Heléne Malan skryf sy die boek oor etiket, "Lewenskuns en goeie maniere".

As Nini Brunt verwerk sy haar jeugherinneringe in die boeke "Het huis in de Gorterstraat", en "Het huis in de Heemskerckstraat", terwyl sy onder die naam Aty Greshoff die kort biografie "Mijn herinneringen aan E. du Perron" skryf.

Werke wat uit haar pen verskyn slut in:




</doc>
<doc id="116369" url="https://af.wikipedia.org/wiki?curid=116369" title="H.P. van Coller">
H.P. van Coller

Hennie van Coller (24 Maart 1949 - ) is professor in Afrikaans aan die Universiteit van die Vrystaat. Hy is ’n letterkundige en redakteur van die breed opgesette Afrikaanse literatuurgeskiedenis “Perspektief en profiel”, asook gepubliseerde digter.

Hendrik Petrus (Hennie) van Coller is op 24 Maart 1949 in Pretoria gebore as seun van Hendrik en Elizabeth van Coller. Hy matrikuleer in 1966 aan die Hoërskool Florida.

Aan die Universiteit van die Witwatersrand behaal hy in 1969 die B.A.-graad in Regte en in 1970 die B.A. Honneurs-graad met lof. Hierna studeer hy verder aan die Randse Afrikaanse Universiteit waar hy in 1973 die M.A.-graad verwerf met ’n verhandeling oor "Die nasionale element in die skeppende werk van N.P. van Wyk Louw". Tussen 1973 en 1975 studeer hy onder professor D.W. Fokkema vir die Doktoraal in Algemene Literatuurwetenskap en Nederlandse Letterkunde aan die Rijksuniversiteit van Utrecht in Nederland en behaal die Drs. Litt. et Phil.-graad. Sy hoofrigting is Comparistiek en sy byvakke is Theoretische Literatuurwetenschap en Nederlandse Letteren. Hierna promoveer hy in 1981 (D.Litt.-graad) aan die Randse Afrikaanse Universiteit met ’n proefskrif oor "Etienne Leroux as siklusbouer". Hy doen ook in 1980–81 navorsing aan die Rijksuniversiteit van Utrecht. Vir sy studies word verskeie beurse aan hom toegeken, onder meer deur die Raad vir Geesteswetenskaplike Navorsing in 1969 vir sy honneurs studies, in 1970–71 vir sy meestersgraad studies, in 1973–75 vir sy doktorale studies, in 1979–80 vir sy proefskrif en in 1980–81 vir sy post-doktorale navorsing. Die Nederlands-Zuidafrikaanse Vereniging ken beurse aan hom toe in 1974–75 en 1980–81 vir navorsing in Utrecht, terwyl hy in 1971–72 die Seba-Cuylerbeurs van die Randse Afrikaanse Universiteit verwerf. Hy is op 18 Desember 1971 getroud met Elizabeth Magdalena van der Straaten en die egpaar het drie dogters, onder wie Karlien en Helena.

Tussen 1970 en 1972 werk hy as wetenskaplike assistent aan die Universiteit van die Witwatersrand en word dan in 1973 lektor in Afrikaans aan die Universiteit van Natal in Durban. Hy onderbreek sy loopbaan om verder te studeer in Nederland en word dan met sy terugkeer in 1976 lektor in Nederlands aan die Universiteit van Natal in Pietermaritzburg, ’n posisie wat hy tot aan die einde van 1978 beklee. In 1979 word hy senior lektor in die Departement Afrikaans-Nederlands aan die Universiteit van die Oranje-Vrystaat in Bloemfontein, in 1984 word hy bevorder tot professor, in 1988 tot departementshoof en in 1997 tot professor met spesiale meriete as hoof van die departement Afrikaans-Nederlands, Duits en Frans. Binne die universiteit is hy vir etlike jare lid van die Fakulteitskomitee en Navorsingskomitee van die Fakulteit Lettere, lei enkele ad hoc-komitees soos die taalkomitee, is lid van die universiteit se navorsingskomitee, eregraadkomitee, komitee vir kwaliteitsversekering en die Uitvoerende Bestuur. By drie geleenthede is hy gasprofessor aan die Katholieke Universiteit van Leuven en hy tree ook as gasprofessor op by verskeie ander buitelandse universiteite, waaronder ’n maand aan die Rijksuniversiteit van Groningen.

Hy is ’n lid van verskeie professionele organisasies, soos die Genootskap Nederland Suid-Afrika (waarvan hy ook as sekretaris optree), die Stichting Neerlandia (waarvan hy bestuurslid is), die Suid-Afrikaanse Akademie vir Wetenskap en Kuns (waarvan hy per geleentheid voorsitter is en op die letterkundekommissie dien), die Afrikaanse Letterkunde-vereniging (waarvan hy vir twee termyne voorsitter is), die Afrikaanse Skrywersgilde, die Raad van die Afrikaanse Taalmuseum en -monument, die National Arts Council, die Suid-Afrikaanse Vereniging vir Neerlandistiek, die International Comparative Literature Association, die African Literature Association, die Maatschappij der Nederlandse Letteren, die Wynproewersgilde en hy is ook hoofbestuurslid van die Afrikaanse Skrywerskring.

Verder dien hy op die redaksie van verskeie tydskrifte soos die "S.A. Tydskrif vir letterkunde didaktiek", "Journal for literary theory", "Tijdschrift voor Nederlands en Afrikaans", "Tydskrif vir Geesteswetenskappe" en is hy redakteur van "Stilet". Per geleentheid dien hy op die keurkomitee vir letterkundige pryse, soos die Louis Luyt-prys, die Rapportryersprys vir Letterkunde, die ATKV-prys vir prosa en die Departement van Nasionale Opvoeding se prosawedstryd. Meermale bespreek hy boeke oor die radioprogram "Oor skrywers en boeke" en hy lewer ook verskeie openbare lesings oor sy vakgebied. Die rubrieke "Goeiemôre" en "Intrapslag" in "Volksblad" word gereeld deur hom behartig.

Hy vertaal Luuk Gruwez se Vlaamse gedigte in Afrikaans as "Bandelose gedigte" en sommige van hierdie vertalings word opgeneem in "Groot verseboek".

In 2008 vereer die Afrikanerbond hom vir sy ongepubliseerde debuutbundel gedigte, "Grimlag", waarin hy gedigte in die tradisie van die vernufpoësie skryf. Na verdere verwerking verskyn die digbundel "Soom" in 2012, waar die titel verwys na die verband tussen die Vrystaat en Lae Lande. Die bundel word in nege onderafdelings verdeel, met ongeveer ’n kwart wat vertalings uit die Nederlandse poësie is. Hierdie bundel is ’n interessante mengsel van nostalgie, vernuf wat soms vervlak tot lawwigheid en intellektuele denke oor kernkwessies, met die sterkste gedigte wat uitmunt met raak sienings en kreatiewe gebruik van die cliché. Die reeks sonnette in die afdeling "Diereriem" is treffend, met veral "Kreef" ’n hoogtepunt oor die patetiese pogings van hierdie seedier om sy vyande te verskrik. Treffend is ook die beskrywing in "Ds. Schoeman" van die worstelende dominee, wat met fyn aanvoeling vir atmosfeer sonder sentimentaliteit geteken word. Die elegiese verse, jeugherinneringe en knap vertalings uit Nederlands is verder noemenswaardig. Teenoor hierdie gedigte staan die vernuftige en somtyds selfs lawwe gedigte, soos "Goddelike oomblik: Leuven". ’n Windjie waai ’n meisie se rok op en almal sien sy dra ’n deurtrekker, met God wat in die wolke knik. Daar is ook ’n aantal gedigte oor wyn. Sy gedig "Die digter" word opgeneem in die versamelbundel "Honderd jaar later".

Van sy gedigte word in "Tydskrif vir Letterkunde" gepubliseer.

Sy kortverhale word gepubliseer in "Tydskrif vir Letterkunde" en opgeneem in die versamelbundel "Liefde loop ver" onder redaksie van Jeanette Ferreira en ander versamelbundels soos "Die bruid en ander verhale", "Soort soek soort", "Kort-kort" en "Lyfspel".

Hy skryf verskeie artikels en resensies vir tydskrifte en koerante, soos "Tydskrif vir Letterkunde", "Klasgids", "Standpunte", "Tydskrif vir Geesteswetenskappe", "Literator", "Die Volksblad", "Rapport", "Hoofstad" en "Die Oosterlig."

As redakteur versorg hy die driedelige Afrikaanse literatuurgeskiedenis "Perspektief en profiel", waarin benewens ’n oorsig van die belangrikste letterkundige werke in Afrikaans verskeie skrywers se lewensloop en werk in aparte profiele bespreek word.

Saam met G.J. van Jaarsveld versorg hy "Woorde as dade", waarin taalhandelinge en letterkunde bespreek word.

Hy lewer ook hoofstukke in verskeie ander boeke, terwyl hy saam met Charles Malan in 1987 die huldigingsbundel aan Etienne Leroux, "Vanweë die onbewuste", versorg. "Tussenstand" bevat letterkundige opstelle, waarin hy veral aandag gee aan die roman as soort en ’n aantal individuele Afrikaanse romans (onder andere "Die Jakkalsjagter" van Alexander Strachan, "Hierdie lewe" van Karel Schoeman en "Triomf" van Marlene van Niekerk) in detail ontleed.

Vir die bloemlesing "Tuinprovinsie Natal" onder redaksie van C.J.M. Nienaber lewer hy ’n bydrae oor "Kerndatums" in die geskiedenis van hierdie provinsie.

In 2000 word hy deur die Suid-Afrikaanse Akademie vir Wetenskap en Kuns bekroon met die Gustav Prellerprys vir literatuurwetenskap en hierdie organisasie ken ook in 2002 die Elisabeth Eybers-beurs aan hom toe. In 2007 word hy aangewys as die "Volksblad"-Kunstefees se feeskunstenaar.




</doc>
<doc id="116371" url="https://af.wikipedia.org/wiki?curid=116371" title="Carel van der Merwe">
Carel van der Merwe

Carel van der Merwe is ’n skrywer, wat die Eugène Marais-prys vir sy fiksie verower en die Protea Boekhuisprys vir “"Donker stroom"”, sy navorsing oor Eugène Marais se lewe tydens sy verblyf in Londen.

Willem Carel van der Merwe is op 7 September 1963 in Johannesburg gebore, waar hy ook groot word. Sy skoolopleiding kry hy by skole in Johannesburg, Witbank en Köln in Duitsland, waarna hy in 1981 aan die Linden Hoërskool in Johannesburg matrikuleer. Na sy twee jaar verpligte militêre diensplig studeer hy verder aan die Universiteit van Stellenbosch, waar hy in 1986 die B.Acc.-graad behaal. Aan die Universiteit van Kaapstad verwerf hy in 1987 ’n Nagraadse Diploma in Rekeningkunde. Op Stellenbosch speel hy slot vir die Akker XV, die eerste blanke rugbyspan van die universiteit wat aan die liga van die Swart South African Rugby Association (SARA) deelneem. Hy bekwaam hom in 1988 as ’n geoktrooieerde rekenmeester en werk in Suid-Afrika en in 1990 in Engeland vir die internasionale ouditfirma Arthur Andersen. In 1991 sluit hy aan by Rand Aksepbank se korporatiewe finansieringsafdeling en in 1995 is hy medestigter van African Merchant Bank. In 2000 aanvaar hy ’n posisie as uitvoerende direkteur van die internasionale IT-groep Comparex en woon saam met sy vrou en twee kinders vir die volgende ses jaar in Londen. In 2004 skryf hy in vir ’n kursus in kreatiewe skryfwerk aan die Universiteit van Middlesex en behaal hier die M.A.-graad met lof. By sy terugkeer na Suid-Afrika in 2006 vestig hy hom op Stellenbosch, waar hy ’n sakeman is en sy eie beleggingsmaatskappy, Grapetown Capital, besit. Hy doen ook konsultasiewerk en het belange in ’n maatskappy, DebtEnd, wat mense help om skuld te bestuur. Elke dag skryf hy sowat vier of vyf uur. Hy spandeer etlike jare in uitgebreide navorsing vir “"Donker stroom"”, sy weergawe van Eugène Marais se lewe in Londen, en besoek meer as twintig argiewe om ou dokumente na te speur. Hy is getroud met Christelle en hulle het twee dogters, Mieke en Emma.

Sy eerste kortverhaal, “"The water mountains"”, word in 2004 in ’n versamelbundel in die Verenigde Koninkryk gepubliseer. Hy maak sy debuut met die roman “"Nasleep"” (in Engels “"No man’s land"”), waarin die jong soldaat Paul du Toit tydens die Angolese bosoorlog aandadig was aan die vergrype wat in daardie oorlog gepleeg is. Gedurende sy studentejare spioeneer hy vir Militêre Intelligensie op die End Conscription Campaign en is betrokke by ’n bomaanval op een van hul vergaderplekke. Hy doen aansoek om amnestie by die WVK, waardeur hy die gebeure herleef. In die proses moet hy die sielkundige skade verwerk wat hy opgedoen het, asook die verbrokkeling van sy huwelik as gevolg daarvan en die besef dat hy in ’n land woon waarvoor hy hierdie dade gepleeg het maar waarin hy nou nie meer welkom is nie. Die skrywer slaag daarin om die impak van die oorlog op persoonlike vlak maar ook soos dit in verhoudings met familie en vriende kristalliseer, uit te beeld. Die roman word oorspronklik in Engels geskryf en gelyktydig met sy eie Afrikaanse vertaling gepubliseer. Dialoog en “transkripsies” van die WVK se verhore word egter steeds in Engels weergegee. “"Nasleep"” is in 2008 op die kortlys vir die Universiteit van Johannesburg-prys vir debuutwerk en “"No man’s land"” is op die kortlyste van die Statebondprys en die M-Net-prys. Die roman word ook in Nederlands vertaal. “"Skaduwee"” (“"Shadow"”) is ’n opvolg van “"Nasleep"”.Tien jaar later pas Paul du Toit die dogter van ’n Britse geldskieter in haar reis deur Suid-Afrika op, maar sy word ontvoer. Paul bevind hom dan midde-in ’n geld- en politieke web waarbinne korrupsie hoogty vier. Sy lewensmaat, Monica, kondig aan dat sy swanger is en vir vaderskap sien Paul ook nie kans nie. Die titel verwys na Paul se taak om die dogter altyd te agtervolg, maar verwys ook na die skaduwee wat oor sy lewe hang.

In 2010 verower “"Geldwolf"” (wat gelyktydig in Engels as “"Shark"” verskyn) die Eugène Marais-prys en hierdie roman is ook op die kortlys vir die toekenning van die M-Net-prys in die fliekkategorie. Die hoofkarakter en geniale syferman Stephen Winter se dryfkrag is om sy reeds magtige SiriusCorp uit te bou deur ’n R30 miljard-tender te wen vir ’n ICard, ’n elektroniese identiteitskaart wat toegang tot verskeie dienste van die staat sal bied. In die tenderproses word hy ingesleep in die nepotisme en korrupsie van swart ekonomiese bemagtiging en die bewese skurk Godfrey Mtambo word sy gedwonge vennoot. Godfrey is verwant aan die betrokke minister. Die roman beweeg teen ’n vinnige pas soos die seks, verraad, gierigheid en selfs moord wat hierdie omgewing vergesel, blootgestel word. In die proses verwaarloos Stephen sy verhoudings met sy gesin en kollegas, sy gesondheid en liefdeslewe en alles lei eindelik tot ’n skokkende einde.

“"Donker stroom:" "Eugène Marais en die Anglo-Boereoorlog"” is ’n indringende studie oor Marais se gesindhede en aksies voor, tydens en direk na die Anglo-Boereoorlog, waar veral die tyd wat hy in Londen deurbring indringend ondersoek word. Hy het van 1897 tot 1902 in Engeland en Europa gewoon en voor en gedurende hierdie tyd ’n groot rol gespeel aan die politieke en joernalistieke front. Tydens Marais se loopbaan as joernalis in Transvaal is hy voortdurend haaks met die regering van president Paul Kruger, veral oor die korrupte konsessiebeleid wat hulle toegepas het. In hierdie tyd is hy goed bevriend met die skrywer Percy Fitzpatrick, wat later saam met Cecil John Rhodes een van die grootste aanstigters van die Anglo-Boereoorlog was. In Londen ontmoet hy vir Joseph Chamberlain, die Britse minister van kolonies, waarna hy in ’n lang memorandum voorstelle maak oor hoe die Engelse die Boerekrygsgevangenes op Ceylon en St. Helena behoort te behandel, asook hoe om Transvaal na die oorlog te regeer. Ná sy terugkeer na Suid-Afrika raak Marais bevriend met lord Alfred Milner en skryf ’n aantal artikels in "Land en Volk" waarin hy Milner se verengelsingsbeleid vir die skole ondersteun. Hierdie boek werp lig op ’n tyd in Marais se lewe waaroor daar voorheen min bekend was. “"Donker stroom"” word in 2016 bekroon met die Protea Boekhuisprys, wat toegeken word aan die beste gepubliseerde boek in enige genre in Afrikaans.




</doc>
<doc id="116373" url="https://af.wikipedia.org/wiki?curid=116373" title="Vaalswaer">
Vaalswaer

Vaalswaer was die skuilnaam van Izak van Heerden (1870–1958), sekretaris van die Afrikaanse Taalgenootskap wat in 1905 in Pretoria onder leiding van Gustav Preller gestig is om die Afrikaanse taal te bevorder, en skrywer van vele bydraes vir "Die Brandwag" wat later in boekvorm gepubliseer is.

Izak Johannes van Heerden was in 1870 in die distrik Cradock gebore, waar hy op ’n plaas in die Sneeuberge grootword. Sy skoolopleiding ontvang hy plaaslik in Engels. Hy gaan later na Pretoria, waar hy aanvanklik in ’n prokureurskantoor werk Hy ontmoet vir Hester Debora Maria Rabie, die latere bekende Tannie van Die Brandwag, in Pretoria en hulle is in 1897 getroud. Die huwelik is kinderloos. Hy is op 13 Desember 1905 in Pretoria saam met onder andere Gustav Preller ’n stigterslid van die Afrikaanse Taalgenootskap, by welke vergadering hy ook as sekretaris op die bestuur verkies word. Tot en met die ondergang van "Die Brandwag" in 1922 wy hy hierna tesame met sy werkspligte baie van sy tyd aan die taalstry Saam met sy vrou trek hy in 1922 vanaf Pretoria na Potgietersrus. Hy is op 27 Februarie 1958 oorlede

Reeds in 1905 skryf hy die gedig "Een van sin" om die taalstryd te bevorder. Hierdie gedig word op 19 Oktober 1905 in "De Afrikaner" in Pietermaritzburg gepubliseer en ook deur Gustav Preller in "De Volkstem". Onder die naam Vaalswaer skryf hy anekdoties-didaktiese herinneringe, wat aanvanklik in 1916 as ’n reeks in "Die Brandwag" verskyn, waarna dit later gebundel word as "Herinneringe van ’n jagter". Hierdie verhale gee eerder waarnemings en bepeinsings van die jagter weer as opwindende jagavonture, hoewel hy ook anekdotes deur die verhale vleg.




</doc>
<doc id="116374" url="https://af.wikipedia.org/wiki?curid=116374" title="Cornelius van der Merwe">
Cornelius van der Merwe

Cornelius van der Merwe is ’n Afrikaanse digter.

Cornelius Hendrik van der Merwe is op 31 Januarie 1948 in Pretoria gebore, waar hy ook sy skoolopleiding ontvang. Sy pa is ’n skoolhoof. Hy matrikuleer in 1965 en werk daarna in 1966 vir ses maande by die Pretoriase Algemene Hospitaal, waarna hy sy militêre opleiding ontvang. Hier word hy gekeur vir opleiding as instrukteur en lei daarna die 1967 inname in die Lugmaggimnasium op. Na sy opleiding tree hy weer vir ’n ruk in diens van die Pretoriase Algemene Hospitaal, waar hy werksaam is in die betaalkantoor en ook redakteur word van die nuusbrief van die hospitaal. In 1968 bedank hy en toer vir ’n paar maande deur Europa. Met sy terugkeer aanvaar hy ’n betrekking in die private sektor. Hy studeer in hierdie tyd deeltyds aan die Universiteit van Suid-Afrika in die Wysbegeerte en die Teologie, maar voltooi nie hierdie studies nie en neem dan ’n betrekking as uitgewer by ’n uitgewersfirma in Pretoria. Vir ’n ruk bly hy op Steynsburg voordat hy weer saam met sy vrou Lorenda, ’n musiekdosent, en hulle seun Apon na Pretoria toe trek. In sy vrye tyd doen hy ook beeldhouwerk en skilder hy graag. Hy hou dan ook verskeie uitstallings van sy kunswerk.

Sy skryfwerk begin reeds op ongeveer elfjarige ouderdom en hy dig ernstig vanaf sowat vyftienjarige ouderdom. In 1967 debuteer hy met die digbundel “"Geboorte is nodig"” en hy is op daardie stadium die jongste debutant ooit in Afrikaans. Hierdie is nog tipiese jeugwerk oor liefde en die stadslewe, wat ook beïnvloeding van ander digters toon. Daar is ’n aantal vrye verse oor die doel van die lewe, wat gesien word as ’n pouse tussen dood en dood, wat aan hierdie gedigte ’n morbiede en depressiewe toon gee, gevul met die futiliteit van alle dinge. In die titel “"Swartys"” (afgelei van veral die Koning James-vertaling van Job 6:16) van sy opvolgbundel lê reeds die teenstellings wit en swart, goed en kwaad, dood en lewe en dies meer opgesluit wat die kern van die tematiek van die gedigte in hierdie bundel beskryf. Die bundel bevat meestal elegiese gedigte, vol van mitologiese en mistieke verwysings, wat die gedigte meermale moeilik verstaanbaar maak.

’n Groot vooruitgang is te bespeur in “"Witsig"”, waar veral die tematiek verrykend is vir ons digkuns, hoewel baie gedigte steeds nie sterk genoeg is om op eie bene te staan nie. Hierdie bundel het sewe afdelings, waarin onderskeidelik liefdesverse (“"Liefdesange"”), die geboorte- en lewensproses as simbool van die swakheid van die vlees (“"Deja vu"”), erotiek en begeerte (“"Eros en Thanatos"”), vaderlandsverse met kommentaar op die stand van sake in die land (“"Patria"”), gedigte van hoop (“"Hatikva – lied van hoop"”), doods- en wydingsliedere (“"Requiem"”, met onder andere sewe gedigte gewy aan die nagedagtenis van die gestorwe digter Hannatjie Schreck) en die titelgedig en ander nuwe verse in die laaste afdeling (“"Witsig en nuwe verse"”). Die titelgedig poog om die aard en sin van die poësie oop te skryf. Die meer anglisistiese taalgebruik in ’n poging om nader aan die spreektaal te kom is nie altyd geslaagd nie.

“"Breuk-dele"” behandel hoofsaaklik ’n verbrokkelende huwelik, gevolglike neerslagtigheid, die terminale siektetoestand van die verlore geliefde, liefdeservarings en veral liefdesteleurstellings. Sy volgende bundel is “"Icarus"”, waar die titel verwys na die jong man wat in die Griekse mitologie saam met sy pa Daedalus van die labirint op Kreta ontsnap deur vlerke te maak en weg te vlieg. Icarus vlieg egter te hoog, sodat die son die was op sy vlerke smelt en hy in die see val en verdrink. Die bundel bevat gedigte wat verslag doen van ’n homoseksuele verhouding tussen die spreker en die geliefde. Wanneer die verhouding misluk pleeg die geliefde selfmoord. Die verse kry ’n outobiografiese element wanneer die geliefde die spreker as “Cornelius” aanspreek. Sy gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"” en “"Verskeurings"”. Hy publiseer ook in letterkundige tydskrifte soos "Standpunte", "Tydskrif vir Letterkunde" en "The bloody horse".




</doc>
<doc id="116375" url="https://af.wikipedia.org/wiki?curid=116375" title="Jan J. van der Post">
Jan J. van der Post

Jan J. van der Post (1927–1971) was ’n Afrikaanse skrywer wat veral fokus op die San en Namibië as agtergrond vir sy verhale.

Jan Jakobus van der Post was op 2 Desember 1927 op Rehoboth in Suidwes-Afrika (tans Namibië) gebore. Sy vader het in die Eerste Wêreldoorlog saam met generaal Louis Botha uit Griekwastad na Suidwes-Afrika getrek en sommer daar gebly, eers as lid van die Suidwes-Afrikaanse Polisie en later as boer. Sy moeder was ’n nooi Cloete uit Griekwastad en is ’n legende in Suidwes. Daar word vertel dat sy ’n perd met een hand kon omruk en vashou. Sy het self met die vee getrek en die een wat weier om die diere water te gee het dit berou. By verskeie geskiedkundige voorvalle was sy betrokke. Dit sluit in die eendaagse sogenaamde Basteropstand van 1925 waarin daar per abuis een skoot geskiet is en die Ovambo opstand van 1931. Met haar mobiele winkel vir die spoorwerkers trek sy honderde myle deur Suidwes en wag in 1928 met haar proviandwa die terugtrekkende Dorslandtrekkers by die Kunene in. As jong seun word hy groot saam met die San en leer soos hulle leef, jag en eet. Onder andere bring hy die jare 1944 tot 1946 in die noodweidingsgebied tussen die Xeiseb- en Epikuroriviere deur, waar hy saam met die San sy vader se beeste oppas. Hier is hy meer as twintig myl van die naaste blankes af en meer as honderd myl noordoos van die naaste dorp, Steinhausen. Hy is aanvanklik veld toe gelok deur die San wat as Agarob in sy boeke bekend staan. Weens die skaarste van patrone jag hy ook saam met hulle op hulle manier en leer hulle stories, gebruike en kuns baie goed ken. Hierdie ervaring was die teelaarde vir sy latere boeke. Hy is twaalf tale magtig wat benewens Afrikaans, Engels, Duits, Herero, Nama en Portugees ook twee Ovambo-dialekte en vier San-dialekte insluit.

Hy beoefen verskeie beroepe en is onder meer vir sowat twintig jaar aan en af grootwildjagter (in die omgewing van Okavango, Ondongo en Angola) en safarileier na die Aha-berge en die gebiede langs die Okavango. Verder is hy per geleentheid vendusie-afslaer, matroos, assuransie-agent, leerling-geoloog, verslaggewer en boer. Uit sy eerste huwelik word twee kinders gebore. Hy trou op 29 Maart 1958 met sy tweede vrou, Christina Hendrina Susanna Viljoen (nooiensvan Willemse). Na sy troue vestig hy hom in St. James in Kaapstad en werk by die Kaapse Provinsiale Administrasie. Weens veral sy drankmisbruik raak hy vervreem van sy vrou en verlaat haar in 1965 om in ’n hotel in Tuine in Kaapstad in te trek. Na sy egskeiding in September 1967 keer hy terug na Suidwes-Afrika en boer op die plaas Arbeid Adel buite Windhoek. Wanneer sy alkoholverslawing handuit ruk, gaan hy teen die einde van 1970 na Pretoria om behandeling daarvoor te ontvang en bring hy ook vier maande in die Weskoppies Hospitaal deur. Drie dae na sy ontslag word hy gearresteer omdat hy in ’n ongeluk betrokke was nadat hy ’n motor in die middestad van Pretoria onder die invloed van drank bestuur het. Hy word later gevonnis tot ’n boete en twee maande tronkstraf wat vir drie jaar opgeskort is, terwyl sy rybewys vir ses maande ingetrek word. Op Donderdag, 20 November 1971 is hy in Pretoria aan maagkanker oorlede.

Sy ernstige skryfwerk begin toevallig. Vir jare het hy ’n outentieke San pyl-en-boog (met egte giftige pyle) in sy besit. Wanneer sy kinders groter word, besluit hy om veiligheidshalwe daarvan afstand te doen en adverteer dit in ’n koerant. Twee verslaggewers besoek hom om uit te vind waar hy hierdie goed bekom het en hy vertel sy lewensverhaal aan hulle, waarna ’n groot artikel oor sy verblyf onder die San in die koerant verskyn. ’n Vriend lees die berig en moedig hom aan om sy ondervindinge neer te skryf en toe ’n uitgewer hom met dieselfde versoek nader, skryf hy sy eerste boek. Die sukses hiervan moedig hom aan om hom hierna feitlik uitsluitlik aan sy skryfwerk te wy. Hy spits hom in sy skryfwerk veral toe op Namibië en die San se leefwyse en verhaal hulle mites en fabels benewens sy eie avontuurverhale. Sy boeke is ryk aan inligting oor hierdie feitlik uitgestorwe gemeenskap se kultuur en denkwyse en verkry daarom tereg Africana status. Die sketse in sy boeke is deur François Krige en homself gedoen. Sy boeke word in onder andere Duits, Deens, Noors, Russies en Engels vertaal. “"Agarob, kind van die duine"” is gebaseer op die lewe van die San saam met wie hy in sy jeug baie tyd in die veld deurgebring het. Die verhaal begin op die dag wat Agarob vir die eerste keer alleen moet gaan jag om te wys dat hy ’n man is en sy naam kan kry. Sy gekose prooi lyk wel anders as die elande wat hy ken, maar dit is ’n mooi groot bul wat hy skiet. Hierna kry hy egter te doen met die snaakse mense wat velle oor hulle hele lyf dra, omdat hy ’n bees geskiet het. Van nou af moet hy probeer om sy twee wêrelde te verstaan: die wêreld van die wit mense, waar sy wit maatjie Jan is, en die wêreld van sy eie mense. Die boek word talle kere herdruk en word ook vertaal in onder andere Duits, Deens en Noors. “"Jagters van die duine"” is ’n versameling van die San se volksvertellinge, waardeur elke nuwe geslag San die dinge leer wat hulle moet weet. Dit sluit in eerbied teenoor Geeloog, die maan, wat na die goeie jagters omsien en die slegte jagters laat verdwaal, en die belangrikheid van die groep, wat op mekaar aangewese is vir oorlewing. Verder leer hulle ook al die stories oor waar alles vandaan kom. “"Gaub – vlugteling van die duine"” plaas die witmense en San se regsbegrippe teenoor mekaar. Volgens die wette van die veld is daar niks verkeerd daaraan dat Gaub die slegte man doodgemaak het nie, maar hierna word hy deur die witmense agtervolg. Hy slaag daarin om sy agtervolgers in die veld te ontwyk, maar dan kry sy agtervolgers iemand wat sy gelyke in die veld is om hom te volg: Agarob.

In “"Vonk – Vondeling van die duine"” pleeg Vonk ’n misdaad in die waan dat dit ’n weldaad was. Hy word gejag en in die onherbergsame duineveld ingehaal en teruggebring om tereg te staan. Die natuur beslis egter anders en die wit jagter word uitgelewer aan sy gevangene. Wanneer Vonk hom oor sy agtervolger ontferm, word ’n sonderlinge vriendskap gesmee. “"Witman van die duine"” gee ’n ander, unieke perspektief op sommige van die reeds vertelde verhale. Jan is reeds ’n uitgegroeide jongman wat deur die San in jagkuns, veldkunde en die San-spiritualiteit opgevoed word, waarna hy die naam Kei-Annies verdien. Saam met Agarob word hy dan toegelaat om na ’n San-saamtrek by die Berge van die Maan te gaan. Hy neem ook saam met Agarob deel aan die jagtog op Gaub. "Kwai, vegter van die duine"” keer weg van die verwarring wat daar tussen die witman en die San ten opsigte van hulle wêrelde en lewensuitkyk bestaan en fokus op die stryd tussen die San en die swart mense. Die swart mense dood baie van die San en ontvoer hulle vrouens en kinders. Ver van hulle natuurlike tuiste lei Kwai ’n groepie oorblywendes na ’n redelik veilige berg waar daar ook baie wild is, maar ook hier word hulle vervolg. Kwai besluit om nie verder te vlug nie, maar om te veg.

“"Dai, ’n kind van Kaapstad"” se hoofkarakter is die weeskind Dai wat in Distrik Ses in Kaapstad bly. Hy bly by Groot Dai en Enn en moet koerante verkoop om ook sy deel van die huishouding by te dra. Aan sy ouers dink hy nooit nie, maar toe hy in die hof beland hoor hy vir die eerste keer sy volle name, Daniël Johannes Pieterse. Vir die eerste keer besef hy dat die wêreld baie groter is as Distrik Ses en begin hy droom.

“"Tjeb, die spoorsnyer"” is weer in Namibië geplaas. Die baasjagter Tjeb word die spoorsnyer vir ’n grootwildjagter en beleef vreemde dinge wat hy nooit voorheen ervaar of gesien het nie. Deur sy oë gesien verkry die gebeure en die manier van jag wat hy nou vir die eerste keer beleef, ’n ander konnotasie en kry die leser insig in sy manier van dink. Tjeb se heldedaad is die hoogtepunt van die boek. “"Ngnô, renoster van die duine"” is ’n San wat lank by die wit boer baas Magiel bly en sodoende verloor sy eie mense vertroue in hom. Wanneer Magiel dood is, wil hy terugkeer na hulle toe, maar dit vat lank om weer hulle vertroue te wen. Hierna volg daar ’n stryd teen die Duitsers vir oorlewing.

“"Toordokter van die duine"” is die verhaal van Chuba, die jong San wat ten spyte van sy liggaamlike gebreke die leier van sy stam word. Sy naam beteken hottentotsgot, omdat hierdie insek kort na sy geboorte op sy voorkop kom sit het en aan hom spesiale status verskaf het. Wanneer ’n komp leeus en sebras een aand die staanplek plat hardloop en baie San doodgetrap word, wys Chuba hoe dapper hy is. Hy word ook ’n bedrewe jagter. As volwassene word hy egter gekortwiek deur sy humeur, hoogmoed en selfsug, wat hom verkeerde dinge laat doen. Dan word hy gevonnis om vir ’n maand van die stam geskei te word en alleen te jag, sonder ’n pyl en boog. Hy moet hierdie tyd ook kaal deurbring, sodat hy net op homself aangewese is om te oorleef. As gelouterde en wyser man keer hy hierna terug na sy stam. In “"Skat tussen die duine"” kom drie veewagters op ’n lyk in ’n grot af. By die lyk lê ’n sakkie met blink klippies. Die veewagters vertel vir Baswillem, die eienaar van die plaas, van die lyk. Die witmense wil dan nog van die blink klippies hê en so moet Namib en sy twee maats in die woestyn na die skat tussen die duine gaan soek. In die woestyn kom hulle ’n groot jagter teë, maar moet die polisie ook probeer ontduik.

“"Kwê die verklikker"” bly per ongeluk op die plaas agter wanneer sy mense vertrek en hy word dan by die witmense groot. Sy speelmaat is die wit seuntjie Chris, wat jonger maar groter as hy is. ’n Ramp tref hulle wanneer Chris deur kinderverlamming gebreklik word. Nadat San in die droogte by die plaas aandoen, vertrek Kwê saam met hulle, maar belowe om weer terug te kom na Chris toe. In die veld word Kwê ’n bedrewe maar geslepe jagter, wat eindelik voor sy eie mense moet vlug. “"Njarabeb die ratel"” is die grootste jagter van sy groep, wat ’n geloofstryd stry. Sy groot vraag is wie die maan gemaak het en omdat hy nie hierop ’n antwoord kry nie, daag hy die maan se opperheerskappy uit. Njarabeb maak van sy eie mense dood, maar die motief daaragter kan ’n geloofsdaad wees. Hierdie boek dring diep in die religieuse en rituele belewenis van die San.

“"Agter die Rooi Lyn"” vertel van die spergebied wat rondom Suidwes se bewoonde gebiede loop en die grens tussen die twee wat as die Rooi Lyn bekend staan. Dit is nie ’n definitiewe grens nie en word soms deur fortuinsoekers oorgesteek ter wille van die diamante wat hier te vinde is. Die woestyn is egter ’n genadelose plek wat menige lewe eis en die Suidwes-Afrikaanse Polisie is immer waaksaam om hulle voor te keer. Wanneer konstabel Hunter hoor dat daar ’n verdagte geselskap op pad is na die woestyn, neem hy ’n Damara-konstabel en Njerab, die San-spoorsnyer om hulle te agtervolg. Die geselskap wat hulle agtervolg tree egter baie vreemd op. Hierdie is ’n spanningsverhaal wat die atmosfeer van die woestyn baie mooi raakvat en tussendeur die legendes van die streek en die aard en plantegroei daarvan op onderhoudende wyse skets.





</doc>
<doc id="116376" url="https://af.wikipedia.org/wiki?curid=116376" title="J.W. van der Rijst">
J.W. van der Rijst

J.W. van der Rijst (1828–1904) was ’n lid van die Genootskap van Regte Afrikaners en skryf die eerste handleiding vir Afrikaanse spraakkuns, asook van die eerste preke in Afrikaans. Hy maak ook per geleentheid van die skuilnaam Oom Willem gebruik.

Jan Willem van der Rijst is op 16 Januarie 1828 in Leuven in Vlaandere in België gebore. Sy ouers is Lodewijk van der Rijst en Hendrika Maria Delfgou en hy het twee broers, Petrus Johannes en Engelbertus Leonardus.

Hy bekwaam hom as onderwyser. Hy word in 1861 as sendeling in die Nederduits Gereformeerde Kerk toegelaat en is vir ’n tyd as onderwyser in Calvinia werksaam. In Februarie 1862 word hy as onderwyser en sendeling in die gemeente Wynberg in die Kaap aangestel. In 1863 verlaat hy die Nederduits Gereformeerde Kerk en word voorganger onder die Plymouth Brethren, vir wie hy as reisende prediker optree. Aanvanklik is hy ’n teenstander van Afrikaans, maar sy denkwyse word dan deur D.F. du Toit (Oom Lokomotief) verander, waarna hy op die tweede vergadering van die Genootskap van Regte Afrikaners op 25 September 1875, teenwoordig is.

Hierna beywer hy hom met hart en siel vir Afrikaans. In die "Patriot" lees ons dat hy op 14 September 1877 op Claremont optree en op 15 Augustus 1879 in die Paarl, waar hy by mnr. McMillan optree. Totius vertel dat hy ’n goeie vriend van sy vader, S.J. du Toit, was en dikwels by hulle aan huis gekom het.

Hy is op 15 Mei 1850 in Amsterdam getroud met Anna Jacoba van Veen en uit die huwelik word drie kinders gebore, twee seuns (Louis Hendrik en Levenloos, beide kort na geboorte oorlede, wat waarskynlik aanleiding gee tot laasgenoemde se naam) en ’n dogter (Anna Wilhelmina)Sy vrou is op 26 November 1900 in Kaapstad oorlede, waarna hy na Nederland terugkeer. Hier trou hy op 9 Januarie 1902 in Amsterdam met die veel jonger Metje Elisabet Wil. Hy is op 13 September 1904 in Alkmaar in Holland oorlede.

Hy begin in 1875 om ’n Afrikaanse spraakkuns op te stel, maar verafrikaans eintlik net ’n Hollandse spraakkuns. Hierna pak hy die eerste "Spel- en leesboek ver Afrikaanse kinders" (onder die skuilnaam Oom Willem), wat binne twee maande uitverkoop is.

Hy stel ook die driedelige "Samesprake in Afrikaans en Engels" saam, waarvan twee nommers in 1885 verskyn en die derde nommer in 1891. In 1897 word al die nommers saam uitgegee.

Ná P.D. Rossouw skryf hy die eerste preke in Afrikaans, wat eers in die "Patriot" verskyn en later in aparte boekies uitgegee word onder die titel "Evangeli in di Volkstaal", nommer een in 1884 en nommer twee in 1885.

In 1886 verskyn ’n godsdienstige verhaal "So gaat dit", waarvan ’n gedeelte reeds die vorige jaar in "Di Afrikaanse almanak" gepubliseer is. Oom Koos gaan Kaap toe waar hy ’n blanke meisie en twee seuns soek om te help met sy boerdery. Omdat hy in die Here se wil is, gaan alles voor die wind en kry hy die helpers, waarna die lotgevalle van die kinders op die plaas die onderwerp van die res van die verhaal word.

Bronne verskil oor van der Rijst se geboortedatum. Sommige Bronne dui 15 en nie 16 Januarie aan as sy geboortedag, terwyl die jaartal ook verskil tussen 1812 en 1828. Dit wil egter voorkom asof 1828 die meer waarskynlike geboortejaar was. Volgens die doodsertifikaat (https://familysearch.org/ark:/61903/3:1:3Q9M-CSQ8-73SH-F?i=2161&cat=331262) word sy ouderdom as 76 jaar aangegee, wat klop met ’n geboortejaar van 1828.





</doc>
<doc id="116377" url="https://af.wikipedia.org/wiki?curid=116377" title="Willem van der Walt">
Willem van der Walt

Willem van der Walt is ’n bekroonde jeugverhaalskrywer. Hy skryf ook kortverhale, radiodramas en musiekspele.

Willem van der Walt se vader lees vir hom as klein kind reeds die mitologie van die Grieke en Romeine, wat sy verbeelding stimuleer. Hy gee vir baie jare onderwys in drama en taal. Hy is verbonde aan ’n Kaapstadse hoërskool en doseer ook aan die Tygerberg-kampus van Northlink College. Vir geruime tyd is hy betrokke by jeugteater in skole en hy tree ook as akteur op die professionele verhoog op. By die Kaapstad Boekefees van 2006 bied hy ’n werkwinkel aan oor “Literature and healing”, oor hoe letterkunde sielkundige wonde kan help genees. Vir ’n jaar gee hy ook Engels onderwys in Suid-Korea, terwyl hy in Suid-Afrika private lesse in Engels as vreemde taal gee. As gekwalifiseerde toergids bied hy toere deur die Wes-Kaap aan, waar die toer verpersoonlik word na gelang van die toeriste se belangstellings. Hy woon in Kaapstad.

Van kleinsaf vertel hy stories aan sy maats en wanneer hy twaalf jaar oud is wen hy ’n prys vir een van sy opstelle. Hy lewer belangrike werk vir die jeug. “"Ragtime en rocks"” ondersoek tienerliefdes, dwelmmisbruik en bendegeweld op die Kaapse Vlakte. Ilhaam is ’n tienermeisie, vasgevang saam met mense wat haar dwing om keuses te maak waarvoor sy nie regtig lus is nie. Gareth is die snaaksste ou in Ilhaam se skool en toe hy haar vra om uit te gaan is sy in die wolke. Sy hou nie veel van die wilde partytjies smiddae na skool as die hele klomp na Damian se huis gaan nie, maar sy glo in Gareth se liefde vir haar, al gebruik hy dwelms saam met sy maats. Sy kan in elk geval nie oordeel nie, want sy het na al die jare uitgevind haar pa was nooit vir ’n jaar oorsee toe sy klein was nie, hy was in die tronk saam met ander bendelede vir dwelms smokkel. Die konflik tussen fundamentele Moslem-families en diegene wat minder dogmaties is, vorm ’n sterk newe-tema in hierdie boek. “"Ragtime en rocks"” verower in 2004 die Scheepers-prys en die M.E.R.-prys vir Jeugliteratuur.

Hy skryf ook die Engelse jeugverhale, “"Lost boys"” en “"Heist wind"”. “"Lost boys"” beskryf die wroeging van Jan, ’n voormalige lid van die Lost Boyz-bende, wat Maatskaplike Werk op universiteit studeer en nuwe vriende maak. Sy lewe word omgekeer wanneer hy ’n weggegooide baba wil behou en sy bloedbroers hom aansê om te kom help met die opkomende bendegevegte. Hierdie boek word in 2007 ingesluit in die IBBY (International Board on Books for Young People) se lys van 100 Verteenwoordigende Suid-Afrikaanse boeke vir Kinders en Jongmense. “"Heist wind"” is die verhaal van Branson, ’n gewone kind van ’n township in Kaapstad. Hy kom in die versoeking om deel te neem aan ’n rooftog, waaruit hy soveel as R400 000 kan maak. Met hierdie geld kan hy soveel dinge doen wat hy andersins net van kon droom. Deelname aan ’n rooftog is egter groot probleme. Dit is baie gevaarlik, wat selfs sy lewe kan kos, en ook lei tot sy afdwaling van die dinge waarin hy glo.

Hy skryf ook kortverhale. “"My mother is a crocodile and other surprises"” bevat diverse verhale wat wissel van gewoon tot surrealisties, met die titelverhaal wat paranoia uitbeeld. Ander verhale is “"Melani"” oor iemand wat ’n identiteit op die internet fabriseer; “"Flight"” vertel van ’n Amerikaanse loods wie se vliegtuig tydens die Golfoorlog oor die woestyn neergeskiet word, terwyl hy besef dat die vyand hom sal vind;  “"Spinach"” se tema is die ervarings van ’n jong kind wat gekonfronteer word deur sy ouers se kompromislose benadering tot kinders grootmaak; “"The Black Glove"” ondersoek die krag van liefde wanneer dit op die grens van lewe en dood beweeg; “"Understanding Glass"” ondersoek huweliksonmin aan die hand van die vergelyking met ’n by wat agter ’n deurskynende glas vasgevang is;  “"Hofmann"” is outobiografies en vertel van die versoening met ’n vyand na die verloop van ’n lang tyd; “"The Sculptor"” vertel van ’n kunsterapeut wat in die tronke werk se herontmoeting met ’n talentvolle gevangene na sy vrylating;  “"Dust"” is ’n essay oor die aard van stof; “"Kassiem, Nazeema and the Devil"” is ’n verhaal oor denkbeeldige ontrouheid in ’n verhouding wat in Kaapstad afspeel; “"Mr Lucien and the Cinematograph"” ondersoek die spanning tussen die teater en die pas-ontdekte rolprentkuns aan die begin van die twintigste eeu; “"Return"” ondersoek die keuses wat ’n man maak voor sy reinkarnasie op die aarde; “"The Paper Boat"” se tema is ’n vrou se groeiproses in en na haar onderdrukte verhouding met ’n man, vanaf ontnugtering tot ’n gevoel van vryheid; en “"Ady"” beskryf die proses van keuse vir ’n jong dogter tussen haar vriend en haar denkbeeldige vriend. “"Prometheus 999"” is ook ’n bundel kortverhale met diverse temas, wat insluit die figuurlike mure wat tussen ouers en kinders vorm; die valse voorwendsels van die avant-garde en ’n besoek aan ’n sielsieke-inrigting. Sommige verhale is snaaks, ander treurig. “"Fifty by fifty"” is ’n bundel met flits-sages (vyftig-woord prosas).  Baie van sy kortverhale (hoofsaaklik in Engels geskryf) word oor die senders van die Suid-Afrikaanse Uitsaaikorporasie (SABC) voorgelees.

“"Stories for healing"” is ’n kortverhaalbundel met verhale oor heling. Die verhale behandel verskeie verskillende situasies en bevat belangrike insigte. Dit kan gebruik word in ’n skoolopset om kinders met probleme te help, maar is ook nuttig vir terapie vir volwassenes, en kan in groepe of een-tot-een basis benut word. “"How to play the sand"” beskryf die prosesse en die terapeutiese waarde daarvan om met sand te speel.

Sy ander skryfwerk sluit in radiodramas en musiekspele. Sy musiekspele “Kaapse Blues” en “Jonah” (’n kortspel gebaseer op die Bybelverhaal) word onderskeidelik in 2003 en 2005 by die Grahamstad Nasionale Kunstefees opgevoer. Hy skryf ook die musiekspele “Gideon” (’n kortspel gebaseer op die Bybelverhaal van hierdie skeptiese rigter); “Animals” (gebaseer op George Orwell se “Animal farm”; en “In die land van die blindes” (’n vrye verwerking van die kortverhaal van H.G. Wells). Laasgenoemde is die verhaal van die berggids uit Peru, Nuñez, wat tydens ’n storm in die Andes-gebergtes van sy groep wegdwaal en by die legendariese land van die blindes aankom. Weens ’n ongewone siekte is alle inwoners blind gelaat. Hy raak verlief op die jong vrou Medina, wat kritiek van die inwoners ontlok. In hierdie stuk ondersoek hy onder andere die rol van die enkeling teenoor die samelewing, xenofobie en die rol van tradisie teenoor vernuwing. “Twee-kamer god” is ’n eenbedryf. “Edge of silence” is ’n radiodrama oor die eerste mens in die ruimte, wat in Oktober 1986 die eerste keer deur die Engelse Diens van die SABC uitgesaai is. Dit word in 1991 genomineer vir die toekenning as beste teks en word verskeie kere heruitgesaai. Die Engelse “Mwindo” wen die toekenning as die beste produksie van die jaar op die SABC. Die Nyanga-stam van die Kivu-Provinsie in die Kongo voer jaarliks die epos van Mwindo op, wat die verhaal vertel van die towerkind wat die koninkryk van sy vader sal erf. Dit is in wese ’n oproep aan ouer mense om die jonger generasie heelhartig te aanvaar. Die stuk bevat vele dans- en musiekkomponente.

Hy skryf ook lirieke en het verskeie ongepubliseerde bundels met hoofsaaklik blues-lirieke.





</doc>
<doc id="116378" url="https://af.wikipedia.org/wiki?curid=116378" title="Postmoderne kuns">
Postmoderne kuns

Postmoderne kuns is 'n groep kunsbewegings wat daarop gerig was om sekere aspekte van modernisme of aspekte wat in die nasleep daarvan ontwikkel het, te betwis. Oor die algemeen word bewegings soos intermedia, installasiekuns, konsepsuele kuns en multimedia as postmodern beskryf.

Daar is verskeie eienskappe wat kuns as postmodern kategoriseer; dit sluit in bricolage, die prominente gebruik van woorde as die sentrale kunselement, collage, toeëiening, vereenvoudiging, vertoonkuns, die herwinning van vorige style en temas in 'n hedendaagse konteks, sowel as die afbreek van die skeidsmuur tussen skone en hoë kunste en lae kuns en populêre kultuur.

Die oorwegende term vir kuns wat sedert die 1950's geskep is, is "kontemporêre kuns". Nie alle kuns wat kontemporêr genoem word, is egter postmodern nie, en eersgenoemde sluit kunstenaars in wat steeds in modernistiese en laat modernistiese tradisies werk, sowel as kunstenaars wat postmodernisme om ander redes verwerp. Arthur Danto redeneer dat "kontemporêr" die breër term is, en dat postmoderne voorwerpe 'n "subsektor" van die kontemporêre beweging is. Sommige postmoderne kuns-kunstenaars het meer opvallend van die idees van moderne kuns weggebreek, en daar is nie konsensus oor wat "laatmodern" en "postmodern" is nie. Idees wat deur die moderne estetika verwerp is, is hervestig. Wat skilder betref, het postmoderniste verteenwoordigende kuns laat herleef. Tradisionele tegnieke en onderwerpe het weer in kuns verskyn. Sommige kritici redeneer dat baie van die huidige "postmoderne" kuns steeds as moderne kuns geklassifiseer moet word.

Baie kritici is van mening dat postmoderne kuns uit moderne kuns ontstaan het. Voorgestelde datums vir die verskuiwing van die moderne na die postmoderne sluit 1914 in Europa, en 1962 of 1968 in Amerika in. Die einde van die postmoderne era is na die einde van die 1980's teruggevoer, toe die woord postmodernisme baie van sy kritieke resonansie verloor het, en kunspraktyke se fokus na die impak van globalisering en nuwe media verskuif het.

Jean Baudrillard het 'n besondere invloed op postmodern-geïnspireerde kuns gehad en het die moontlikhede van nuwe vorms van kreatiwiteit beklemtoon. Die kunstenaar Peter Halley beskryf sy neonkleure as "hiperrealisering van ware kleur" en noem Baudrillard as 'n invloed. Baudrillard self was sedert 1984 taamlik konsekwent in sy siening dat kontemporêre, en veral postmoderne kuns, minderwaardig teenoor die modernistiese kuns van die tydperk ná die Tweede Wêreldoorlog was, terwyl Jean-François Lyotard kontemporêre kuns besing het en op die evolusie daarvan gewys het. Verder is baie van die vooraanstaande vrouekunstenaars in die twintigste eeu met postmoderne kuns geassosieer.

Soos met alle gebruike van die term postmodern, word die toepassing daarvan ook hier gekritiseer. Kirk Varnedoe het byvoorbeeld gesê dat daar nie iets soos postmodernisme bestaan nie, en dat al die moontlikhede van modernisme nog nie ondersoek is nie. Die teoretiese onderstutting van Postmodernisme as 'n epogale of epistemiese verdeling is vandag nog 'n kontroversiële kwessie.

Postmodernisme beskryf bewegings wat óf uit modernistiese neigings ontstaan het óf 'n teenreaksie of verwerping daarvan is. Spesifieke neigings is formele suiwerheid, mediumspesifisiteit, kuns ter wille van kuns, outentisiteit, universaliteit, oorspronklikheid en revolusionêre of reaksionêre tendense, i.e. die avant-garde. Paradoks is egter waarskynlik die heel belangrikste modernistiese idee waarteen postmodernisme reageer. Paradoks, soos deur Manet ingelui, het 'n sentrale rol in die modernistiese beweging gespeel. Manet se verontagsaming van verteenwoordigende kuns het die veronderstelde wedersydse eksklusiwiteit van realiteit en voorstelling, ontwerp en voorstelling, abstraksie en realiteit beklemtoon.

Die status van die avant-garde is kontroversieel: baie instellings redeneer dat vêrsiendheid, toonaangewendheid en progressiwiteit noodsaaklik vir die uitvoer van hedendaagse kuns is. Postmodernisme verwerp die idee van vooruitgang of vordering in kuns per se, en is dus daarop gerig om die "mite van die avant-garde" omver te werp. Rosalind Krauss was een van die belangrike ondersteuners van die siening dat avant-gardisme verby was, en dat die nuwe kuns-era postliberaal en postvooruitgang was.

Een eienskap van postmoderne kuns is die vermenging van hoë en lae kultuur deur van industriële materiale en beelde uit die popkultuur gebruik te maak. Die gebruik van lae kunsvorms was ook 'n deel van modernistiese eksperimentering. Postmoderne kuns word verder gekenmerk deur die manier waarop dit die onderskeid tussen die sogenaamde skone of hoë kunste en dit wat oor die algemeen as lae of kitsch kuns beskou word, afbreek. Postmoderniste het elemente van kommersialisme en 'n kitsch estetika binne sy artistiese konteks ingevoer; postmodernisme neem style uit vorige tydperke soos die Gotiek, die Renaissance en Barok en vermeng dit op 'n manier wat hierdie style se oorspronklike gebruik in hulle ooreenstemmende bewegings ignoreer.

Volgens Postmoderne kuns is alle standpunte onstabiel en oneg, en daarom is ironie, parodie en humor die enigste beginsels wat nie deur kunskritiek of historiese revisionisme omvergewerp kan word nie. "Pluralisme en diversiteit" is ander kenmerkende eienskappe.

Postmodernisme is veral gemoeid met die duidelike onderskeid tussen moderne kuns, met sy konstante heruitvindings, en die terugkeer na klassieke skilderkuns en beeldhou. Een van die grootste voorstanders van hierdie aspek van postmodernisme is die Kunsvernuwingsentrum (Art Renewal Center) met sy streng verwerping van alle kuns wat as modern beskou word. Die term klassieke realisme word dikwels gebruik om na hierdie esteties konserwatiewe beweging te verwys.

Konseptuele kuns se direkte betrokkenheid by die dekonstruksie van dit wat 'n kunswerk "kuns" maak, lei daartoe dat dit soms as postmodern geëtiketteer word. Konseptuele kuns, wat dikwels ontwerp word om die idees van die publiek te konfronteer, beledig of aan te val, word met spesifieke kontroversie beskou.

Baie konseptuele werke verteenwoordig die standpunt dat kuns geskep word wanneer die kyker 'n voorwerp of daad as kuns beskou, en dat dit nie soseer op die intrinsieke waarde van die werk gebaseer is nie.

'n Belangrike reeks bewegings in kuns wat deurlopend as postmodern beskryf word, behels installasiekuns en die skepping van artefakte wat konseptueel van aard is. Installasiekuns bepaal dikwels waar museums opgerig word aangesien hierdie ruimtes groot werke moet huisves wat uit reuse collages van vervaardigde en optelgoed saamgestel is. Hierdie installasies en collages is dikwels geëlektrifiseer en het bewegende onderdele en liggies.

Lowbrow-kuns, ook bekend as Popsurrealisme, is 'n wydverspreide populistiese kunsbeweging wat sy oorsprong in die underground comix (ondergrondse strokiesprentwêreld), punkmusiek, hot rod-straatkultuur en ander Kaliforniese subkulture gehad het. Ook by Lowbrow-kuns word die onderskeid tussen "hoë" en "lae" kuns ontken.

Digitale kuns is 'n algemene term vir 'n verskeidenheid kunswerke en praktyke waar digitale tegnologie as 'n integrale deel van die kreatiewe proses en/of aanbieding gebruik word. Die impak van digitale tegnologie het aktiwiteite soos skilder, teken, beeldhou en musiek/klankkuns getransformeer terwyl nuwe vorms soos netkuns, digitale installasiekuns en virtuele realiteit erkende kunspraktyke geword het.

Toonaangewende kunsteoretici en historici op hierdie terrein sluit in Christiane Paul, Frank Popper, Christine Buci-Glucksmann, Dominique Moulon, Robert C. Morgan, Roy Ascott, Catherine Perret, Margot Lovejoy, Edmond Couchot, Fred Forest en Edward A. Shanken.

Nog 'n tendens wat met postmodernisme geassosieer word, is werke wat uit verskillende media saamgestel is. Intermedia, 'n term wat deur Dick Higgins geskep is, verwys na nuwe kunsvorms soos Fluxus, Betonpoësie, Gevindegoed, Vertoonkuns en Rekenaarkuns. Een van die mees algemene vorms van "multimediakuns" is die gebruik van videobande en CRT-monitors, bekend as videokuns.

Telematiese kuns verwys na kunsprojekte wat rekenaarbemiddelde telekommunikasienetwerke as medium gebruik. Roy Ascott beskou die telematiese kunsvorm as die omskepping van die kyker in 'n aktiewe deelnemer aan die skeppingsproses wat gedurende die bestaan van die kunswerk nooit voltooiing bereik nie.

In sy 1980 essay "The Allegorical Impulse: Toward a Theory of Postmodernism," identifiseer Craig Owens die terugkeer van 'n allegoriese impuls as 'n eienskap van postmoderne kuns. Hierdie impuls kan in die toeëieningskuns van kunstenaars soso Sherrie Levine en Robert Longo gesien word, want "Allegoriese beelde is toegeëiende beelde." Toeëieningskuns verwerp modernistiese idees van kunssinige genialiteit en oorspronklikheid en is meer ambivalent en strydig as moderne kuns. Ideologieë word gelyktydig aangeneem en omvergewerp; toeëieningskuns is "krities sowel as medepligtig."

Die terugkeer na die tradisionele kunsvorms van beeldhou en skilder in die laat 1970's en vroeë 1980's wat in die werk van Neo-ekspressionistiese kunstenaars soos Georg Baselitz en Julian Schnabel gesien is, is as 'n postmoderne neiging beskryf. Dit was dan ook een van die eerste koherente bewegings wat in die postmoderne era na vore gekom het. Die beweging se sterk bande met die kommersiële kunsmark het egter vrae laat ontstaan – oor sy status as postmoderne beweging asook die definisie van postmodernisme self. Hal Foster beweer dat neo-ekspressionisme medepligtig aan die konserwatiewe kulturele politiek van die Reagan-Bush-era in die V.S.A. was.



</doc>
<doc id="116382" url="https://af.wikipedia.org/wiki?curid=116382" title="Jeanne du Plessis">
Jeanne du Plessis

Jeanne du Plessis was die skrywersnaam van Johanna Aletta Smit (née Du Plessis, Steynsburg, Kaapkolonie, 30 Augustus 1895 – 17 Desember 1967), wat veral kinderverhale geskryf het.

Du Plessis se vader het geboer op Bulhoek, die geboorteplaas van pres. Paul Kruger, waar die toekomstige skrywer haar kinderjare deurgebring het. Haar skoolopleiding het sy op Steynsburg ontvang. Haar ouers was albei lief vir lees, en vir boeke en tydskrifte is daar altyd in hul huis voorsiening gemaak. Soms het haar vader van sy eie gediggies vir die kinders voorgelees. Baie van hierdie gediggies het destyds in "Ons Klyntji" verskyn.

Voor haar huwelik Du Plessis verplegingswerk in Johannesburg gedoen, en later was sy werksaam in 'n apteek op Smithfield tot sy in die huwelik getree het met A. Smit, ’n skoolhoof op Steynsburg. Ná hul huwelik is hy as hoof van die Hoërskool Hopefield aangestel en het daar gewerk tot 1945. Daarna het die gesin na Stellenbosch verhuis.

Reeds in haar kinderjare het Du Plessis al begin skryf, maar in Engels. Eers later het sy in "Die Boerevrou" geskryf en toe in ander Afrikaanse tydskrifte. Sy het omstreeks 1949 vertel: “(Ek en my man) moes dikwels vir die skoolbiblioteek gaan uitsoek. Dit het my in daardie eerste jare getref hoe min Afrikaanse kinderboeke daar is in vergelyking met die wye keuse wat daar in Engels is. Ek het gewens dat ek iets in verband met hierdie saak kon doen, maar het altyd gedink dat ek tog nooit vir kinders sou kon skrywe nie. 'n Artikel in "Die Huisgenoot" uit die pen van mnr. Jacques Malan het my egter laat besluit om te probeer. Hierdie poging, "Skatterjat en Tedjon", het mnr. Malan beoordeel en dit laat uitgee."

Mev. Malan, destyds redaktrise van "Die Jongspan", het Du Plessis daarna gedurig aangespoor om vir haar tydskrif te skryf, en so het "Die apie en ander verhaaltjies" en "Boglandse briefies" ontstaan. "Die Pinkelinkies van Pinkelinkland" is die enigste kinderboek van haar wat nie oorspronklik in "Die Jongspan" verskyn het nie.

Prop. F.J. Liebenberg van die Christen-studentevereniging (CSV) het haar daarna gevra om kinderboekies met 'n godsdienstige strekking te skryf en so het "Die eiketak" en "Nita se tuin" ontstaan. Een van haar liefhebberye was die skryf en opvoer van toneelstukkies vir kinders. Met elke skoolkonsert het sy so 'n toneelstukkie geskryf. Eindelik het sy 'n operette, "Die Boer-vroutjies", geskryf. Die musiek hiervoor het haar eggenoot gekomponeer. Dit het die eerste prys op die Kaapse Afrikaanse Eisteddfod verower.

Die egpaar het drie kinders gehad, van wie die oudste twee, onder wie Berta Smit, se debuutromans omstreeks 1950 verskyn het.



</doc>
<doc id="116395" url="https://af.wikipedia.org/wiki?curid=116395" title="Meton van Athene">
Meton van Athene

Meton van Athene (Grieks: Μέτων ὁ Ἀθηναῖος) was 'n Oud-Griekse astronoom, wiskundige en ingenieur. Hy was die seun van Pausanias en leef in die tweede helfte van die 5de eeu voor Christus. Hy bestudeer geometrie en astronomie onder Paeinus, wie in 'n observatorium op die Lycabettos heuwel sterrenkundige waarnemings doen. Hy ontdek saam met Euctemon die ongelyke lengte van die jaargetye.

Meton was geïnteresseerd in die fases van die maan en bevestig in die verband die waarde van die periode van 19 jaar wat in Babilonië al sedert 747 voor Christus gebruik word. In 19 jaar gaan 235 maanmaande verby en bevind sowel die son as die maan hul weer in dieselfde posisie. Hierdie periode word die siklus van Meton genoem; naamlik na 19 jaar val die maanfases weer op dieselfde dae van die maan.

Hy gebruik dit om 'n kalender saam te stel van 110 "leë" maande van 29 dae en 125 "volle" maande van 30 dae. Dit het 'n gemiddelde jaarlengte van 365+ 5/19 dag geimpliseer. Hoewel dit maar 30 minute en 11 sekondes te lank is, was daar in 492 voor Christus deur Nabu-rimanni 'n berekening wat maar 6 minute en 2 sekondes te lank was.

Meton kry egter in Athene geen belangstelling in sy kalender nie en dit word dan ook nie ingestel nie. Aristophanes dryf met hom die spot in "Die Wolke" en "Die Voëls". Meton word voorgestel as 'n lafaard wat geestelike versteurdheid voorhou as verskoning om nie te hoef veg in die oorlog in Sisilië nie.

Die impakkrater Meton op die maan is na hom genoem. Die krater het 'n deursnee van 130 km en die koördinate is 7'6'N 18'8'O.



</doc>
<doc id="116402" url="https://af.wikipedia.org/wiki?curid=116402" title="Daniël du Plessis">
Daniël du Plessis

Daniël Hendrik Celliers (Danie) du Plessis (Kleinfontein, deel van die familieplaas Springfontein, distrik Colesberg, Kaapkolonie, 12 Maart 1898 – Johannesburg, Suid-Afrika, 13 Julie 1981) was hoofbestuurder van die Suid-Afrikaanse Spoorweë.

Du Plessis was die tweede van drie seuns van Izak David du Plessis en sy tweede vrou, Hester Cornelia Cecilia Lessing. Sy oupa, ook I.D. du Plessis en ouma, Hester Venter was stigters van die Gereformeerde kerk Colesberg. Aanvanklik het sy moeder se suster hom onderrig. Toe die gesin in 1907 vanweë ernstige droogte na Parys verhuis waar sy vader eers slagter en daarnaa skoenmaker was, het Du Plessis daar skoolgegaan en smiddae ná skool help vleis aflewer. Vanweë finansiële probleme het die gesin in 1912 na Germiston aan die Oos-Rand verhuis waar Du Plessis se vader as arbeider by die Spoorweë werk gekry het. 

Met die geldelike hulp van familie het Du Plessis op Parys bly skoolgaan en einde 1912 in die Junior Sertifikaateksamen geslaag. Van sy skoolmaats was onder andere die latere speaker H.J. Klopper, regter Clemens Brink en die spoorwegkommissaris dr. C.V. von Abo. Deur privaat studie het hy aan die St. John College in Berea, Johannesburg, onderrig in Afrikaans en geskiedenis ontvang en die Taalbondeksamen afgelê en ook 'n diploma in die Nederlandse letterkunde verwerf. Hy het nooit die Matrieksertifikaat verwerf nie omdat hy een vak kortgekom het en met sy druk werkprogram dit nooit kon bybring nie.

Ná sy skoolopleiding het Du Plessis twee jaar lank as kantoorklerk by die prokureurs M.H. Keet en daarna P. Lion-Cachet in Germiston gewerk en kon sy gesin toe finansieel bystaan. Op 10 Junie 1915 het hy as bode in die telegraafkantoor van die Spoorweë begin werk. Daarna het hy agtereenvolgens in die kantoor van die assistent-hoofbestuurder en die hoofbestuurder gewerk, waar hy vertaalwerk moes doen. Die kommer het voortdurend by hom bestaan dat Afrikaans slegs ’n vertaaltaal in spoorwegsake sou word. In 1931 het hy kontroleur van Transportmededinging in Johannesburg geword; dus was hy die skakelpersoon tussen die Suid-Afrikaanse Spoorweë en Hawens (SAS en H) en die Sentrale Padvervoerraad. In 1934 is hy aangestel as privaat sekretaris van die minister van spoorweë en hawens en sekretaris van die Spoorweg- en Haweraad, en het dié ampte tot 1937 beklee toe hy superintendent (parlementêr) geword het. 

Twee jaar later is hy as afdelingsbestuurder na Bloemfontein en is vier jaar later in 'n soortgelyke hoedanigheid in Johannesburg aangestel. Hy is in 1945 op hoofkantoor as hoof van die afdeling Hawens, Skeepvaart en Ontwikkeling aangestel en het in Februarie 1949 hoof van die personeelafdeling geword. Die jaar daarna is hy bevorder tot adjunk-hoofbestuurder en in 1952 het hy W.H.L. Heckroodt as hoofbestuurder opgevolg, 'n betrekking wat hy tot sy aftrede in Maart 1961 beklee het. 

Tydens sy loopbaan het Du Plessis deel gehad aan verskeie komitees en kommissies. In 1934 was hy sekretaris van 'n internasionale kommissie wat 'n studie gemaak het van die SAS en H en wat 'n besoek aan Groot-Brittanje en Duitsland ingesluit het. Gedurende 1946 was hy leier van 'n spoorwegsending wat Noord- en Suid-Amerika en Europa besoek het om metodes van modernisering van spoorwegadministrasie te ondersoek. As lid van 'n koninklike kommissie is hy in 1947 aangestel om oor die bedryf van spoorweë in Australië verslag te doen. Departementele ad hoc-komitees waarin hy gedien het, was voorsitter van die komitee van ondersoek na padmotordienste van die spoorwegadministrasie in 1940-'41, en dié na toekomstige ontwikkeling van Buffelshawe, Oos-Londen; lid van die komitee wat hawe-ontwikkeling in Durban (1947-'48) en dié wat spoorwegontwikkeling in die noordelike voorstede van Johannesburg (1947-'49) moes ondersoek; voorsitter van die Spoorwegversoeningsraad en van die gesamentlike komitee van beheer van die Superannuasiefonds en adjunkvoorsitter van die Sentrale Siekefonds. Ná sy aftrede in 1961 het hy as voorsitter van die staat se kommissies van ondersoek na derdepartyversekering opgetree.

As Afrikanerleier het Du Plessis in 1918 'n aandeel gehad in die totstandkoming van die Afrikaner-Broederbond (AB). Hy, Henning Klopper en H.W. van der Merwe het besluit om 'n organisasie te stig wat in die belang van die Afrikaner sou optree. Ná verskeie samesprekings is die AB op 5 Junie 1918 aan huis van Du Plessis gestig. Hy was die eerste sekretaris, 'n amp wat hy anderhalfjaar beklee het, lid van die uitvoerende raad en ná 25 jaar een van die enigste drie stigterslede wat nog lid van die organisasie was. In die openbare lewe het Du Plessis opgetree as trustee van die Nasionale Parkeraad, die Poliomiëlitis-navorsingstigting en die Suid-Afrika Stigting, waarvan hy ook vise-president was; as direkteur van die Kleurlingontwikkelingskorporasie, Uniewinkels, die Witwatersrandse Streekraad, Ou Mutual, die Suid-Afrikaanse Buitelandse Handelsorganisasie (Safto) en Afrikander Proprietary Mines Ltd; en as lewenslid van die Suid-Afrikaanse Publisiteitsvereniging.

Hoewel hy uit huis uit lidmaat van die Gereformeerde Kerk was, het hy later oorgegaan na die Nederduitse Gereformeerde Kerk en was hy leierouderling in die NG gemeente Aasvoëlkop. In 2017 was sy seun Dawid steeds lidmaat van dié gemeente.

Dr. Dione Prinsloo skryf in die "Suid-Afrikaanse Biografiese Woordeboek, deel V": "Opvallend van Du Plessis was sy kalme en simpatieke benadering van sake, sy nederigheid en wellewendheid, sy goeie organisatoriese ingesteldheid en gesonde oordeelsvermoë. Verder was hy lewenslustig en het graag aan sport deelgeneem."

Du Plessis is in 1928 getroud met Susanna Seugnette du Toit van Hopetown wat presidente van die Spoorwegvrouevereniging, voorsitster van die Vrou-en-Moederbeweging van die Spoorweë in Johannesburg en bestuurslid van die ATKV was. Drie seuns en 'n dogter is uit die huwelik gebore. Du Plessis se oom was ds. Louw du Plessis, in lewe predikant van onder meer die Gereformeerde kerk Colesberg (1880–'96).



</doc>
<doc id="116410" url="https://af.wikipedia.org/wiki?curid=116410" title="Durban Botaniese Tuin">
Durban Botaniese Tuin

Die Durban Botaniese Tuin is die oudste nog bestaande botaniese tuin in Afrika en is bekend om sy inheemse en eksotiese plante wat tuishoort in 'n subtropiese klimaat.

Die tuin van 15 ha op die oostelike helling van die Berearif is in 1849 gestig. Die doel was om Kew Gardens te help met navorsing oor en die versamel van tropiese plante van ekonomiese nut, soos byvoorbeeld suikerriet, tee, koffie en pynappels. Tussen 1882 en 1913 was John Medley Wood die kurator en in sy tyd het die tuin groot bekendheid verwerf.

In die tuin is 'n omvangryke versameling broodbome afkomstig uit Suid-Afrika en andere wêrelddele. Die Wood-broodboom ("Encephalaratos woodii") is een van die seldsaamste plante in die wêreld. Kurator Wood was 'n begeesterde versamelaar van varings en het verskeie artikels daaroor geskryf. Die eerste bromelias is in 1885 in die tuin aangeplant. Die versameling orgideë is in 1931 begin en bestaan tans uit 'n 9 000 plante. In die tuin staan 917 palmbome wat 130 spesies verteenwoordig. Verder staan daar 1 354 ander bome van oral oor die wêreld heen. Van hierdie bome is meer as 80 ouer as 'n 100 jaar. Ook is die versameling cannas besonder.

In samewerking met een van die plaaslike universiteite word studente in die tuin opgelei tot 'n diploma in tuinboukunde.

Die William Poulton-biblioteek is in 1990 gestig en spesialiseer in boeke oor tuine.

Kurator Wood het ook 'n herbarium nagelaat wat nou uit 'n 100 000 eksemplare, hoofsaaklik afkomstig uit KwaZulu-Natal, bestaan.



</doc>
<doc id="116411" url="https://af.wikipedia.org/wiki?curid=116411" title="Thomas Graham">
Thomas Graham

Sir Thomas Lynedoch Graham (gebore op 1860 op Grahamstown – 8 Mei 1940 in Kaapstad) was 'n Suid-Afrikaanse tennisspeler, politikus en advokaat. Hy was die waarnemende eerste minister van die Kaapkolonie van Junie tot Augustus 1902.


</doc>
<doc id="116412" url="https://af.wikipedia.org/wiki?curid=116412" title="KwaZulu-Natal Botaniese Tuin">
KwaZulu-Natal Botaniese Tuin

Die KwaZulu-Natal Nasionale Botaniese Tuin lê in die westelike deel van Pietermaritzburg. Die fokus van hierdie tuin is op die versamel, uitstal en bewaring van die plante van die oostelike dele van die land. Veral word aandag gegee aan die irisfamilie se genera Kniphofia (vuurpyl), Watsonia en Dierama. Op die terrein is 'n koppie met voetpaadjies en die Dorpsspruit. Uniek aan die tuin is die muti-tuin met inheemse medisinale plante. Die botaniese tuin is reeds in 1874 gestig en die laning plataanbome dateer uit 1908.



</doc>
<doc id="116416" url="https://af.wikipedia.org/wiki?curid=116416" title="Aborigines">
Aborigines

Die Aborigines (Engels: [ˌæbəˈɹɪdʒɪniːz] of "Indigenous Australians", letterlik: "inheemse Australiërs") vorm die inheemse bevolking van Australië. Die Aborigines het Australië tussen 40 000 en 60 000 jaar gelede vanaf die noorde bereik en daar gevestig. Hulle vorm nie 'n eenvormige volk nie en is in verskeie stamme of familiegroepe verdeel, wat oor hul eie kultuur, taal en maniere beskik. Voor die aankoms van die Britse koloniste in 1788 het hulle as jagter-versamelaars geleef en tussen 300 000 en 100 000 mense getel. As gevolg van siektes, maar ook geweld tydens die Europese verowering, het die getal Aborigines afgeneem tot 60 000 in 1920. Sowat driekwart van die hedendaagse Aborigines is in stede gevestig en het die Westerse leefwyse aangeneem, veral as gevolg van Australië se assimilasiebeleid. Die tradisionele Aboriginele leefwyse het veral in die Noordelike Gebied bewaar gebly, waar Europese setlaars relatief laat gevestig het.


</doc>
<doc id="116420" url="https://af.wikipedia.org/wiki?curid=116420" title="Klipkreupelbos">
Klipkreupelbos

Die klipkreupelbos ("Oldenburgia paradoxa" Less.) is 'n blomplant wat voorkom in die Wes-Kaap. Op die SANBI-rooilys is die plant as "veilig" (LC) gelys. Dit is endemies aan Suid-Afrika.

Die plant het 'n ongewone, harde kussingvorm met donkergroen blare wat aan die onderkant wit en dig behaard is. Die kussing kan 30 cm hoog word. Dit kry taankleurige blomhofies van 2,5 cm deursnee.

Dit groei in die hoë bergfynbos van Villiersdorp tot Avontuur.


</doc>
