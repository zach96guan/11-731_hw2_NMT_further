<doc id="116423" url="https://af.wikipedia.org/wiki?curid=116423" title="Gideon Roos">
Gideon Roos

Dr. Gideon Daniel Roos (Worcester, 28 Oktober 1909 – Johannesburg, 9 Maart 1999) was ’n akteur, omroeper, direkteur-generaal van die SAUK en stigter (in 1962), voorsitter en besturende direkteur van die Suid-Afrikaanse Musiekregteorganisasie (Samro) en Dramatiese, Artistieke en Letterkundige Regteorganisasie (Dalro, gestig in 1968 of '69). So het hy die grondslag vir die beskerming van outeursregte in Suid-Afrika gelê.

In die Afrikaanse kunsteater veral het Gideon Roos hom onderskei, in die begin van die dertigerjare in Kaapstad en in die veertigerjare in Johannesburg, as toneelspeler en vertaler. Hy en sy eggenote, Esther Mentz, het ook opgetree in die eerste Afrikaanse klankrolprente wat in die veertigerjare gemaak is. Roos word saam met mense soos proff. C.M. van den Heever en T.J. Haarhoff uitgesonder as Afrikaners wat weens die politieke verskille onder lede van dié groep nie op kulturele terrein ten volle aanvaar is nie, al was hy "toneelmens en radioman by uitnemendheid".

Gideon Roos was ’n seun van die Springbokkaptein Paul Roos, na wie die Hoër Jongenskool op Stellenbosch die Paul Roos Gimnasium genoem is. Met dié skool se 125-jarige viering, wat Roos in Febraurie 1991 bygewoon het, was hy op 82-jarige leeftyd die skool se naasoudste oudleerder. Sy suster, mev. B. Liebenberg het ook die geleentheid bygewoon. Gideon Daniël Roos se name kom van sy oupa aan vaderskant, G.D. (Gielie) Roos (1852–1933). Sy tante Sara Christina (Sarie) Pienaar-Roos was getroud met ds. Schalk Pienaar, die eerste predikant van die NG gemeente Merweville wat in 1918 daar in die amp oorlede is weens die griep. 'n Seun van ds. en mev. Pienaar en dus 'n neef van Gideon Roos, ook Schalk, was 'n koerantredakteur.

Roos het sy skoolopleiding ontvang aan die Stellenbosse Hoër Jongenskool, waar sy vader in April 1910 as hoof aangestel is (nadat hy oorgekom het van die Hoër Jongenskool op Worcester) en waaraan hy 30 jaar lank verbonde sou wees. Sy eerste twee grade, B.A. en LL.B., het Gideon Roos aan die Universiteit van Stellenbosch voltooi. In 1933 is hy as advokaat tot die Kaapse hooggeregshof toegelaat, maar reeds in 1934 gaan hy met 'n Rhodes-beurs na die Universiteit van Oxford, waar hy in 1936 die graad B.Litt. in volkereg behaal en die universiteit rugbykleure aan hom toegeken het (die "Oxford Rugby Blue"). Dr. Roos het sy liefde vir letterkunde en die klassieke tale van sy pa gekry (behalwe 'n deeglike kennis van Griek kon hy ook vlot Duits en Frans praat), maar in Suid-Afrika het hy, anders as sy legendariese vader, nooit groot opslae in rugby gemaak nie, want dit was vir hom "baie inhiberend om in die skadu van so 'n rugbyreus te speel". Tog het hy deurgedruk met skole- en universiteitsrugby tot hy 19 was. Aan Oxford het hy die universiteit se hoogste sporttoekenning in rugby kry, want daar was hy "net een van duisende studente en nie een van Paul Roos se seuns nie. Toe het ek laat waai op die rugbyveld."

Van Oxford is hy na die Universiteit van Leiden vir die graad D.Phil. in internasionale reg. Terwyl aan hy in Nederland studeer het, het hy 'n telegram van die pas gestigte SAUK ontvang waarin hy gevra is om die Afrikaanse uitsaaidiens te begin. Dit was die einde van sy regsloopbaan.

Nadat hy sy doktorandus-eksamen afgelê het, keer hy terug in sy vaderland en sluit in Januarie 1937 aan by die uitsaaikorporasie.

Roos was reeds voor 1934 (nadat hy sy studie aan Maties voltooi en voor hy met die Rhodes-beurs na Oxford is), aktief as 'n deeltydse, tweetalige omroeper by die Schlesinger Organisation van I.W. Schlesinger se African Broadcasting Corporation in Kaapstad. In Oktober 1937 het Roos die eerste voltydse Afrikaanse radioprogram in Suid-Afrika georganiseer en wel by die SAUK, wat op 1 Augustus 1936 gestig is met René S. Caprara as eerste direkteur-generaal (en dus Roos se voorganger). Nadat hy die simboliese ossewatrek van 1938 as baanbreker van buite-uitsendings op hierdie ongekende skaal vergesel het, is hy aangestel as Afrikaanse programorganiseerder in Johannesburg en in 1940 as direkteur van Afrikaanse programme. Ook in 1938 het hy die eerste rugbykommentator geword wat in Afrikaans uitgesaai het en in dieselfde jaar het hy n tweede sportsoort regstreeks uitgesaai, naamlik beroepstoei. Dié sport was destyds besonder gewild vanweë die deelname daaraan van die Gemaskerde Wonder, Johannes van der Walt.

Fanus Rautenbach het in Mei 2001 in "Die Burger" geskryf die eerste omroepers by die SAUK, soos Roos en Pieter de Waal, moes aandpakke dra vir uitsending oor die radio, selfs al het hulle bedags uit die ateljee uitgesaai waar geen luisteraar hulle kon sien nie. "Die aandpak het hulle netjies en formeel en korrek gehou." In 2012 het Niekie van den Berg dit egter in dieselfde koerant laat klink asof dit Roos se eie keuse was. "Sy redenasie was: As jy oor die radio praat, nooi luisteraars jou in hul huise in en jy moet vanweë jou respek vir die luisteraar waardig geklee wees."

In Maart 1942 is hy bevorder tot sekretaris van die SAUK en in 1948 tot direkteur-generaal. Om die SAUK te laat tred hou met buitelandse ontwikkelings in die uitsaaiwese, het Roos sakereise onderneem na die VSA, Kanada, Brittanje, die hele Europa aan die westekant van die Ystergordyn, Noord-Afrika, Indië, Indonesië, Australië en Nieu-Seeland.

In 1980 het Hans Strydom en Ivor Wilkins in "The Super-Afrikaners, inside the Afrikaner-Broederbond" breedvoerig geskryf oor Roos se aanstelling en eindelike bedanking as direkteur-generaal van die SAUK. Nadat die Nasionale Party in Mei 1948 die bewind by die Verenigde Party oorgeneem het, het dr. D.F. Malan ’n kabinet saamgestel van wie net twee lede, Eric Louw en Klaas Havenga, nie tot die Afrikaner-Broederbond behoort het nie. Malan, adv. J.G. Strijdom, adv. C.R. Swart, adv. E.G. Jansen, Eben Dönges, Ben Schoeman, F.C. Erasmus, dr. A.J. Stals en Paul Sauer was almal lede van dié geheime organisasie wat die NP die oorwinning in die verkiesing help behaal het. Die volgende stap was om Broeders aan die hoof van al die vername staatsinstellings in Suid-Afrika te plaas, waaronder die Suid-Afrikaanse Weermag, die Suid-Afrikaanse Spoorweë (indertyd die enkele grootste werkgewer in die land) en die Suid-Afrikaanse Uitsaaikorporasie (SAUK), die land se grootste mediaorganisasie. In eersgenoemde twee gevalle het die NP betreklik gou met behulp van die Broederbond volslae beheer oorgeneem, maar met die SAUK het dit aansienlik langer geduur.

Die eerste stap van die NP-regering om beheer oor die SAUK te verkry was om dr. S.H. Pellissier, die vader van die Volkspelebeweging en ’n jare lange lid van die Broederbond, as voorsitter van die SAUK-raad aan te stel, maar die voorsitterskap het nie veel gewig gedra nie. Ook was dr. Pellissier reeds 60 jaar oud met die NP se bewindsoorname en het hy nie genoeg dryfkrag gehad nie, volgens die Broederbond. Die eintlike mag in die uitsaaikorporasie het berus by die direkteur-generaal, maar destyds was daar geen Broeder wat enigsins op meriete aangestel kon word nie; daarom het hulle Roos gekies omdat hy, hoewel nie lid van die organisasie nie, na hul mening die mees geskikte kandidaat was, iemand wat hul saak goedgesind wou wees.

Roos, ’n opgeleide advokaat, het sy lewe gewy aan die uitsaaiwese. Wat veral by die Broederbond in sy guns getel het, was dat hy gehelp het om die simboliese ossewatrek van 1938 oor die radio so gewild te maak dat dit ’n emosionele volksbeweging geword het wat Afrikaners herenig het, iets wat ’n groot bydrae gelewer het tot die NP-oorwinning in 1948. Roos was veronderstel om net tot by die eerste stilhouplek buite Kaapstad saam te trek; daarna sou die res van die lang tog Pretoria toe so te sê ongesiens verbygegaan het, as Roos se uitsendings nie so uitstekend was nie. Hulle het die hart en verstand van Afrikaners sodanig aangegryp dat hy gevra is om saam te trek tot in Pretoria. Onwetend het hy met sy uitsendings presies dit bereik wat die Broederbond gehoop het die trek sou regkry.

Toe die Broederbond-beheerde kabinet in 1949 ’n nuwe direkteur-generaal vir die SAUK moes aanstel, het hulle Roos gekies, maar hom verkeerd opgesom. Hy het onwrikbaar op regverdige beriggewing en kommentaar aangedring sonder om een party bo die ander te bevoordeel en geweier dat die SAUK as ’n spreekbuis vir NP-propaganda gebruik word. Eers het die kabinet gedink dis Pellissier se skuld dat die uitsaaier onpartydig was; daarom het hulle hom in 1959 met ’n vooraanstaande Broeder, dr. Piet Meyer, vervang. Maar steeds het die SAUK nie oornag ’n regeringspreekbuis geword nie, want Meyer het nie die mag gehad om sy wil af te dwing nie en Roos het bly vasskop teen partydige uitsendings. Gevolglik het die Broederbond ’n tweeledige benadering gevolg: Meyer moes meer mag kry en Roos moes uitgewerk word.

Teen April 1961 het Roos se posisie ondraaglik geword en het hy bedank. Soos in die geval van Marshall Clark by die SA Spoorweë het hy ’n goue handdruk gekry, maar anders as met genl. Evered Poole se verwydering as hoof van die weermag, was Roos se bedanking nie ’n verrassing nie. "The Star" het byvoorbeeld destyds geskryf: "Sy uitvoerende take as direkteur-generaal is een-een weggekalwe tot daar vir hom amper niks oor was om te doen nie." Maar nes in Poole se geval, is aangekondig dat Roos se pos weggeval het. So het Meyer hoof van die uitsaaiwese in Suid-Afrika geword. "The Star" het in sy kommentaar geskryf: "In sy 24 jaar in die uitsaaiwese was mnr. Roos deurgaans ’n kampvegter vir onpartydigheid in die uitvoering van die SAUK se taak en die handhawing van demokratiese beginsels in die uitsaaiwese. Hy het altyd kragtig gestry teen enige poging om die SAUK in ’n propagandamasjien van die regering te omskep." Die "Sunday Times" het op 16 April 1961 geskryf: "Die regering en die Broederbond het hul vier jaar lange stryd gewen om van mnr. Gideon Roos ontslae te raak. By sy vertrek is die laaste hindernis verwyder wat gekeer het dat die uitsaaiwese in Suid-Afrika heeltemal in politieke hande beland." Dié koerant het berig dat Roos hulle ’n tydjie vantevore vertel het: "Die SAUK lewer ’n diens aan die publiek en dien dus die publiek, nie die regering nie."

Met Meyer se aanstelling in 1959 as raadsvoorsitter, is ’n nuwe pos, uitvoerende voorsitter, geskep. So kon Meyer nie net die korporasie se beleidsrigting bepaal nie; hy het ook oorheersende administratiewe en uitvoerende mag gehad. Hy het die teuels styf vasgehou, veral met betrekking tot sake van politieke belang. Roos en Meyer se mening oor die uitsaaiwese het lynreg verskil. Iemand moes kopgee en, soos destyds gewoonlik die geval was, sou dit nie die Broederbonder wees nie. In 1961 het Jannie Kruger as redakteur van "Die Transvaler" bedank om die SAUK se kulturele raadgewer te word, ’n pos wat Meyer, Broederbond-voorsitter van 1960 tot '72, geskep het vir ’n vername mede-Broeder. Sommige lede van die publiek en parlement het hewig beswaargemaak teen Kruger se reeks praatjies, "Die Suid-Afrikaanse Toneel", wat hulle gemeen het tekenend was van politieke partydigheid in die SAUK. Aan dié praatjies kon Roos niks doen nie omdat dit, volgens hom, "op hoër vlak" goedgekeur is.

Meyer se volgende stap om Roos se mag in te perk, was om direkteurs met bepaalde take aan te stel. Roos was wel een van hulle, maar beheer oor die uitsaaiwese – wat tot dusver in sy hande was – is verdeel tussen vyf mense, van wie drie Broeders was: dié in beheer van administrasie, finansies en programme. Al waarmee Roos oorgebly het, was Springbokradio en die Afrikadiens, wat bitter min beleidsrigting of administrasie behels het. Die meeste personeellede was ontsteld omdat hulle gemeen het Roos se invloed is ingekort en dat hy verneder is. Hy het ’n reputasie opgebou vir nougesette regverdigheid en as iemand wat harmonie tussen Afrikaans- en Engelssprekende personeel geskep het. Op ’n afskeidsparty in die SAUK-gebou in Johannesburg op 1 Junie 1961 het Roos aan sy personeel gesê: "Ek sou graag die res van my werklewe in diens van die radio in Suid-Afrika wou deurgebring het, maar ’n mens kan nie altyd doen wat jy wil nie." Aan "The Star" het hy gesê: "Dis nie maklik om jou wortels uit te trek en weg te breek van ’n beroep wat ek so liefhet soos die radiowese het nie. Ek het gehoop ek sou die voorreg gehad het om my land en my volk in die radiowese te dien tot die dag dat ek aftree." En 33 jaar later, in 'n onderhoud met "Beeld", het hy, terwyl hy verkies het om nie oor sy bedanking te praat nie, gesê dit was "uit beginsel" en bygevoeg: "Sê maar ons het verskil oor die rol en wese van 'n openbare uitsaaidiens in 'n veelrassige en veeltalige Suid-Afrika."

Met Roos se uittrede is die Broederbond stewig in beheer geplaas van ’n magtige propagandamasjien. In 1962 het hy voorsitter en hoofbestuurder van Samro geword, 'n organisasie wat deur sy toedoen tot stand gekom het en waarvan hy meer as 30 jaar lank voorsitter was, tot kort voor sy dood. Met die viering van Samro se 30-jarige bestaan op 29 November 1992 was sy jaarlikse omset aan tantième meer as R46 miljoen, verreweg die hoogste van enige soortgelyke organisasie in Afrika. Later het hy ook die Dramatiese, Artistieke en Letterkundige Regteorganisasie (Dalro) gestig en dieselfde betrekking daar beklee.

Roos was 'n begeesterde ondersteuner van musiek en het heel eiesoortige bydraes tot die toonkuns in Suid-Afrika gelewer. Hy het byvoorbeeld 15 operas en nege operettes in Afrikaans verwerk en was jare lank lid van Truk se bestuurskomitee vir musiek; van 1979 af as voorsitter. Hy was ook voorsitter van die Johannesburgse Musiekvereniging. Onder sy bestuur het Samro deur die toekenning van pryse en beurse en die publikasie van oorspronklike Suid-Afrikaanse musiek en 'n boek of twee, een van die voorste beskermhere van die plaaslike toonkuns geword. Samro het ook hulp verleen met die vervaardiging van 'n aantal grammofoonplate.

Roos en Pieter de Waal het 'n groot rol gespeel in die uitbouing van die B-program (later die Afrikaanse program genoem) van die SAUK wat bygedra het tot die bevordering van Afrikaans landwyd. Dit het nuwe geleenthede geskep vir skrywers van Afrikaanse dramas en vervolgverhale en vir kunstenaars om dit oor die radio aan te bied.

Van die organisasies waartoe hy behoort het, was die Association Littéraire et Artistique Internationale (Alai, wat in 1878 gestig is en vandag nog wetshervorming voorstel met betrekking tot wêreldwye kopiereg), die Internationalen Gesellschaft für Urheberrecht (Intergu, die Internasionale Vereniging vir Kopiereg, gestig in 1954), die Confédération Internationale des Sociétés d'Auteurs et Compositeurs (Cisac, wat in 1926 in Frankryk as nieregeringsorganisasie sonder winsoogmerk gestig is om die regte van skeppers wêreld te beskerm), en die South African Association for the Protection of Industrial Property.

Op sake- en kultuurgebied was hy direkteur van die Commercial Union Assurance Company of SA, van die Grootvlei Propriety Mines Ltd., en van die Johannesburgse Burgerteater-vereniging, uitvoerende trustee van die Suid-Afrika-Stigting, voorsitter van die Suid-Afrikaanse Instituut vir Internasionale Betrekkinge (Witwatersrandse tak), van die Suid-Afrikaanse Genootskap van Internasionale Reg, en lid van die Suid-Afrikaanse Akademie vir Wetenskap en Kuns, en Truk se raad. Hy het ook in uitvoerende hoedanigheid gedien in die Nasionale Opera-assosiasie van SA en was sedert 1973 voorsitter van die beoordelaarspaneel van die Nederburg-operaprys.

Roos, wat vier keer vereer is vir sy bydrae tot die kultuurlewe in Suid-Afrika, het die erenaam mnr. Musiek gekry omdat hy gesorg het vir outeursregbeskerming vir Suid-Afrikaanse komponiste, liedjieskrywers en dramaturge.

Op Unisa se lentegradeplegtigheid op 29 September 1989 het dr. Roos die eredoktorsgraad Musicologiae (Musiekkunde) van Unisa ontvang. Drie jaar later, in April 1991, het die Suid-Afrikaanse Akademie vir Wetenskap en Kuns Roos met 'n besondere erepenning vir die bevordering van die uitsaaiwese en uitvoerende kunste vereer. In 1994 het die Universiteit van die Witwatersrand 'n eredoktorsgraad in die regte aan hom toegeken vir sy "uitmuntende bydrae tot die intellektuele lewe van Suid-Afrika". Die Federasie van Afrikaanse Kultuurvereniginge het sy prestigeprys vir die bevordering van die skeppende kunste aan hom toegeken.

Laetitia Pople het in 1994 'n onderhoud met dr. Roos vir "Beeld" gevoer nadat hy kort tevore sy tweede eredoktorsgraad ontvang het. Sy het hom indertyd as "nog fier en regop" beskryf. In dié onderhoud het hy onder meer gesê:

Roos is op 8 Januarie 1938 met Esther Mentz (1911–1986), aktrise en operasangeres, getroud. Uit dié huwelik is twee seuns en 'n dogter gebore. Hulle het jare lank by Lystanwoldweg 12, Saxonwold, Johannesburg, gewoon.

Sy belangstellings was volkereg, internasionale sake, gholf en tuinmaak. Die klubs waartoe hy behoort het, was onder meer die Rand-klub, Pretoria-klub, Staatsdiensklub (Kaapstad) en die Constantiaklub (Pretoria).

Hy is op 9 Maart 1999 in die ouderdom van 89 jaar, drie maande en nege dae aan 'n hartaanval dood nadat hy in die Randse Klub in Johannesburg inmekaargesak het pas nadat hy 'n praatjie oor radiokommunikasie gelewer het.



<div style="font-size:95%;">


</doc>
<doc id="116426" url="https://af.wikipedia.org/wiki?curid=116426" title="Vlakteriet">
Vlakteriet

Die vlakteriet ("Restio quadratus" Mast.) is 'n plant wat tot die restio's behoort, rietagtige plante wat kenmerkend is aan die Kaapse floraryk. Dit kom in die Wes-Kaap voor. Op die SANBI-rooilys is hierdie plant, wat endemies aan Suid-Afrika is, as "veilig" (LC) gelys.

Dit is 'n rietagtige plant wat 2 m lank kan word en digte donkergroen pluime het wat pluiserig uitsien. Dit groei op die vlaktes veral op plekke waar water uit die grond sypel. Die vlakteriet kan maklik herken word deurdat sy stingels 'n vierkantige deursnee besit. Die wetenskaplike naam "quadratus" verwys daarna.


</doc>
<doc id="116429" url="https://af.wikipedia.org/wiki?curid=116429" title="Tjienkerientjie">
Tjienkerientjie

Die tjienkerientjie ("Ornithogalum thyrsoides" Jacq.) is 'n geofiet wat voorkom in die Wes- en Noord-Kaap. Op die SANBI-rooilys is hierdie plant, wat endemies aan Suid-Afrika is, as "veilig" gelys.

Die tjienkerientjie is 'n meerjarige plant wat 20-50 cm hoog kan word. Dit het ronde blombolle wat in die hete en droë somermaande rus. Dit het 5-7 vlesige blare wat afsterf nadat die plant gebloei het. Die blare is 15-30 cm lank en 0,5 tot 1,5 cm breed. Die blomstingel is sonder blare en bring aan die top 'n klomp wit blomme voort.

Dit kom van Namakwaland tot Caledon voor en is 'n indringerplant in Wes-Australië. Die plant word dikwels vir sy blomme gekweek en dit kan ook in streke met somerreëns groei. Die plant is giftig en kan perde en beeste dood indien hulle dit vreet.


</doc>
<doc id="116434" url="https://af.wikipedia.org/wiki?curid=116434" title="Boemerang 11:15">
Boemerang 11:15

Boemerang 11:15 is 'n Afrikaanse rolprent wat op 16 Junie 1972 uitgereik is. Die film is deur Kavalier Filmproduksies in Kaapstad geskiet.

Die rolprent is 'n drama en gruwelfilm (riller).


Die werklose Ben Venter se kulkunsies by sy dogter Karen se skool beïndruk 'n pa in die gehoor, en hy bied Venter 'n werk aan. Maar Venter is geskok wanneer hy hoor watse werk hy vir R25 000 moet doen. Hy moet twee tasse by die lughawe omruil, en die een wat hy moet aflewer, bevat 'n bom. Die terroriste se teiken is Johan van Buuren, 'n belangrike Suid-Afrikaanse diplomaat in die VVO. Venter weier, maar dan speel Groenewald sy troefkaart: Drie van sy makkers het Karen daardie oggend op pad skool toe ontvoer, en hy sal hul beveel om haar dood te maak as Ben nie aan sy eis gehoor gee nie.



</doc>
<doc id="116438" url="https://af.wikipedia.org/wiki?curid=116438" title="Transsilvanië">
Transsilvanië

Transsilvanië is ’n historiese streek in wat vandag die sentrale deel van Roemenië is. Dit word in die ooste en suide deur die Karpate begrens; in die weste strek die historiese Transsilvanië tot by die Apusenibergreeks. Die term sluit ook soms die historiese streke Crișana, Maramureș en die Roemeense deel van Banat in.

Die streek is bekend vir die natuurskoon van die Karpate en sy ryk geskiedenis. Dit sluit ook groot stede soos Cluj-Napoca, Brașov en Sibiu in.

In die Engelssprekende wêreld word Transsilvanië verbind met vampiere, hoofsaaklik vanweë die invloed van Bram Stoker se bekende boek "Dracula" sowel as baie latere rolprentweergawes daarvan.

In Roemeens is die streek bekend as "Ardeal" of "Transilvania"; in Hongaars as "Erdély"; in Duits as "Siebenbürgen" of "Transsilvanien"; in Latyn as "Transsilvania" en in Turks as "Transilvanya", maar histories as "Erdel" of "Erdehstan".




</doc>
<doc id="116440" url="https://af.wikipedia.org/wiki?curid=116440" title="Breëbalk-nooientjie">
Breëbalk-nooientjie

Die Breëbalk-nooientjie ("Plectroglyphidodon johnstonianus") is 'n vis wat in die westelike Stille Oseaan en die Indiese Oseaan voorkom; meer spesifiek aan die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Widebar damsel".

Die vis word tot 9cm lank en het 'n smal, diep lyf. Die lyf is lig taan tot liggeel met 'n breë, swart amper ovaalvormige balk net voor die basis van die stertvin. Soms is die swart merk afwesig. Die skubbe is gemerk met nie-opvallende blou kolletjies. Hulle leef in oop koraalriwwe in water wat 2 tot 18m diep is. Hier leef naby die takke van die koraal en word gewoonlik gesien wanneer hulle van koraalboom na koraalboom skarel. Hulle is gewoonlik alleenlopend maar kan ook in los groepe voorkom. Die vis vreet alge, klein ongewerweldes en koraal poliepe.

Die vis kan verwar word met die smalbalk-nooientjie ("Plectroglyphidodon dickii").





</doc>
<doc id="116442" url="https://af.wikipedia.org/wiki?curid=116442" title="Szeklers">
Szeklers

Die Szeklers (Hongaars: "Székely"; Roemeens: "Secui", vroeëre spelling "Săcui") is ’n Hongaarse etniese groep wat veral in Szeklerland (Székelyföld), aan die oosgrens van Transsilvanië in die huidige Roemenië, woon. Histories beskou is die Szeklers die grensbewakers van die Koninkryk van Hongarye.

Die Szeklers was in die Middeleeue naas die Hongaarse adellikes en die Transsilvaniese Saksers een van die drie bevoorregte volke van Transsilvanië. Szeklerland is teenswoordig in Roemenië.

Die meeste Szeklers voel hulle is eerstens Hongare en tweedens Szeklers. In die sensus van 2002 het net 150 mense hul volksgroep as "Szeklers" aangedui. Feitlik almal het eerder "Hongaars" gekies.

Die Szeklers word verteenwoordig deur die Nasionale Szeklerraad.



</doc>
<doc id="116447" url="https://af.wikipedia.org/wiki?curid=116447" title="Fabergé-eier">
Fabergé-eier

’n Fabergé-eier (Russies: яйцо Фаберже; "jaitso Faberzje") is een van ’n beperkte getal juweliersware in die vorm van ’n eier wat tussen 1885 en 1917 deur Peter Carl Fabergé en sy maatskappy vervaardig is. Die beroemdstes is dié wat vir die Russiese tsaars Aleksander III en Nikolaas II gemaak is as Paasgeskenke vir hul vroue en ma's; dit word dikwels die "keiserlike" Fabergé-eiers genoem. Die Huis van Fabergé het meer as 50 keiserlike eiers gemaak, waarvan 43 bewaar gebly het. Nog twee is vir Paasfees van 1918 beplan, maar het nooit hul bestemming bereik nie weens die Russiese Rewolusie.

Ná die rewolusie het die Fabergé-familie Rusland verlaat. Die handelsmerk is sedertdien verskeie kere verkoop en verskeie maatskappye het eierverwante produkte onder die Fabergé-naam vervaardig. Van 1998 tot 2009 het die Victor Mayer-juweliersmaatskappy ’n beperkte getal Fabergé-eiers van erfstukgehalte vervaardig onder Unilever se lisensie. Die handelsmerk behoort nou aan Fabergé Beperk, wat juweliersware met ’n eiertema maak.

Die eerste Fabergé-eier is gemaak vir tsaar Aleksander III, wat in 1885 besluit het om vir sy vrou, keiserin Maria Fjodorowna, ’n Paaseier te gee, moontlik om die 20ste herdenking van hul troudag te vier. Dié eier, bekend as die Heneier, was van goud gemaak. Sy ondeursigtige, wit emalje-"dop" kan oopgemaak word en binne-in is sy eerste verrassing, ’n mat geelgoud-eiergeel. Dit kan oopgemaak word om ’n veelkleurige goue hen te ontbloot wat ook oopgemaak kan word. Binne-in die hen is ’n piepklein diamantweergawe van die keiserlike kroon met ’n klein robynhangertjie, maar hierdie laaste twee dele het verlore geraak.

Keiserin Maria was so verheug oor die geskenk dat Aleksander Fabergé aangestel het as hofleweransier en hom opdrag gegee het om die volgende jaar weer ’n eier te maak. Daarna kon Fabergé blykbaar self oor die ontwerp van toekomstige Paaseiers besluit, en hul ontwerp het al hoe uitspattiger geraak. Volgens vertellings van die Fabergé-familie het nie eens die tsaar geweet hoe hulle sou lyk nie – die enigste vereiste was dat elkeen ’n verrassing bevat. Sodra Fabergé ’n aanvanklike ontwerp goedgekeur het, het ’n groep vakmanne die werk gedoen. 

Ná Aleksander III se dood op 1 November 1894 het sy seun, Nikolaas II, vir sy vrou, keiserin Aleksandra, en sy ma, keiserin Maria, elk ’n Fabergé-eier gegee. Eiers is elke jaar gemaak, buiten in 1904 en 1905 tydens die Russies-Japannese Oorlog.

Die keiserlike eiers het beroemd geword en Fabergé is gevra om soortgelyke eiers vir privaat klante te maak, onder andere die Rothschild- en die Joesoepof-familie. 

Hier volg ’n lys van die eiers wat vir die keiserlike familie gemaak is. Van die datums het intussen verander; volgens ’n vroeëre lys is die Blou Slangklokeier in 1887 gemaak en die eier van 1895 is geïdentifiseer as die Twaalfmonogramme-eier. Die ontdekking van die voorheen verlore Derde Keiserlike Eier bevestig die chronologie van die lys hier onder.




</doc>
<doc id="116448" url="https://af.wikipedia.org/wiki?curid=116448" title="Panbraai">
Panbraai

Panbraai of vlakbraai is 'n vinnige gaarmaakmetode vir kleiner, sagte vleissnitte in 'n oop pan op die stoof.



</doc>
<doc id="116449" url="https://af.wikipedia.org/wiki?curid=116449" title="Rooster">
Rooster

Rooster is 'n vinnige, droë alternatief vir panbraai vir sagte vleissnitte, met intense stralingshitte bo-oor of onder die vleis. Wanneer vleis gerooster of gebraai word, word die vleissappe behou deurdat 'n kors op die oppervlak van die vleis vorm. Die vleis moet bedruip word met 'n glanssous, botter, olie of marinademengsel. Dit verleen 'n uitsonderlike geur aan die vleis en hou dit vogtig en sappig.



</doc>
<doc id="116452" url="https://af.wikipedia.org/wiki?curid=116452" title="Roerbraai">
Roerbraai

Roerbraai is 'n ideale, vinnige gaarmaakmetode vir vleis omdat die dun repies vleis binne minute gaar word.



</doc>
<doc id="116453" url="https://af.wikipedia.org/wiki?curid=116453" title="Potbraai">
Potbraai

Potbraai is 'n stadige en klam gaarmaakmetode. Hierdie gaarmaakmetode is ideaal vir meer bekostigbare, taaier vleissnitte. Dit is 'n gerieflike gaarmaakmetode wat min voorbereiding vooraf verg, en min aandag tydens die gaarmaak-proses.



</doc>
<doc id="116457" url="https://af.wikipedia.org/wiki?curid=116457" title="Karl Heese">
Karl Heese

Prof. dr. Karl Willem (Kalie) Heese (Paarl, 8 September 1910 – Jonkershoek, Stellenbosch, 21 April 1974) was leraar in drie gemeentes van die NG Kerk, lektor aan die Universiteit van Stellenbosch en hoogleraar aan die Universiteit van Wes-Kaapland sedert die stigting daarvan, waar hy op 65 jaar sou afgetree het as hoof van die departement sielkunde. Hy was veral bekend as skrywer van die raadgeerubriek in "Die Burger", "Die Volksblad" en "Oosterlig" "Oom Kalie gee raad". Hy het 'n groot bydrae tot die opvoeding van die jeug gelewer, was 'n gewilde leier in die Voortrekkerbeweging en eerste voorsitter van die Christelike Studentevereniging op Stellenbosch.

Dr. Heese is 'n nasaat van eerw. D. Heese wat in die laat 1850's uit Pommere, Duitsland, na Suid-Afrika gekom het en van 1859 af in belang van die Berlynse Sendinggenootskap op Amaliënstein later op Riversdal waardevolle werk onder die bruin gemeenskap gedoen het. Ook op onderwysgebied het dié stamvader van die familie Heese in Suid-Afrika op Riversdal groot werk verrrig. Kalie Heese is in die Paarl gebore as seun van Johannes Friedrich Gysbert Reitz Heese en Hester Francina de Villiers. Ses seuns en vier dogters is uit dié huwelik gebore. 'n Broer van dr. Heese, Japie, was ’n skrywer van toneelstukke en prosa, terwyl nog een, Johannes, onderwyser, skoolhoof, geskiedskrywer en baanbreker op die gebied van familienavorsing in Suid-Afrika was. Kallie Heese het sy skoolopleiding aan die Paarl Gimnasium voltooi. In 1927 het hy na die Universiteit van Stellenbosch gegaan, waar hy die grade B.A., M.A. (cum laude) en D.Phil. verwerf het. Hy het in 1937 gepromoveer op die proefskrif "Die vraag na 'n algemene faktor in die vatbaarheid vir oefening". Intussen het hy van 1931 tot '34 ook aan die Stellenbosse Kweekskool studeer en is in Desember van laasgenoemde jaar gelegitimeer. Een van sy klasmaats was ds. Willie Landman, later sy kollega in die NG gemeente Swartland.

Die agting wat die US vir sy bekwaamheid gehad het, blyk daaruit dat hy reeds as student aangestel is om doseerpligte in die departement sielkunde waar te neem. In 1937 is dan heeltyds as lektor in sielkunde aangestel en in 1940 bevorder tot senior lektor.

Op 19 Junie 1943 is hy bevestig as medeleraar van sy klasmaat dr. W.A. Landman in die NG gemeente Swartland op Malmesbury. Die gemeente het onder hul leiding 'n nuwe tydperk van bloei ervaar, veral ten opsigte van finansies, en die kerkraad het ook besluit om Dingaansdag (Geloftedag) as 'n Dank-en-Sabbatdag met twee dienste in die kerkgebou te herdenk. Voorts het die samesmelting van die seun- en meisieskool in die Hoërskool Swartland tydens hul bediening plaasgevind. Destyds was die algemene gevoel landwyd ten gunste van gemengde skole, maar deur die daarstelling van 'n enkele hoërskool sou die personeelposisie verbeter en die vakkeuse vir leerlinge uitgebrei kon word.

Dr. Heese het net sowat twee jaar op Malmesbury gearbei tot hy 'n beroep na die NG gemeente Vandermerwe op Bonnievale aanvaar het en op 24 November 1945 aldaar bevestig is. Hier is 'n sierlike kerkgebou tydens sy bediening ingewy en deur sy beywering is beter voorsiening vir huisvesting van leerlinge aan die Hoërskool Bonnievale gemaak. Die koshuis op die dorp is dan ook na hom genoem. 

Ná 'n tienjarige bediening aanvaar hy 'n beroep na die NG gemeente Pinelands in die Kaapse Skiereiland en word aldaar bevestig op 4 Februarie 1956. Deur sy simpatieke optrede het hy 'n besonderse rol gespeel in die totstandkoming van 'n beter verhouding tussen die verskillende bevolkingsgroepe. Met die ondersteuning van sy kerkraad is die swart leraar W. Xaluva genooi om 'n aanddiens in die kerkgebou van Pinelands waar te neem – 'n optrede wat ernstige bespreking in kerklike en politieke kringe tot gevolg gehad het.

Dit sou sy laaste gemeente wees, want in 1960 het hy, sonder neerlegging van sy predikantstatus, 'n betrekking aanvaar as hoogleraar in sielkunde aan die destydse Universiteitskollege van Wes-Kaapland.

Prof. Heese se gepubliseerde skryfwerk het meestal oor geestelike waardes vir die jeug gehandel. As skrywer van die rubriek "Oom Kalie gee raad", wat van 1957 tot 1965 in "Die Byvoegsel" tot "Die Burger", "Die Volksblad", "Die Oosterlig" verskyn het, het hy veral bekend geraak. Daarin het hy raad gegee oor persoonlike probleme. Selfs nadat dit gestaak is, het mense hom steeds genader om hul persoonlike probleme te bespreek. Dat hy gelief was, blyk daaruit dat selfs sy studente aan die UWK hom "oom Kalie" genoem het.

Dr. Heese is in Junie 1937 getroud met die skrywer Hester Heese (mej. Hester Maria de Swardt, 1911–1992). Vyf kinders – twee seuns en drie dogters – is uit dié huwelik gebore. Al vyf het aan die US studeer. Ten tyde van sy dood was daar 11 kleinkinders.




</doc>
<doc id="116460" url="https://af.wikipedia.org/wiki?curid=116460" title="Restio's">
Restio's

Restio's is 'n groep monokotiele plante wat tot die familie "Restionaceae" behoort. Die genus "Restio" behoort daartoe, maar die naam word ook vir ander genera aangewend.

Restio's is rietagtige plante wat kenmerkend aan die Kaapse floraryk se fynbos is. In die ander deel van dié floraryk, die renosterveld, is hulle nie aanwesig nie.

Restio's is tweehuisige plante. Party van hulle word vir besems of vir grasdakke gebruik. Die meeste restio's kom uit die Kaap, maar daar is ook Australiese spesies, soos van die genus "Baloskion" en party groei in Nieu-Seeland.
Restio's word nou in tuine oor die hele wêreld gekweek. Hul blare is gereduseer tot skedes en die stingels (halms) is groen en het die fotosintese oorgeneem. Daar is 330 restio-spesies in Afrika, 150 in Australië, 4 in Nieu-Seeland, 1 in Suid-Amerika en 1 in Suidoos-Asië.



</doc>
<doc id="116462" url="https://af.wikipedia.org/wiki?curid=116462" title="Fonteinriet">
Fonteinriet

Fonteinriet ("Elegia capensis" (Burm.f.) Schelpe) is 'n restio wat voorkom in die Wes-Kaap en die suidweste van die Oos-Kaap. Op die SANBI-rooilys is die spesie, wat endemies aan Suid-Afrika is, as "veilig" (LC) gelys.

Dit is 'n plant wat 3 m hoog kan word en 'n bietjie na bamboes lyk. Maar dit lyk ook soos 'n reusagtige perdestert, omdat elke knoop sommige naaldagtige sytakkies het. Daarom is dit oorspronklik as 'n "Equisetum"-spesie beskryf.

Die plant kom veral in bergfynbos voor tot op 'n hoogte van 1600 m.
Die manlike en die vroulike bloeisels is pluime wat 35 cm lank kan word. Die plant vorm wortelstokke wat sydelingse verspreiding kan veroorsaak. Na veldbrande sal die plant opnuut vanuit sy wortelstok opgroei.


</doc>
<doc id="116472" url="https://af.wikipedia.org/wiki?curid=116472" title="Laeveld Botaniese Tuin">
Laeveld Botaniese Tuin

Die Laeveld Nasionale Botaniese Tuin is een van nege nasionale botaniese tuine in Suid-Afrika. Dit is geleë by Nelspruit (ook bekend as Mbombela) waar die rivier die Nelspruit in die Krokodilrivier vloei. Die N4-hoofpad loop deur die noordelike deel van die park.

Hierdie tuin van 160 ha is in 1971 geopen. Tans groei daar 600 plantspesies wat natuurlik in die streek voorkom en 'n 2 000 spesies wat aangeplant is. Amper 'n 650 inheemse boomspesies kom voor. Hier is die grootste versameling broodbome in die land en 'n genebank vir die plant word hier bygehou. 'n Wandelpad gaan deur die reënwoud, verby baie clivias en vyebome en 'n kremetartboom en lei na uitsigpunte oor die stroomversnellings in die rivier.



</doc>
<doc id="116476" url="https://af.wikipedia.org/wiki?curid=116476" title="Mein van Hessen">
Mein van Hessen

Hendrik Verloren van Themaat (1874-1966) was ’n Nederlandse regsgeleerde, wat professor word aan die Regsfakulteit van die Universiteit van Stellenbosch en ’n Afrikaans-Nederlandse digbundel onder die skuilnaam Mein van Hessen publiseer.

Hendrik Verloren van Themaat was op 27 Januarie 1874 in Hoorn in Noord-Holland in Nederland uit die adelstand gebore. Sy ouers is Joan Philip Verloren van Themaat en Hester Geertruid Kronenberg Hy studeer regte in Nederland, waar hy in 1897 sy doktorsgraad in die regte behaal aan die Universiteit van Leiden Tydens die Tweede Anglo-Boereoorlog kom hy aan die kant van die Boere veg, waarna hy na Nederland terugkeer. Sy herinneringe oor die oorlog word later gepubliseer. Tussen 1904 en 1910 is hy die burgemeester van Baflo in Groningen en in 1910 tot 1920 word hy burgemeester van Velsen in Noord-Holland. In hierdie hoedanigheid is hy belas met die hongersnood en rantsoenering tydens die Eerste Wêreldoorlog, ’n oorlog waartydens Nederland neutraal gebly het. Hy verwerf ’n tweede doktorsgraad in die regte met studies van grondeienaarskap in die Verenigde State van Amerika. Vanaf Januarie 1922 word hy aangestel as buitengewone dosent aan die Universiteit van Stellenbosch, waar hy Staatsreg, Volkereg en Regsleer doseer, aanvanklik teen geen vergoeding en later teen ’n baie beskeie vergoeding. Later word hy bevorder tot professor en hy tree af in 1955. Op 7 April 1904 is hy te ‘s-Gravenhage getroud met Antonia Catharina Laman Trip (1879–1970 Uit hierdie huwelik word drie kinders gebore, Joan Philip (1913–1966), Reep (1914–1996) en Cornelia Mathilda (1916–2003). Hy is op 22 Oktober 1966 op Stellenbosch oorlede.

Hy publiseer sy digbundel “"In my eensame hof"” onder die skrywersnaam Mein van Hessen. Die bundel bestaan uit beide Afrikaanse en Nederlandse gedigte, maar beïndruk nie as poësie nie. Sy herinneringe aan die Anglo-Boereoorlog word kort na afloop van die oorlog as “"Twee jaren in den Boereoorlog"” gepubliseer. “"Een studie over het grondbezit in de Vereenigde Staten van Noord-Amerika"” is ’n gedrukte weergawe van sy doktorale proefskrif.





</doc>
<doc id="116477" url="https://af.wikipedia.org/wiki?curid=116477" title="Peet van der Merwe">
Peet van der Merwe

Peet van der Merwe (1944–2010) was 'n lektor in Afrikaans aan die Universiteit van die Noorde en ’n Afrikaanse skrywer.

Willem Petrus (Peet) van der Merwe is op 7 Mei 1944 in Benoni gebore en hy word groot in ’n laemiddelklasgesin wat dit nooit breed het nie. Sy ouers is Willem Sterrenberg van der Merwe en Susanna Wilhelmina Alida Willemse. Tydens sy geboorte woon die gesin in ’n gebou wat eers ’n winkel was. Hy matrikuleer aan die Hoër Volkskool op Heidelberg en behaal daarna die B.A.-graad en B.A. Honneurs-graad in Afrikaans-Nederlands aan die Universiteit van die Witwatersrand, asook ’n Onderwysdiploma en ’n Biblioteekwese-diploma. Hierna werk hy vir agt jaar in die biblioteekwese en is kortstondig onderwyser, waarna hy in 1981 as lektor in Afrikaanse letterkunde aangestel word aan die Universiteit van die Noorde in Pietersburg (tans Polokwane). In 1983 behaal hy sy M.A.-graad aan die Universiteit van Pretoria met ’n verhandeling oor “"Aspekte van die kortkuns van Abraham H. de Vries"”, waarna hy in 1993 promoveer (D.Litt. et Phil.-graad) aan die Universiteit van Suid-Afrika met ’n proefskrif oor “"Tekstuele verbande in die oeuvre van J.C. Steyn"”. Hy is getroud met Annette Claassen en die egpaar het twee kinders. Op 1 Februarie 2010 is hy in Polokwane in Limpopo oorlede.

Op skool skryf hy reeds rympies om homself te troos omdat hy nie kon bekostig om die meisie van sy drome uit te vra nie. Later publiseer hy enkele gedigte in "Standpunte" en "Tydskrif vir Letterkunde". Hy fokus egter merendeels op prosa en spesifiek kortverhale, waarvan sommige in "Standpunte", "Tydskrif vir Letterkunde" en "Donga" verskyn. Met “"Vir ’n lewe"” lewer hy ’n bundel kortverhale en kort-kortverhale wat, ten spyte van die feit dat elkeen afsonderlik staan, tog onderling verwantskap toon deur te handel oor die lewensontwikkeling en flitse uit die lewe van die gemeenskaplike hooffiguur Casper. So kan dit selfs as ’n novelle gesien word en hanteer dit ’n tyd vanaf die sentrale figuur se vroeë kinderjare tot wanneer hy self getroud is met kinders en sy ervarings as ouer mens perspektief bied vir sy ervarings as kind. Die motief van bloed, vrees en pyn, of die verskrikking wat deur verskillende omstandighede meegebring word, is deurlopend in die kort sketse teenwoordig. Die afwisseling tussen eerste en derde persoon verteller skep interessante perspektiefwisseling.

Die kortverhaalbundel “"Slagboom"” ondersoek die tema van geweld in verskeie vorme en situasies. Dit is verhale wat skok en ruk, soos die blinde seun wat sy broer probeer beskerm wanneer hy deur skoolseuns aangerand word; die geestelik versteurde jong vrou wat haar haaslipbaba se mond en neus vol watte stop om hom te laat ophou huil; en die magteloosheid van ’n man wat met sy stompie-arm nie die Swart Mag-teken met sy vuis kan gee nie. Onderliggend aan al hierdie verhale is daar die angs vir hierdie wreedheid en ’n diep meegevoel met die lydendes. Die verhale in die bundel speel in op mekaar en dieselfde (of soortgelyke) karakters kom in verskillende verhale voor, terwyl die verhale “"Pieter Lategan"” en “"Koms van die tokkelos"” twee kante van dieselfde saak is en die wit slagoffer in “"Verlede"” ’n spieëlbeeld is van die swart slagoffer in “"Blokkade"”. Sodoende verkry die bundel ’n hegte eenheid. “"Die tuiskoms"” is veral aangrypend in sy beelding van ’n man wat by sy tuiskoms sy gesinslede vermoor aantref, met die huis in wanorde. Sy kortverhaal “"Die besoeker"” word deur Hennie Aucamp in die versamelbundel “"Blommetjie gedenk aan my"” opgeneem.

Van sy artikels verskyn in vaktydskrifte soos "Tydskrif vir Letterkunde".





</doc>
<doc id="116478" url="https://af.wikipedia.org/wiki?curid=116478" title="Johannes van Jerusalem">
Johannes van Jerusalem

Christo van Staden is ’n bestuurskonsultant wat sy digbundel publiseer onder die skuilnaam Johannes van Jerusalem.

Johannes Christoffel van Staden matrikuleer in 1987 aan die Hoërskool Pietersburg. Hy studeer verder aan die Universiteit van Pretoria, waar hy ’n B.A.-graad, ’n B.A. Honneurs-graad en in 1992 ’n M.A.-graad in Letterkunde verwerf, laasgenoemde met ’n verhandeling oor “"Manlike diskoerse: teorie, mag, politiek, teks-geweld en seks – gerig op die prosa van P.J. Haasbroek en Alexander Strachan"”. Hierna is hy van 1992 tot 1995 vertaler in die Staatsdiens en is daarna vanaf 1995 tot 2000 lektor in Kommunikasiekunde aan die Universiteit van Suid-Afrika in Pretoria. Tussen 2002 en 2009 is hy ’n Biodanza-fasiliteerder van die Rolando Toro School of Biodanza. Vanaf September 2004 tot  November 2010 gee hy ook saam met Annalie Pauw onder die vaandel van Biodanza Pretoria Body and Soul Fun ’n weeklikse Biodanza klas in Brooklyn in Pretoria. Hy gee steeds op deeltydse basis Biodanza-klasse vir individue en ook op ’n groepsbasis.

Vanaf Januarie 2003 tot Maart 2011 is hy as assosiaat betrokke by KnowHouse CC, waar hy strategiese konsultasiewerk in die menslike hulpbronne veld doen, spesifiek in die ontwerp en ontwikkeling van navorsingsprogramme om kultuurtransformasie, veranderingsbestuur en ander gedragsveranderinge in die werkplek teweeg te bring. Hy is vanaf 2008 besturende direkteur van Move Transformation Modalities CC, wat optree as konsultante in kreatiwiteit en korporatiewe lering. Saam met Henning Pieterse ontwikkel hy die opleidingsprogram Creative Journey waar deelnemers deur middel van beweging, klank en direkte tegnieke geleer word om hulle kreatiwiteit te herwin. In April 2011 is hy medestigter van Oxygen for Conscious Organisation, ’n konsultasiefirma wat die inherente sterkpunte van die kliënte-organisasie op holistiese wyse saamsnoer tot ’n gedugte eenheid. Hierdie firma word in Julie 2012 ontbind. Vanaf Augustus 2012 is hy onder andere as bestuurder van intervensies betrokke by WorldsView Academy for Organisational Change in Johannesburg. Hulle spits hulle daarop toe om leiers, bestuurders en spanne op alle vlakke te help om ’n sterk gedeelde visie en doelwitte te ontwikkel om die organisasie so meer doeltreffend te maak.

Hy tree by verskeie geleenthede by Versindaba op Stellenbosch op waar hy van sy eie gedigte voorlees en neem gereeld deel (soms onder die naam JC Van) aan die Bekgevegte by kunstefeeste en elders, waar toeskouers getrakteer word op impromptu gedigte. In 2012 skryf hy by die Universiteit van Pretoria in vir ’n Ph.D.-graad in Kreatiewe Skryfkuns.

Hy skryf sy gedigte meestal onder die skuilnaam Johannes van Jerusalem, hoewel sommiges onder die naam Christo van Staden onder andere in "Tydskrif vir Letterkunde" verskyn. Die titel van sy debuutbundel “"Eros ontbind"” verwys na Eros, die liefdesgod, wat tot niet gaan. In die meerderheid van die gedigte is Eros egter springlewendig en die herkoms van die titel is te vind in die inleidende gedig, waar die begrafnis van Eros beskryf word. In hierdie gedig word die noue verbintenis tussen dood en lewe en tussen ontbinding en vrugbaarheid as die hooftemas van die bundel ingelui. Volgens die Griekse mitologie beliggaam Eros die erotiese liefde en seksuele begeerte en sorg hy ook vir ’n kosmiese samesyn tussen die hemelse en die aardse. Hy word dus ook beskou as simbool van lewe na die dood. Die bundel bevat baie erotiese fantasieë, aangevul met mitologiese verwysings, waar seks gesien kan word as ’n kortpad na ’n geestelike dimensie. Daar is dan ook gedigte wat om ’n religieuse interpretasie vra, soos twee “psalms”, ’n klaaglied en die eie motto voor in die bundel, gekoppel met die digter se skuilnaam. Hoewel daar vyf afdelings is, word die gedigte genommer en loop die nommering regdeur, sodat dit ’n strak opeenvolging en eenheid suggereer. Van sy gedigte word in die geleentheidsbundels van Versindaba asook in versamelbundels soos “"Groot verseboek"” opgeneem. Hy skryf ook Engelse gedigte wat onder andere in "Scrutiny2" gepubliseer word en twee Engelse gedigte word in “"Eros ontbind"” geplaas.

Hy publiseer ook kortverhale onder die naam Christo van Staden in T"ydskrif vir Letterkunde". Sy kortverhaal “"Die duiwel se haan kraai net een keer"” word opgeneem in die versamelbundel “"Naglopers"” onder redaksie van Lindeque de Beer.



</doc>
<doc id="116479" url="https://af.wikipedia.org/wiki?curid=116479" title="A.A.J. van Niekerk">
A.A.J. van Niekerk

Abraham Adam Josef (Abie) van Niekerk (8 Augustus 1931–19 April 1994) was ’n Afrikaanse skrywer van kontreiverhale oor die Noordweste.

Van Niekerk is op 8 Augustus 1931 op die plaas Koebees in Boesmanland naby Springbok gebore as een van drie seuns van J.D. van Niekerk en Catharina Helena Coetzee. Sy pa is in 1962 oorlede en sy ma in Oktober 1994. Hy begin sy skoolopleiding op die plaasskooltjie van die buurplaas, Taaibosfontein. Die ses kilometer skool toe lê hy elke dag per voet af. Die skool sluit na twee jaar en dan gaan hy na die Hoërskool Namakwaland op Springbok, waar hy in die koshuis bly en in 1949 matrikuleer. Vanaf 1950 tot 1952 is hy inwoner van die Dagbreek-koshuis aan die Universiteit van Stellenbosch, waar hy in 1952 die B.A.-graad behaal met Afrikaans-Nederlands en Geskiedenis as hoofvakke. Op universiteit slaag hy daarin om onder die aansporing van Ernst van Heerden ’n Suid-Afrikaanse rekord in gewigoptel te verbeter. In 1953 begin hy werk in die uitgewersafdeling van Nasionale Boekhandel Beperk in Parow, maar skryf hom ook in vir die M.A.-graad in Geskiedenis op Stellenbosch. Hy slaag die eksamens vir hierdie graad aan die einde van 1953, maar moet nog sy skripsie voltooi. In 1954 aanvaar hy ’n tydelike pos by ’n hoërskool en die volgende jaar ’n pos as onderwyser op Maclear, waarna hy in 1956 na Stellenbosch terugkeer om die skripsie vir sy M.A.-graad te voltooi en ook ’n Senior Onderwysdiploma te verwerf. Op universiteit ontmoet hy sy toekomstige vrou, Marita van Tonder, oorspronklik van Barrydale. Die verloofring koop hy met die geld wat hy kry vir die publikasie van “"Snippie"”, sy eerste kinderboek. Sy onderwysloopbaan begin in alle erns in 1957 wanneer hy ’n pos aanvaar as Geskiedenis-onderwyser aan Oudtshoorn Boys High School. Aan die einde van hierdie jaar trou hy en Marita en die egpaar het twee seuns en ’n dogter.

In 1961 word hy aangestel as senior Geskiedenis-onderwyser aan die Hoërskool Jan van Riebeeck in Kaapstad, waar hy ook huisvader word van die seunskoshuis, Huis A.J. van der Merwe. Op twee en dertigjarige ouderdom word hy in 1962 skoolhoof van die Middelbare Skool op Kanoneiland, ten weste van Upington. Na twee jaar in hierdie pos kry hy ’n beurs van die British Council vir studie in Brittanje en keer na ’n jaar terug na Suid-Afrika met ’n Diploma in Sekondêre Onderwys van die Universiteit van Leeds en ’n Certificate of Proficiency in English van die Universiteit van Cambridge. By sy terugkoms word hy skoolhoof op Calvinia en na drie jaar verhuis hy na Durbanville, waar hy skoolhoof is aan die plaaslike hoërskool. Dan word hy in 1974 opvoedkundige adviseur van die Nasionale Boekhandel se groep filiaalmaatskappye, waarna hy in April 1979 aangestel word as uitgewerbestuurder by die uitgewer HAUM. Later stig hy sy eie uitgewery, Klipbok-Uitgewers, waarin hy sy eie werk uitgee en ook ander skrywers aanmoedig om te publiseer. Op Dinsdag 19 April 1994 is hy onverwags aan hartversaking oorlede.

Hy begin sy ernstige skryfwerk met ’n roman, wat afgekeur word vir publikasie, waarna hy van hierdie genre as kreatiewe medium afsien. In sy skryfwerk konsentreer hy hoofsaaklik op die kontreikuns, met die Noordweste (Namakwaland, Boesmanland en die Richtersveld) as fokuspunt. In al sy bundels staan sy beeldende taalvernuf en vlot dialoog in die streektaal uit. Daar is talle stories oor mense en gebeurtenisse uit ’n verbygegane tyd wat die Afrikaanse kontreikuns verryk en ook ’n belangrike kultuurhistoriese funksie vervul. Hy slaag daarin om die Noordweste te belig in sy menslike, geografiese, historiese en ekonomiese fasette, sodat die streek in sy skryfwerk ordentlik getipeer en geboekstaaf word. Humor is ’n belangrike bestanddeel van sy kortkuns, sonder dat dit ooit laf word, met die eg-menslike wat telkens deurskemer om aan die verhale ’n betekenis te gee verby die bloot plaaslike gebeure.

Vir die "Vrouerubriek" van die Afrikaanse Diens van die Suid-Afrikaanse Uitsaaikorporasie skryf hy die reeks “"Sketse uit Namakwaland"”. Die aard van meeste van sy vertellinge is eerder storie of skets as volwaardige kortverhaal. Hierdie vertellinge word saamgebring in vele bundels soos “"Die soutryers"”, “"Kelkiewyn en Koggelaar"”, “"Bittergousblom"”, “"Herneuter"”, “"Rondom die skoolklok"”, “"Die klipsweet sit aan my voetsool vas"” en “"Vir ’n oulap en ’n bokstert"”. “"Die soutryers"” is die eerste bundel van sy kontreikuns en die eerste kennismaking met sy kenmerkend sappige geselstrant, deurspek met die streektaal, waardeur die mense van die streek en hulle dinge bekend gestel word. Die titel verwys daarna dat ons almal soutryers is, brakwaterdrinkers langs die lewenspad, wat met moeite en in stryd ’n lewe moet maak. Die verhale speel af in die eensame half-woestynwêreld van die Noordweste wat sy stempel terdeë op sy kinders afdruk. Dis die wêreld wat in die outyd nog die soutryer en trekboer geken het, die waterskep met ’n emmer vir duisend skaap en die soeke na weiveld en diamante. Baie van die dinge van hierdie landstreek is deel van die verlede, maar die aristokrasie van sy inwoners word in hierdie bundel verewig. Daar is byvoorbeeld die Godsman Anneries Kok wat al baie oud is, maar steeds relatief sterk, want hy het die vrede van tevrede wees in watter omstandighede hy hom ook al bevind. Daar is oom Gys Goosen wat ’n opteldiamant in sy katel se poot weggesteek het en toe geen duurte gehad het voordat hy die kwade klip aan die polisie oorhandig het nie. Daar is ook Kolbok, daardie langoor-aristokraat, ’n donkie duisend, en ou Windstaan, ’n hond sonder weerga.

“"Kelkiewyn en koggelaar"” kan beskou word as van sy beste werk. Hierdie boek word dan ook, nes “"Die soutryers"”, vir skoolgebruik voorgeskryf. Die Noordweste is ’n afgesonderde deel van die land vol kontraste: eensame sandwêreld, dikwels die vreugde van blomme en ook bossie en klip en soms amper karoowêreld met rante en heuwels en dynserige vertes. Dis ’n wêreld met sy eie mense wat na aan die aarde leef, deur die aarde gevorm word en feitlik deel is van die wind, die son, die grond. Hierdie streek en sy mense beskryf die skrywer met deernis en met fyn waarnemingsvermoë. ’n Besondere hoogtepunt in hierdie bundel is die verhaal “"Die-aadernaait-deer"”, waarin die plaaslike folkloristiese oorgesteek word om in ’n eenvoudige verhaal die verlossing wat kuns is ter woorde te bring. Die verteller en Klei’Gert ry in die droogte in die dor Karoo by ’n buitepos aan, waar die verlatenheid en ellende van die natuur ook in die jong man wat daar diens doen, saamgetrek is. Hy is verlam in sy onderlyf, maar speel na oorreding vir sy besoekers op sy tuisgemaakte viool en neem homself en sy besoekers in sy lied ver bokant die aardse ellende uit en verplaas hulle na ’n mistieke wêreld.

“"Bittergousblom"” imponeer met die wyse waarop jeugherinneringe, anekdotes en karaktertekeninge met ewe veel gemak verwoord word. Die verhale is ingeklee met humor en menslikheid asook deeglike agtergrond inligting, soos byvoorbeeld die eetgewoontes van die mense van die streek. Die Anglo-Boereoorlog vorm die agtergrond vir ’n aantal van die verhale. “"Die Boerespioen"” vertel van Gert Oerbies wat vir die Boere op die Engelse spioeneer. Hy word egter gevang en ter dood veroordeel en die Engelse probeer om hom op te hang. Ter ontvlugting wend Gert sy aandag in hierdie oomblikke aan hoe om sy pyp aan die brand te kry. Hy word eindelik na drie mislukte pogings om hom op te hang vrygelaat, en sy pyp is steeds nie aan die brand nie. “"Oupa Dirk se skool"” is ’n hoogtepunt in die bundel, waarin die ongeletterde dertienjarige Dirk ’n man se werk moet doen. Saam met ’n vreemdeling wat ’n vuurwapen knap hanteer, word hy die wildernis ingestuur. Dirk vrees sy metgesel en die wildernis en hy het slegs Psalm 23, wat hy van buite af ken, om die vrees te besweer. Hy wend hom dan tot die Bybel en met Psalm 23 as basis begin hy die Bybel te ontsyfer sodat hy hierin troos kan vind, en met ’n stokkie in die sand leer hy homself om te lees en skryf.

“"Herneuter"” se titel beteken ’n soort mes en die skrywer sny hy hier diep in die alledaagse lewe van die volksmense van Noordwes-Kaapland. Die bundel bevat sketse en essays uit ’n radioreeks waarin die vaardighede en kunste van ’n vroeëre leefwyse uit die streek te boekgestel is. Hierdie vertellings word in vyf afdelings ingedeel, met die eerste “"As jy net weet hoe en wat"”, waarin byvoorbeeld verduidelik hoe ’n vel haar-af gemaak word, seep gekook word, ’n boksak gemaak word en dies meer. Die tweede afdeling bevat Boererate en die derde afdeling onder die titel “"Vooreergister se dae"” is vertellings oor gebruike wat baie ver kom, soos inisiasie en huwelikseremonies onder die Namas en ’n stuk oor die Namataal. Hierna volg ’n aantal vertellings oor die eetgewoontes en resepte van die Noordweste, met die slotafdeling wat weer die Namas belig, onder andere hulle godsdienstige gebruike. Die vertellings word deurgaans aangebied op ’n wyse wat van fyn waarnemingsvermoë en medemenslikheid getuig, terwyl die humor gewoonlik nie ver onder die oppervlak lê nie.

“"Rondom die skoolklok"” bevat stories oor die onderwys en ervarings in die skoollewe, waarin gebruike van vergange dae geboekstaaf word. “"As die skoolklok lui"” bevat ’n keur uit sy rubrieke wat oorspronklik in "Huisgenoot" in die rubriek “"Rondom die skoolklok"” verskyn het. “"Kerf ’n stokkie"” bevat verdere sketse van die Noordweste. “"Die klipsweet sit aan my voetsool vas"” se titel kom uit een van die gedigte uit “"Klipwerk"” in N.P. van Wyk Louw se digbundel “"Nuwe verse"”. Die bundel bevat weer ’n aantal verhale oor die Noordweste, waarvan sommige vassteek by die anekdotiese en grappige, maar ander die siel van die streek goed vasvat. Elkeen van die treffende vertellings plaas ’n karakter of karakters in ’n gewone situasie, waaruit die skrywer ’n groot stuk lewe oopmaak. So is daar Flip Tarentaal wat leer dat ’n mens met jouself en met jou naam deur die lewe moet gaan; daar is die deur droogte-geteisterde boer Ben wat leer dat die besoek van ’n koning mense toelaat om water te mors terwyl elke druppel van hierdie vog vir hom lewe beteken; en die Jood Benjamin Rabinski leer in “"Die swart wandelstok"” (’n ware verhaal oor die Joodse wil tot oorlewing tydens die Russiese rewolusie) om die lewe te fnuik in die ewigdurende stryd tussen ondergang en voortbestaan in hierdie aardse lewe. Veral treffend is die verhaal “"Klaas"”, ’n Nama-kind wat beide sy ouers verloor en dan wettiglik deur die plaasboer en sy vrou aangeneem word. Hy word groot as tussenmens wat as kombuishulp in die huis is en die res van die tyd by sy rasgenote, maar die dag vrees dat sy ounooi moet sterf, want hy weet nie waar hy inpas nie. Die besondere tragiek van kleur en ras word hier prakties gedemonstreer.

Die boeregrappe en anekdotes in “"Vir ’n oulap en ’n bokstert"” se karakters is feitlik deur die bank diegene wat ’n mens maklik laat lag, in hulle koddigheid en besig met hulle soms absurde doenighede opgeteken deur ’n baasverteller. Die spreek- en streektaal word gebruik soos die mense self dit gebruik, naamlik ongesensor. In van hierdie verhale is daar ook telkens ’n fyn waarneming en lewenswysheid opgesluit, wat na die lag ook die oordenking aan die gang sit. Hierdie is egte volkskuns en baie van die verhale is nie onbekend nie, maar dit is handig om dit netjies bymekaar gebundel te kry. “"Optelgoed"” is diamantsmokkelstories uit die Noordweste en later verskyn die bundel “"Die vloeksteen"”, waarin ’n keur uit sy diamantsmokkelstories en fortuinsoekverhale opgeneem word, tesame met ’n aantal voorheen ongepubliseerde verhale. “"Op pad na Port Jollie"” is ’n bundel met liegstories. Sy laaste boek is “"Die tierslagyster"”, waarin weer hoofsaaklik stories en sketse oor die Noordweste en sy mense ingesluit word, saam met twee bydraes wat in Europa afspeel, naamlik “"Die Afgaanse honde"” (wat demonstreer hoe ’n goeie hondevriend hierdie diere regdeur die wêreld verstaan, ook in Londen) en “"Besoek aan Nijkerk"” (waarin die skrywer gaan ondersoek instel na sy voorsate se plek van oorsprong en deur die Nederlanders se gasvryheid oorweldig word). Die verhaal van die twee plat klippe waarmee meel met die hand gemaal is, “"Die gatskuur"”, is een van die vele hoogtepunte in hierdie bundel. Die titelverhaal, “"Die tierslagyster"”, wyk af van die streeksvertellings en handel oor die vreugdes en verdriet van ’n skelm liefdesverhouding. A.P. Grové kies ’n keur uit sy verhale en skryf ’n insiggewende inleiding oor sy werk in “"Verlange is verniet"”, terwyl Daniel Hugo ’n keur uit sy humoristiese verhale versamel in “"Storie-konsertina"”. Sy kortverhale en sketse word opgeneem in verskeie versamelbundels waaronder “"Kortverhale vir verkenning"”, “"Vuurslag"”, “"Borde borde boordevol"”, “"Wys my waar is Timboektoe"”, “"Allegaartjie"”, “"Steekbaard"”, “"Uit die kontreie vandaan"”, “"’n Rooie met ratte, Pa"”, “"Kleinbegin in die prosa"”, “"Vertellers"”, “"Op Afrikaanse werf"” en “"Heildronk"”. Hermione Suttner se “"Die Bontborsboesman"”, die verhaal van Frans Waters, vertaal hy in Afrikaans.

“"Kanoneiland 1928–1978"” is ’n feesbundel oor die geskiedenis van die plek en sy mense waar hy vir die eerste keer ’n skoolhoof was. “"Barrydale 1880–1980"” is ’n soortgelyke bundel oor die geskiedenis van hierdie dorp, sy kerk en sy gemeenskap. Chris Jansen se fotoboek “"Namakwaland: Dorsland in die blom"” voorsien hy van beskrywende kommentaar.

Vir kinders skryf hy etlike verhale. “"Snippie"” is ’n verhaal vir beginnerlesers oor ’n plaasseun en sy hond. “"Bennie gaan jag"” het ’n seuntjie en sy hond op ’n jagtog as tema, waar hulle ’n haas vang maar hulle in ’n leeu vasloop. Swartkraai red hulle egter. Van Niekerk verwerk veral graag plaaslike en oorsese volksverhale, wat hy dan in ’n plaaslike omgewing laat afspeel. Hierdie verhale sluit in “"Waarom volstruis nie murg in sy pype het nie"” (waarin volstruis en skilpad resies hardloop nadat skilpad die vorige jaar vir hasie gewen het en skilpad hierdie keer vir volstruis met ’n slim plan wen); “"Die langtreeskoene"” (na aanleiding van die sprokie van “"Die sewemyllaarse"”); “"Slim Hansie Haas"” (’n verdere verwerking van die vroeër gepubliseerde “"Slim Herklaas Haas"” wat op ’n Xhosa-verhaal gebaseer is en in Engels en agt Afrika-tale vertaal word); “"Slim Japie Jakkals"” (’n verwerking van ’n Oud-Indiese verhaal waarin ’n slang verlos word en dan na sy aard verraderlik optree); en “"Hasie se huisie"”. “"Frikkie Vlooi"” vertel van ’n vlooigesin wat in ’n hondehaar-oerwoud bly. “"Die wit perd van Calvinia"” (met illustrasies deur Guenther T. Schultz) is waarskynlik gebaseer op die bekende liedjie. Hierin word vertel van ’n perd wat deur die regeringsmagte vir oorlogsdiens opgeroep word en na vele omswerwinge weer by sy oorspronklike eienaars beland. Hierdie verhaal word ook opgeneem in die versamelbundel “"Goue fluit, my storie is uit"” onder redaksie van Linda Rode.

Sy eerste jeugverhaal is “"Tasál van die grasvlaktes"” wat die verhaal vertel van ’n San en die botsings tussen die rasse (San teen blank, San teen swart) uitbeeld, waar nie een ras net goed of sleg is nie. Wanneer die San die blankes aanval, word Tasál gevange geneem en dan in die blanke beskawing ingelyf. Hy red ’n jong blanke man se lewe, waarna hy na sy mense terugkeer. Hier raak hy betrokke in ’n hewige stryd om lewe en dood teen Oertwa en sy makkers. Tasál word gevang en sy hele lyf met heuning gesmeer, waarna hy in die woestyn agtergelaat word vir die son en insekte om hom stelselmatig te vernietig. Tasál oorwin egter eindelik en word leier van ’n groep San. Te midde van hierdie avontuurverhaal gee die skrywer ook waardevolle inligting oor die San se gebruike en leefwyse in die laat negentiende eeu. “"Die ring om die maan"” handel oor die woestynkinders, die San, terwyl “"Sening en sy maats"” ’n koshuisverhaal is. “"Veldvolkverhale"” is kortverhale vir die jeug, waarin stories gebundel is oor klein episodes uit die daaglikse lewe en gewoontes van klein diertjies, soos jakkalse, skerpioene, bobbejane en bontmuishonde. Daar is ook drie verhale oor die vriendskap tussen mens en dier. In “"Boetie van die Boesmanland"” kom herinneringe van kleinkinderdae en grootword in die Namakwaland aan die beurt, waarin grepe en brokkies van hierdie jeug uit die perspektief van ’n kind vertel word. Die boek neig na die anekdotiese, maar sommige van die vertellinge kan as geslaagde kortverhale beskryf word. Die boek gee die tradisies van die streek tydens ’n verbygegane era in die beeldryke streektaal weer. “"Kloutjie by die oor"” is ’n keur uit sy verhale vir die jeug deur Eugène Prinsloo.

Hy skryf ook die versbundel “"Piet Piekelaai"” en stel die bundel volksrympies “"Twee maal elf is twaalf"” saam, waarin ook van sy eie verse opgeneem word. Daniel Hugo neem twee van hierdie volksverse op in sy versamelbundel “"Speelse verse"” en van sy gedigte word ook opgeneem in Gerrit Komrij se bloemlesing “"Die Afrikaanse poësie in ’n duisend en enkele gedigte"”.

Die Hoërskool Namakwaland op Springbok, sy alma mater, vereer hom in 1992 met die Stigtingsmedalje van die Oudleerlingbond, die wyse waarop die skool sy oudleerlinge huldig vir voortreflike diens of buitengewone prestasie.






</doc>
<doc id="116480" url="https://af.wikipedia.org/wiki?curid=116480" title="Prévot van der Merwe">
Prévot van der Merwe

Prévot van der Merwe (1952–2004) was 'n professor in Opvoedkunde aan die Universiteit van Wes-Kaapland en ’n Afrikaanse digter en skrywer van jeugverhale.

Pierre Prévot van der Merwe is op 14 Augustus 1952 in Port Elizabeth gebore waar hy grootword en aan die Hoërskool Andrew Rabie matrikuleer. Hy is die seun van Pieter du Toit van der Merwe en Almini Ferreira. Sy broer is Quintus van der Merwe, ook 'n skrywer en verbonde aan die Wes-Kaapse Taalkomitee. Na skool studeer hy verder aan die Universiteit van Port Elizabeth en verwerf ’n B.A.-graad, ’n B.A. Honneurs-graad in 1975 en in 1981 ’n M.A.-graad met ’n verhandeling oor “"Seksualiteit as literatuur met toespitsing op Gangreen I, Black Venus"”. Aan die Universiteit van Wes-Kaapland in Kaapstad behaal hy in 1984 ’n B.Ed.-graad en in 1994 ’n D.Ed.-graad met ’n proefskrif oor  “"Skryfkuns op skool: Leser, leerstof en literatuurdidaktiek"”. Hierdie proefskrif kan beskou word as een van die beste navorsingstukke van sy soort, veral aangesien hy hier met sy eie verlede breek en die dilemma uitbeeld van die politiek misdeeldes wat nie kan skryf nie en ook nie met die skryfwerk van belangrike outeurs in aanraking kan kom nie. In 1998 verwerf hy ’n nagraadse diploma in onderwys aan die Universiteit van Missouri in die Verenigde State van Amerika.

Hy gee vanaf 1976 tot 1977 Afrikaans aan die Hoërskool Framesby in die Baai, waar die skrywer George Weideman een van sy kollegas is, waarna hy tot 1979 onderwyser is aan die Hoërskool Outeniqua in George. Vanaf 1981 is hy verbonde aan die Universiteit van Wes-Kaapland as senior lektor en later professor in die Opvoedkunde. Hier dien hy ook op die bestuursraad van die Lilwimi Language Sentrum, wat ten doel het om inheemse tale aan mense in die handel en nywerheid te leer en meertaligheid te bevorder. Sy primêre navorsingbelangstelling is in die opleiding van skryfkuns in multikulturele gemeenskappe en hy gee dus vele skryfslypskole nasionaal (hoofsaaklik aan beginnerskrywers uit die voorheen benadeelde gemeenskappe namens die Afrikaanse Skrywersvereniging) en in die buiteland. Hy is dan ook lid van die Afrikaanse Skrywersvereniging, die bruin skrywersgroep wat deur Patrick Petersen gestig is, asook die Afrikaanse Skrywersgilde. Saam met die Universiteit van Hampton in Virginië in Amerika doen hy ’n jeuglektuurprojek en as ’n MIV-positiewe mens neem hy aktief deel aan ’n MIV-ondersteuningsprojek op die kampus van die UWK. Hy is op 6 April 1982 getroud met Muriel Nora de Klerk en het drie kinders, Prevot, Mignon en Emile. Op Dinsdag 15 Junie 2004 is hy in ’n motorongeluk naby Citrusdal oorlede.

Hy publiseer gedigte in tydskrifte soos "Tydskrif vir Letterkunde". Met sy digbundel “"Boerejive"” beïndruk hy met die vlymskerp spitsvondighede en afgeronde verse oor die politiek, die huisgesin, die liefde en God. Die gedigte word in vyf afdelings verdeel. “"Skools"” bevat gedigte oor die skool en die jeug, waar reeds ’n sterk onderliggende seksualiteit aanwesig is. “"Landelik – voorleesverse vir opruiende doeleindes"” se gedigte is wel landelik, maar getuig van die digter se kritiese ingesteldheid. “"Hartelik"” bevat liefdesgedigte in verskillende gedaantes en “"Hemels"” is religieuse poësie waarin daar op informele wyse met God gepraat word en oor allerlei dinge bespiegel word. “"Nog in my laaste woorde"” is hier ’n bekoorlike vers, waar die digter teen die verhewe toon van die bekende gedig van N.P. van Wyk Louw inskryf om ’n slak te woord te stel oor sy lewensbeeld. Die slotafdeling is “"Plaaslik"”, met diverse gedigte oor eie waarnemings. “"Boerejive"” word in 1990 genomineer vir die Rapportprys. Van hierdie gedigte word ook opgeneem in die versamelbundels “"Groot verseboek"”, “"Die Afrikaanse poësie in ’n duisend en enkele gedigte"”, “"I Qabane Labantu"”, “"Nuwe verset"”, “"Die dye trek die dye aan"” en “"Pret met poësie"”.

Sy jeugboeke, “"Skoenlappers vlieg voor brekfis"” en “"Poppe wil nie altyd dans nie"” is verhale van speur en spanning, geskryf in byderwetse tiener-jargon. In “"Skoenlappers vlieg voor brekfis"” is die tieners Deon en Elize in lewensgevaar, vermoedelik weens hulle pa se betrokkenheid by ’n geheime militêre satellietprojek. Die twee tieners slaag uiteindelik daarin om die skurke te uitoorlê. Hierdie boek is ’n finalis vir die Volkskas Bank-prys vir Jeuglektuur. “"Poppe wil nie altyd dans nie"” vertel hoe twee tieners (Emile en sy suster Kara) die moord op hulle kunsonderwyseres, juffrou Fourie, ondersoek met behulp van die leidrade wat sy in ’n raaiselagtige skildery nalaat. Sommige leidrade wys gedurig na die wêreldbekende William Stone, die kluisenaarskrywer wat alleen op sy landgoed op die heuwels bo Stilbaai woon.

Saam met kollegas versorg hy ook die drietalige kinderverhaal “"Mbali: Pragtige blom"”. Talle van sy verhale verskyn in populêre en letterkundige tydskrifte, wat insluit die kortverhaal “"Die einde van die struggle"” in die Nederlandse "De Brakke Hond", asook “"Die einde van die struggle"” in "Tydskrif vir Letterkunde". As samesteller is hy verantwoordelik vir “"Die wêreld waar ek woon"”, wat outentieke tekste en onderrigmateriaal bevat wat opgestel is deur Wes-Kaapse skoliere.

Om hom te gedenk loods die Departement van Opvoedkunde van die Universiteit van die Wes-Kaap in 2005 die “Prevot van der Merwe Storytelling Competition” vir leerders vanaf graad 10-12 as deel van hulle UWC Learning Indaba.





</doc>
<doc id="116487" url="https://af.wikipedia.org/wiki?curid=116487" title="Realisme (kunste)">
Realisme (kunste)

Realisme in die kunste is daarop gerig om onderwerpe getrou en ongekunsteld uit te beeld, en kunskonvensies, ongeloofwaardige, eksotiese en bonatuurlike elemente te vermy.

Realisme is die presiese, gedetailleerde en akkurate voorstelling in kuns van die visuele voorkoms van tonele en voorwerpe. Realisme in hierdie sin word ook naturalisme (visuele kunste), nabootsing of illusionisme (kuns) genoem. Realistiese kuns is gedurende verskeie tydperke geskep, en dit is in 'n groot mate 'n kwessie van tegniek en opleiding, en die vermyding van stilering. Dit is eerder die keuse en hantering van 'n onderwerp wat Realisme as beweging definieer as die noukeurige aandag aan visuele voorkoms.

Die ontwikkeling van 'n toenemend akkurate voorstelling van die visuele voorkoms van voorwerpe het 'n lang geskiedenis in kuns. Dit behels elemente soos die akkurate uitbeelding van anatomie, van perspektief en die effek van afstand, en van die gedetailleerde effekte van lig en kleur. Antieke Griekse kuns het groot vooruitgang in die uitbeelding van anatomie gemaak, en was nog altyd 'n invloedryke model. Sowel as akkuraatheid wat vorm, lig en kleur betref, toon Romeinse skilderye 'n onwetenskaplike, maar effektiewe kennis van die uitbeelding van ver voorwerpe as kleiner as nader voorwerpe, en in die uitbeelding van reëlmatige geometriese vorms soos die dak en mure van 'n vertrek met perspektief.

In die Weste is die standaarde van illusionisme eers teen die Laat Middeleeue of Vroeë Renaissance bereik. Dit is voortgehelp deur die ontwikkeling van nuwe tegnieke van olieskilder waarmee baie subtiele en presiese effekte van lig uitgebeeld kon word deur baie klein kwassies en verskeie lae verf en glasuurglans aan te wend. Wetenskaplike metodes vir die voorstelling van perspektief is in Italië ontwikkel en die akkurate uitbeelding van anatomie is onder die invloed van klassieke kuns herontdek. Nes in klassieke tye het idealisme die norm gebly.

Die akkurate uitbeelding van landskappe was ook besig om in die Vroeë Nederlandse en Renaissance-skilderkuns te ontwikkel, en het gedurende die 17de-eeuse Nederlandse Goue Era 'n baie hoë vlak bereik, met baie subtiele tegnieke vir die uitbeelding van 'n verskeidenheid weerstoestande en grade van natuurlike lig. Alhoewel stillewes 'n aansienlike rol in die ontwikkeling van illusionistiese skilder gespeel het, was "realisme" vir 'n lang tydperk ontbrekend in die Nederlandse tradisie van blomskilder. Blomme uit alle seisoene is dikwels gebruik, óf op grond van die gebruik om skilderye uit individuele tekeninge saam te stel, óf as 'n doelbewuste konvensie.

Die uitbeelding van gewone, alledaagse voorwerpe in kuns het ook 'n lang geskiedenis, al is dit dikwels op die rand van skilderye ingedruk of op 'n kleiner skaal geskilder. Dit was deels omdat kuns duur was en skilders gewoonlik om spesifieke godsdienstige, politieke of persoonlike redes opdrag ontvang het om kunswerke te skilder. Daar was dus relatief min ruimte of tyd wat aan vir sulke tonele afgestaan kon word.

Die Vroeë Nederlandse skilderkuns het die skildering van portrette tot by die welvarende handelaars van Vlaandere teen die sosiale leer laat afskuif. Sommige van hierdie skilderye, veral die "Arnolfini-portret" deur Jan van Eyck (1434), en meer dikwels godsdienstige tonele soos die Merode-altaarstuk, het baie gedetailleerde uitbeeldings van middelklasinterieurs ingesluit waar voorwerpe liefderyk uitgebeeld is. Hierdie voorwerpe is egter hoofsaaklik ingesluit omdat hulle komplekse betekenis en simbolisme bevat het wat enige verbintenis tot realisme per se ondergrawe het.

In die 16de eeu was daar 'n tradisie van groot skilderye waarin tonele van werkende mense uitgebeeld is, veral in kosmarkte en kombuise: in verskeie van hierdie werke het die kos dieselfde prominensie as die figure geniet.
Pieter Bruegel die Ouere was 'n pionier in die skildering van groot panoramiese tonele van die plattelandse lewe. Hierdie skilderye was 'n voorspel van die populariteit van werkstonele wat in die 17de eeu in genreskilder gesien is.

Baie van die kuns waarin gewone mense uitgebeeld is, veral in die vorm van prente, was komies en moraliserend, maar die armoede van die figure was relatief selde deel van die morele boodskap. Dit het egter gedurende die middel 19de eeu begin verander, en die swaarkry van arm mense is beklemtoon. Besige stadstrate was gewilde tonele by die Impressionistiese en verwante skilders.

Middeleeuse manuskripverlugters is dikwels gevra om tegnologie te illustreer, maar ná die Renaissance tot en met die Industriële Revolusie het dit grotendeels uit die skone kunste verdwyn. Hierdie werke het waarskynlik nie goed verkoop nie, en daar is 'n merkbare afwesigheid van industriële werke in die skilderkunde totdat werke later in die 19de eeu op kommissie gedoen is, gewoonlik in opdrag van nyweraars of vir instellings in industriële stede.

Realisme as kunsbeweging het in die middel 19de eeu as reaksie op op die Romantiek en Geskiedenisskilder ontstaan. Hierdie voorstanders van uitbeeldings van die "regte lewe" het gewone arbeiders en gewone mense in gewone omgewings besig met gewone aktiwiteite as onderwerpe vir hulle werke gekies. Die vernaamste verteenwoordigers hiervan was Gustave Courbet, Jean-François Millet, Honoré Daumier en Jean-Baptiste-Camille Corot. Volgens Ross Finocchio, voorheen van die Departement van Europese Skilderye by die Metropolitan Museum of Art, het Realiste "onvermooide" detail gebruik om die bestaan van die gewone, kontemporêre lewe uit te beeld.

Realisme of naturalisme as styl wat op die eerlike, ongeïdealiseerde uitbeelding van die voorwerp dui, kan uiteraard in die uitbeelding van enige soort onderwerp gebruik word, sonder dat dit noodwendig tot die tipiese of alledaagse beperk word. Ondanks die algemene idealisme van klassieke kuns, was hierdie styl ook klassieke voorbeelde gehad. Demetrius van Alopece was 'n 4de-eeuse beeldhouer wat realisme bo ideale skoonheid verkies het, en gedurende die Antieke Romeinse Republiek het selfs politici 'n realistiese uitbeelding in portrette verkies. Goya se portrette van die Spaanse koninklike gesin verteenwoordig 'n hoogetpunt in die eerlike en eenvoudig onvleiende uitbeelding van belangrike persone.

'n Herhalende neiging in Christelike kuns was 'n "realisme" wat die menslikheid van godsdienstige figure beklemtoon het, bowenal dié van Christus en sy liggaamlike lyding. Gedurende die laat Middeleeue het veral geskilderde houtbeelde die groteske betree
deur Christus bebloed en vol wonde uit te beeld. Dit was veronderstel om die kyker te stimuleer om oor die lyding te mediteer wat Christus in sy plek verduur het. Hierdie werke is veral in Duitsland en Sentraal-Europa aangetref. Na 'n insinking gedurende die Renaissance het soortgelyke werke weer in die Baroktydperk, veral in Spaanse beeldhouwerk, verskyn.

Gedurende die Renaissance het daar 'n eeue lange debat ontstaan oor die korrekte balans tussen kuns gebaseer op waarneming van die natuur en kuns gebaseer op geïdealiseerde vorms, soos dikwels in klassieke kuns die geval was. Leonardo da Vinci was een van die voorstanders van die suiwer studie van die natuur en wou die volle omvang van individuele vorms in die menslike figuur en ander voorwerpe uitbeeld. Ander kunstenaars soos Michelangelo het die seleksie van die heel mooiste ondersteun – om daardie rede het hy geweier om portrette te skilder.

In die 19de eeu is "Naturalisme" of die "Naturalistiese skool" as term geskep wat 'n wegbreekbeweging van Realisme verteenwoordig het. Kunstenaars van dié beweging wou hulle van Realiste onderskei deur politieke en maatskaplike kwessies te vermy, en het graag 'n kwasi-wetenskaplike basis verkondig deur op die "naturalis" as 'n student van die natuurwetenskappe te sinspeel. Die skepper van die term, Jules-Antoine Castagnary, het die volgende gesê: "Die naturalistiese skool verklaar dat kuns die uitdrukking van lewe in alle fases en op alle vlakke is, en dat dit alleenlik daarop gerig is om die werklikheid uit te beeld deur dit tot die maksimum mag en intensiteit daarvan te voer: dit is die waarheid in balans met die wetenskap."

Realisme, breedweg gedefinieer as "die betroubare voorstelling van die werklikheid", is as 'n literêre beweging op 'n "objektiewe realiteit" gebaseer. Die fokus was die beskrywing van die alledaagse lewe en aktiwiteite, hoofsaaklik dié van die middel- of laerklasgemeenskap, sonder romantiese idealisering of dramatisering.

Realisme in die teater was daarop gerig om aandag op die maatskaplike en sielkundige probleme van die gewone lewe te vestig. In hierdie dramas het mense as slagoffers van magter groter as hulleself na vore getree, as individue wat deur 'n vinnig versnellende wêreld gekonfronteer word. Hierdie baanbrekerdramaturge was nie bang om hulle karakters as gewone, magtelose mense uit te beeld wat nie antwoorde op hulle probleme kon vind nie. Lees meer oor realisme in dramatiese kunste.

Italiaanse Neorealisme het na die Tweede Wêreldoorlog in Italië ontwikkel en was 'n rolprentbeweging wat elemente van realisme ingesluit het. Van die vername Neorealiste was Vittorio De Sica, Luchino Visconti en Roberto Rossellini.

Verismo was 'n post-Romantiese operatradisie wat met Italiaanse komponiste soos Pietro Mascagni, Ruggero Leoncavallo, Umberto Giordano en Giacomo Puccini geassosieer is. Hulle wou die naturalisme van invloedryke laat 19de-eeuse skrywers soos Émile Zola en Henrik Ibsen in die operawêreld vestig. Die styl het in 1890 met die eerste uitvoering van Mascagni se "Cavalleria rusticana "begin en in die vroeë 1900's 'n hoogtepunt bereik.






</doc>
<doc id="116489" url="https://af.wikipedia.org/wiki?curid=116489" title="Beaumont Schoeman">
Beaumont Schoeman

B.M. (Beaumont) Schoeman (George, 12 Maart 1932 – 1985) was 'n Afrikaanse joernalis, onder andere redakteur van die Herstigte Nasionale Party se mondstuk, "Die Afrikaner", en skrywer van talle boeke oor die Suid-Afrikaanse politiek.

Beaumont Schoeman is tydens die Groot Depressie op George gebore en het aan die Hoër Volkskool, Graaff-Reinet, gematrikuleer. Daarna het hy buitemuurs aan die Universiteit van Pretoria studeer en sy B.A. met geskiedenis en staatsleer as hoofvakke verwerf en daarna sy studie in geskiedenis aan die Universiteit van die Oranje-Vrystaat voortgesit. 

Schoeman het sy joernalistieke loopbaan in 1953 by "Die Volksblad" in Bloemfontein begin en was daarna politieke verslaggewer vir die SAUK en politieke korrespondent van "Die Vaderland" en van "Dagbreek". Hy het in die eerste redaksie van die Pretoriase middagblad "Hoofstad" as assistent-redakteur gedien met dié koerant se stigting in 1968. Dr. Andries Treurnicht was die eerste redakteur nadat hy by "Die Kerkbode" bedank het. Ná die stigting van die HNP in 1969 het Schoeman by "Die Afrikaner" aangesluit, waar hy eers onder hoofredakteurskap van dr. Willie Lubbe gewerk het. Met Lubbe se bedanking word hy redakteur en behartig dié koerant etlike jare lank byna eiehandig.

Schoeman het deurentyd boeke oor die politiek geskryf, onder meer "Parlementêre verkiesings in Suid-Afrika, 1910-1976" (1977), "Die Geldmag: SA se onsigbare regering" (1980), "Die Broederbond in die Afrikaner-politiek" (1982), "Van Malan tot Verwoerd" (1973), "Vorster se 1000 dae" (1974), en "Die sluipmoord op dr. Verwoerd" (1975). Vroeër het hy onder die skuilnaam Louis Naude die boek "Dr. A. Hertzog, die mynwerker en die Nasionale Party" (1969) geskryf. (Dr. Albert Hertzog was die HNP se eerste leier.)

Ná sy uittrede by "Die Afrikaner" omstreeks 1984 het hy kortstondig sakeman geword en sterf in die tuig by "Finansies & Tegniek", waar hy tot sy skielike dood 'n agterkamerwerk as eindredakteur met gebruiklike ywer verrig het.



</doc>
<doc id="116494" url="https://af.wikipedia.org/wiki?curid=116494" title="Doringbroodboom">
Doringbroodboom

Die doringbroodboom ("Encephalartos horridus" (Jacq.) Lehm.) is 'n broodboomspesie wat endemies is aan Suid-Afrika. Op die SANBI-rooilys is dit as "bedreigde spesie" (EN) gelys. Dit kom net in die Albany-ruigte in die Oos-Kaap rondom Port Elizabeth en Uitenhage voor op klipperige kwartsdagsome. Die plant het reeds meer as 50% van sy oorspronklike voorkomsoppervlakte verloor.

Die plant kan in dwergvorm voorkom of in sy normale vorm. Dis 'n klein broodboom van 80 cm hoog en 30 cm in deursnee. Die plant het 'n ongewone blouerige kleur en die blare het opvallende stekels. Die plant kry net een keël per jaar. Die manlike kegels is blouer as die vroulikes. Die plant is gewild in tuine, en is nou by kwekerye beskikbaar, sodat verdere druk nie op die veldbevolking uitgeoefen word nie.


</doc>
<doc id="116496" url="https://af.wikipedia.org/wiki?curid=116496" title="Canon EOS-1D Mark III">
Canon EOS-1D Mark III

Die Canon EOS 1D Mark III is 'n 10,1 megapieksel-enkellensreflekskamera vir professionele fotograwe. Die EOS 1D Mark III is op 21 Februarie 2007 aangekondig en is die opvolger van die Canon EOS-1D Mark II N van 2005.

Die EOS 1D Mark III beskik oor die volgende eienskappe:


</doc>
<doc id="116497" url="https://af.wikipedia.org/wiki?curid=116497" title="Die Afrikaner">
Die Afrikaner

Die Afrikaner was ’n koerant wat as mondstuk van die Herstigte Nasionale Party (HNP) opgetree het.

Die eerste uitgawe het op 16 Januarie 1970 verskyn nadat die HNP op 25 Oktober 1969 van die Nasionale Party weggebreek het weens laasgenoemde se, volgens die HNP, afwyking van die beleid van apartheid. Die eerste hoofredakteur was dr. Willie Lubbe, wat as redakteur van "Die Kerkbode" bedank het om dié betrekking by die nuwe koerant te aanvaar. Sy voorganger, ds. Andries Treurnicht, by die NG Kerk se orgaan het op sy beurt in 1968 as redakteur bedank om die eerste redakteur van die Pretoriase middagblad "Hoofstad" te word. Die HNP het ’n groot nederlaag in die 1970-verkiesing gely, waarna Lubbe en nog senior lede op die party se kongres later in 1970 bedank het. "Die Afrikaner" het die leierskap se weergawe gegee van die gebeure wat daartoe aanleiding gegee het. 

Die blad het voortgegaan onder redakteurskap van Beaumont Schoeman, 'n gewese assistent-redakteur by "Hoofstad", waar hy onder Treurnicht gewerk het. "Die Afrikaner" het later ’n nuustydskrif met aantreklike buiteblaaie geword, maar later teruggekeer na ’n koerantformaat.

Dit is ’n tyd lank as ’n volgrootte-koerant uitgegee, maar verander later terug na die oorspronklike ponieformaat, wat die blad daarna behou het. Beaumont Schoeman het die koerant omstreeks 1984 verlaat. In 1995, met sy 25-jarige viering, was Hannes Ferguson die redakteur.



</doc>
<doc id="116499" url="https://af.wikipedia.org/wiki?curid=116499" title="Inhambane">
Inhambane

Inhambane, of Terra de Boa Gente ("Grond van Goeie Mense"), is 'n stad geleë in die suide van Mosambiek, wat lê in Inhambanebaai, 470 km noord van Maputo. Dit is die hoofstad van die Inhambane Provinsie en volgens die 2008-sensus het dit 'n bevolking van 65,837 gehad, 'n toename in die 1997-sensus van 54,157. Dit is 'n slaperige historiese dorp, bekend vir sy ruwe koloniale argitektuur, en sy gewildheid onder toeriste die afgelope jare.

Die nedersetting het sy ontstaan te danke aan 'n diep inlaat waarin die klein Mutambarivier invloei. Twee beskermende sandkape bied beskerming aan die hawe en vorm 'n sandbank. Die dorp Maxixe is net oorkant die baai geleë.

Inhambane is een van die oudste nedersettings op Mosambiek se oostelike kus. Daus het hier handel gedryf so vroeg as die 11de eeu. Moslem en Persiese handelaars was die eerste buitestaanders om na die gebied te kom via die see en verhandel pêrels en ambergrys, en hulle het ook verhandel teen Chibuene in die suide. Die gebied is bekend vir sy plaaslike katoenspin en -produksie deur die Tongastam. Iewers voor die Portugese die gebied bereik het, het die Karanga Inhambane ingeneem en 'n aantal plaaslike hoofmanne aangestel. Hulle het oor die Tonga-katoenwerkers geheers en die beloning van handel met die Moslems het hulle toegekom.

Die baai is sedert 1498 aan Europeërs bekend toe Vasco da Gama rondom Afrika se suidpunt gevaar het, en hy by Inhambane anker gegooi het om sy voorrade aan te vul en ook die gebied te verken. Hy het dadelik 'n liefde vir die gebied begin koester en dit genoem na Terra de Boa Gente of "Land van die Goeie Mense". In 1505 het 'n skip wat gestuur was deur Francisco de Almeida, skipbreuk gely suid van die dorp, maar die Portugese het 'n aanvanklike vergadering met die Karanga-hoofde belê. Later het hul seuns op die Mosambiekeiland geland om 'n bestekopname van die situasie te maak. Die Portugese het uiteindelik 'n permanente handelspos by die nedersetting gestig in 1534. Inhambane is toe ook gekies vir die eerste Jesuïete-sending na Suidoos-Afrika in 1560.

Die hawe het geleidelik gegroei as 'n ivoor- en slawe-handelsentrum, veral in die agtiende eeu onder meestal Indiese beheer. Dit is vernietig in 1834 deur Soshangane, maar het vinnig gegroei in die tweede helfte van die eeu as 'n dorp van Portugees-Oos-Afrika. Die ou katedraal en die ou moskee is gedurende daardie tydperk gebou. Werklike ontwikkeling het eers in 1890 begin, maar in die 20ste eeu het die status van die dorp egter afgeneem en is die ekonomiese situasie vererger toe Maputo (genoem Lourenço Marques voor 1975) tot die belangrikste sentrum ontwikkel het.

Die 170-jarige Katedraal van ons Dame van Bevrugting is geleë in die ou kwartier van die stad waar 'n geroeste leer lei tot die top van die toring, en bied 'n panoramiese uitsig van die stad en die hawe. Die stad is nou 'n museum en 'n mark en is bekend vir sy nabygeleë strande van Tofo en Barra. Die sentrale mark is geleë langs die belangrikste boulevard eenvoudig "Mercado Sentrale" genoem waar talle voedselgeregte bedien word, wat wissel van 'n kleurvolle verskeidenheid van speserye en groente tot garnale, vis en kasjoeneute.

Motor- en dhowtaxi's seil van die dorp na Maxixe. Die munisipaliteit van Inhambane het een van die grootste werkende vlote van dhows op die Swahilikus.

Noemenswaardige plekke in die omliggende distrik van Inhambane en Vilanculos sluit in Bazaruto Nasionale Park, die grootste seepark in Afrika, die Praia do Tofo, Praia dos Cocos, Ponto do Barra, Ilha de Benquerra, Bazaruto Nasionale Seepark, Guinjatabaai. Skubaduik in Inhambane is veral gewild by plekke soos Mantarif en Gallaria. Reuse mantaroë, walvishaaie, seeskilpaaie en ander seelewe word gereeld gesien en daar is vele professionele skubaduikbedrywighede regoor die provinsie. Baie toeriste is onder die indruk dat hulle in Inhambane self kan duik. Die naaste duikplek aan Inhambane is egter by Praia do Tofo – 22 km van Inhambane-stad. Tofo is bekend as die walvishaaimekka van die wêreld.

Die maklikste manier om Inhambane te bereik is per pad van Maputo op die EN 1. Dit is ook moontlik om Inhambane te bereik van Beira of Zimbabwe op die EN 6 en EN 1 verby Inchope. Inhambane het 'n lughawe (Inhambane Lughawe) en daar arriveer vlugte van Maputo op die meeste dae en huurvlugte vanaf Johannesburg in Suid-Afrika.
Inhambane het 'n smalspoorweg gehad, wat gestaak is voordat sy volle omvang besef is.




</doc>
<doc id="116500" url="https://af.wikipedia.org/wiki?curid=116500" title="Hoër Volkskool, Graaff-Reinet">
Hoër Volkskool, Graaff-Reinet

Die Hoër Volkskool is ’n Afrikaansmedium-hoërskool op Graaff-Reinet en saam met onder meer die Hoërskool P.J. Olivier in Grahamstad, die Hoërskool Nico Malan op Humansdorp en die Hoërskool Brandwag op Uitenhage een van net ’n handjie vol eentalig Afrikaanse sekondêre skole op die Oos-Kaapse platteland. 

Dit was die eerste hoërskool in die destydse Kaapland waaraan Afrikaans die enigste onderrigmedium was en is dus die oudste Afrikaansmedium-hoërskool in die huidige Oos-, Noord- en Wes-Kaap. Die skool maak daarop aanspraak dat die Voortrekkerbeweging hier ontstaan het omdat ’n onderwyser, Japie Heese, die eerste sodanige beweging in 1923 hier gestig het, kort ná die skool se ontstaan. 

Die Hoër Volkskool het ontstaan uit die Midland Seminary vir meisies, wat geskoei was op die Hugenote-seminarie op Wellington, en die Boy's College. Einde 1919 is dr. G. von W. Eubers as hoof van die plaaslike seunskool aangestel, maar toe hy Nederlands deur Afrikaans vervang, het die Engelse ouers van die skool uit protes ’n privaat, Engelse kerkskool gestig omdat hulle nie genoeë geneem het met dié dubbelmedium-seunskool nie. Uit hierdie skool het die Union High School ontwikkel, onder die vorige bedeling naas die hoërskole vir seuns en meisies in Grahamstad en op Uitenhage, die enigste wit, Engelstalige hoërskool op die Oos-Kaapse platteland, aangesien al die ander tweetalige of eentalig Afrikaans was. 

In 1921 is ds. ds. J.F. Naudé, die vader van ds. Beyers Naudé, as leraar van die NG gemeente Graaff-Reinet bevestig. Hy het daarop aangedring dat die Taalordonnansie in die Midland Seminary tot sy reg kom, want hy het twee skoolgaande dogters gehad. Nadat die destydse superintendent-generaal van onderwys, dr. W.J. Viljoen, en sy hoofinspekteur die dorp besoek het, is besluit die ontevredenes sou 'n skool kry waar Engels die onderrigmedium sou wees en dat Afrikaanssprekende kinders in ’n enkele skool sou saamkom onder hoofskap van dr. G von W. Eybers. Hier sou hulle in hul moedertaal onderrig kon ontvang. Hierdie skool is vroeg in 1922 geopen en gou het Afrikaanse leerders van heinde en verre hierheen gekom om in hul moedertaal onderrig te word. Heel gou moes die skool dan ook vergroot word.

In 1926 het U.J. Cronjé vir dr. Eybers as hoof opvolg en onder sy leiding is die skool in die volgende 26 jaar uitgebou en ontwikkel. Sy liefde vir die Afrikaanse taal en kultuur het 'n groot indruk gemaak en aansteeklik gewerk; so het die Volkskool gedy tot 'n skool met 'n ongeëwenaarde Afrikaanse tradisie.

Die skool se pragtige hoofgebou in die Kaaps-Hollandse herlewingstyl is op 8 Mei 1949 in ’n brand deels in puin gelê. Ongelukkig is besluit om dit nie te herbou nie, maar om ’n nuwe in sy plek op te rig. Einde 1952 het adv. Cronjé die tuig neergelê en in 1953 is hy opgevolg deur G.J. Smit. In sy tyd is die skool verdeel in die primêre en sekondêre afdeling. Die nuwe hoërskoolgebou in Plasketstraat is aan die begin van die tweede kwartaal van 1954 betrek, terwyl H.C. de Beer agtergebly het as die eerste hoof van die Laer Volkskool. In dieselfde jaar is ook ’n nuwe koshuis, Huis Cronjé, betrek. Dr. J.G. Meiring, superintendent-generaal van onderwys, het die amptelike opening van die hoërskool se geboue, insluitend Huis Cronjé, op 29 en 30 September waargeneem. 

D.L. van den berg het Smit in 1958 as skoolhoof opgevolg. In sy tyd het die getalle so toegeneem dat ’n nuwe koshuis, Huis Handhaaf (na aanleiding van die skool se leuse, Ons sal handhaaf) in gebruik geneem moes word. In sy opvolger, M.B. Brink, se tyd is die hokkieveld voltooi en het mev. Betsie Verwoerd, weduwee van dr. H.F. Verwoerd, ’n borsbeeld van haar ontslape man in die skool kom onthul. Brink se hoofskap is in 1972 afgesluit met ’n luisterryke jubileumfees. P. Bruwer was daarna hoof tot einde September 1976 en is opgevolg deur A. Hattingh, onder wie hoofskap die skool se infrastruktuur hand oor kop uitgebrei het met die bou van ’n swembad, nog rugby-, krieket- en hokkievelde, asook netbal- en tennisbane. Ook is indertyd ’n kafee en klubhuis, die Volksie, gebou. Dit was in Hattingh se tyd dat Volkskool gegroei het tot een van die vooraanstaande skole op die Kaaplandse platteland. Aan die einde van sy dienstyd het die skool ook ’n opbloei in leerlinggetalle beleef. 

Begin Oktober het J. Rossouw die leisels oorgeneem as agtste skoolhoof en op 1 Oktober 1999 is hy opgevolg deur R. Fourie.

Die skoolwapen is deur J.A. Smith, destyds redakteur van die plaaslike "Onze Courant" ontwerp, terwyl C.J. Langenhoven die leuse, "Ons sal handhaaf", voorgestel het.




</doc>
<doc id="116505" url="https://af.wikipedia.org/wiki?curid=116505" title="Kuswoud van Maputaland">
Kuswoud van Maputaland

Kuswoud van Maputaland is 'n WWF-ekostreek wat die kusstreke tussen die Mosambiekse stad Xai-Xai en Kaap St. Lucia in KwaZulu-Natal omvat.

Dié streek is meesal vlak en laer as 150 m hoogte geleë. Net aan sy wesrand in die Lebomboberge styg dit tot ongeveer 600 m. Hierdie berge vorm die ekostreek se grens.

Die klimaat is vogtig en subtropies. Aan die kus val 1000 mm per jaar neerslag. In die binneland word dit minder tot 600 mm, maar die Lebomboberge ontvang 'n bietjie meer, ongeveer 800 mm per jaar. Die somer is heet en nat, die winter koel en droog. Gemiddelde temperature is rond 22 °C. Daar is veel moerasse en mere. Die St. Luciameer beslaan 350 km² en die Sibayimeer, wat die grootste soetwatermeer van Suider Afrika is, beslaan 60 km². 

Op die Lebomboberge groei bos. Die kroon is 10 - 35 m hoog. Van die boomspesies is "Chrysophyllum viridifolium", "Homalium dentatum", "Combretum kraussii" en verskeie "Ficus", "Celtis" en "Strychnos" spp. 

'n Besondere soort woud is die sandbosse wat groei op wat vroeër kusduine gewees het, maar nou landinwaarts geleë is. Hierdie soort bos is ryk aan spesies en het talle endemiese spesies, soos "Vitex ferruginea" subsp. amboniensis, "Hyperacanthus microphyllus" en "Combretum mkuzense". In Mosambiek kom in die sandbos "Afzelia quanzensis" voor.
Ander kenmerkende spesies is "Cleistanthus schlechteri", "Newtonia hildebrandtii", "Hymenocardia ulmoides", "Psydrax fragrantissima", "Croton pseudopulchellus" en "Drypetes arguta".



</doc>
<doc id="116507" url="https://af.wikipedia.org/wiki?curid=116507" title="Maputaland-raasblaar">
Maputaland-raasblaar

Maputaland-raasblaar ("Combretum mkuzense" J.D.Carr & Retief) is 'n bladwisselende struik of klein boom wat inheems is aan die oostelike kusvlakte van Suider-Afrika. Op die oog af kom dit baie met die Raasblaar ooreen.

Die verspreidingsgebied strek van die oostelike Lebombo-voetheuwels tot in die kuswoud van Maputaland, en dit is ook teenwoordig in aanliggende Mosambiek. Dit word daar byvoorbeeld in die Licuáti-reservaat aangetref.

Die voorkomsgebied binne Suid-Afrika is 6 700 km² waar dit van 12 lokaliteite bekend is. Dit word aangetref in geslote boomveld en in sandwoud. Op die SANBI-rooilys word dit as "byna bedreig" (NT) gelys, weens ontbossing vir landbou en die insameling van brandhout.



</doc>
<doc id="116510" url="https://af.wikipedia.org/wiki?curid=116510" title="Waterysterpruim">
Waterysterpruim

Die waterysterpruim ("Drypetes arguta" (Müll.Arg.) Hutch.) is 'n plant wat inheems aan Suid-Afrika is. Dit kom in Oos-Kaap en KwaZulu-Natal voor, onder ander in die kuswoud van Maputaland. Op die SANBI-rooilys is dit as "veilig" (LC) gelys.


</doc>
<doc id="116517" url="https://af.wikipedia.org/wiki?curid=116517" title="Noordwes-Universiteit Botaniese Tuin">
Noordwes-Universiteit Botaniese Tuin

Die Noordwes-Universiteit Botaniese Tuin in Potchefstroom lê hom toe op plante van belang vir studie- en navorsingsdoeleindes en natuurbewaring. Die meerderheid plante is inheems, maar uitheemse plante van medisinale, opvoedkundige en botaniese belang is wel aangeplant. Die tuin is 3 ha groot en is in 1982 vir die publiek oopgestel.



</doc>
<doc id="116518" url="https://af.wikipedia.org/wiki?curid=116518" title="Universiteit van KwaZulu-Natal Botaniese Tuin">
Universiteit van KwaZulu-Natal Botaniese Tuin

Die Universiteit van KwaZulu-Natal Botaniese Tuin is in Scotsville in Pietermaritzburg. Die tuin van 3ha is in 1983 gestig vir onderrig- en navorsingsdoeleindes en die bewaring van medisinale plante van belang in die Zoeloe-kultuur.



</doc>
<doc id="116519" url="https://af.wikipedia.org/wiki?curid=116519" title="Lodovikus">
Lodovikus

Die NG-predikant Paul Louw publiseer sy Afrikaanse gedigte onder die skuilnaam Lodovikus.

Lodovikus was die skrywersnaam van dominee Paul Louis Louw, wat op 6 Januarie 1890 op Hopetown gebore is. Hy is een van ses kinders van Jan Daniël Louw en Elizabeth Johanna RöntgenVan kleinsaf voel hy ’n roeping in sy lewe om die Woord van God te bedien. Ná voorbereidende studie is hy na Stellenbosch, waar hy aan die einde van 1914 sy proponentseksamen aflê. Vanaf 1915 tot 1920 bedien hy die gemeente op Venterstad, waarna hy ’n beroep na Dealesville aanneem. Hier bly hy tot die einde van Januarie 1926, waarna hy na Kareedouw is. Hy is een van die eerste NG-predikante wat in Afrikaans preek. Tydens die Sinode van 1932 ontvang hy ’n beroep na Piketberg, wat hy aanvanklik aanneem. Hy trek egter hierdie aanname terug wanneer hy kort daarna uitvind dat hy aan ’n ongeneeslike siekte ly. Hoewel die aard van die siekte nie bekend is nie, was dit waarskynlik kanker Op 11 April 1916 trou hy met Jacoba Frederika Petronella Francina Magdalena Vos en die egpaar het sewe kinders, onder andere Jan Daniël Louw (later ’n wetenskaplike) en Louis Louw (later redaksielid van "Die Burger"). Paul is op 14 Februarie 1933 in Kaapstad oorlede en is op Kareedouw begrawe

Sy eerste verse verskyn in Die Kerkbode en Die Burger, waarna hy debuteer met die digbundel “Ontwaking en ander gedigte”. Hierin gee hy duidelike blyke van sy tegniese vaardigheid, hoewel daar nie verrassende insigte na vore kom nie. Temas wat hy aanspreek is onder andere die natuur, terwyl daar ook roudigte en enkele kinderversies is. Van hierdie gedigte word deur Pirow Bekker opgeneem in die versamelbundel “Digters op die toring”, met gedigte van die digters uit die twintigerjare, en deur D.F. Malherbe in die versamelbundel “Afrikaanse letterkunde”. Saam met Jan F.E. Celliers en G.B.A. Gerdener doen hy ook van die eerste vertalings van die Gesange in Afrikaans, wat as “Proewe van oorsetting van de Gesange-bundel in Afrikaans” in 1924 in Amsterdam gepubliseer word. Hierdie vertalings word egter nooit deur die kerke goedgekeur nie.




</doc>
<doc id="116520" url="https://af.wikipedia.org/wiki?curid=116520" title="Weervoorspelling">
Weervoorspelling

Weervoorspelling is die toepassing van wetenskap en tegnologie om die toestand van die atmosfeer vir 'n gegewe plek te voorspel. Mense probeer al vir millennia informeel om die weer te voorspel, en sedert die negentiende eeu word dit formeel gedoen. Weervoorspelling word gedoen deur kwantitatiewe data te versamel oor die heersende toestand van die atmosfeer op 'n gegewe plek en dan die wetenskaplike begrip van atmosferiese prosesse aan te wend om te projekteer hoe die atmosfeer sal verander.

In die verlede was weervoorspelling 'n algehele menslike poging, gebaseer op veranderinge in barometriese druk, heersende weerstoestande en lugtoestande, maar tans word staatgemaak op rekenaargebaseerde modelle wat baie atmosferiese faktore in ag neem. 

Menslike insette is nog steeds nodig om die beste moontlike voorspellingsmodel te bepaal om die voorspelling op te baseer en dit behels die vaardighede om sekere patrone te herken, telekonnektiwiteit, kennis van modelvoorstellings en -neigings. Die onakkuraatheid van voorspellings is as gevolg van die chaotiese natuur van die atmosfeer, die groot berekeningskrag wat nodig is om die vergelykings wat die atmosfeer beskryf op te los, die foute wat betrokke is in die oorspronklike meting van die toestande, en 'n onvolledige begrip van atmosferiese prosesse. 

Voorspellings raak dus minder akkuraat as die tydsverskil tussen die huidige tyd en die tyd waarvoor die voorspelling gemaak word (die omvang van die voorspelling) groter word. Die groter geheel en model ooreenkomste word gebruik om die fout te beperk en die mees waarskynlike uitkoms te kies.

Daar is verskillende eindgebruike van weervoorspellings. Weerwaarskuwings is belangrik, want hulle word gebruik om lewe en eiendom te beskerm. Voorspellings gebaseer op temperature en neerslag is belangrik vir die landbou, en daarom ook vir handelaars binne die kommoditeitsmarkte. Temperatuurvoorspellings word gebruik deur nutsmaatskappye om geskatte aanvraag oor die korttermyn te bepaal. Op 'n alledaagse basis gebruik mense die weervoorspelling om te besluit wat om elke dag aan te trek. Buitemuurse aktiwiteite kan erg ingekort word deur swaar reën, sneeu en koue wind. Voorspellings kan dus gebruik word om aktiwiteite te beplan, en om vooruit te beplan en te oorleef.

Die Wêreldmeteorologie-organisasie (WMO), 'n hulporganisasie van die VVO, koördineer tegnieke en die inligting wat deur die weerstasies ingewin word. Weervoorspellings is slegs moontlik as groot hoeveelhede inligting oor weerstoestande beskikbaar is. Die inligting kom van sowat 100 000 weerstasies, weerskepe, weerboeie (onbemande, outomatiese, drywende weerstasies), radiosondes en weersatelliete. In Suider-Afrika is daar sowat 100 weerstasies, en Suid-Afrika beman ook 3 stasies in die Suid-Atlantiese Oseaan: Marion-eiland, Gough-eiland en die Sanae-basis in Antarktika (Suid-Afrikaanse Nasionale Antarktiese Ekspedisie). 

Die inligting word aan 8 hoofversamelsentra gestuur, naamlik in Kaapstad, Port Elizabeth, Durban, Bloemfontein, Upington, Windhoek en O.R. Thambo-lughawe, en van die sentra na die hoofkantoor van die Weerburo in Pretoria. Die Weerburo, wat onder die Departement van Vervoer ressorteer, het landlynverbindings met lande soos Botswana, Mosambiek en Zimbabwe. Volgens ooreen koms word metings oor die hele wêreld op 4 vasgestelde tye gedoen: 00h00 (middernag), 06h00, 12h00 en 18h00 GT (Greenwich-tyd). In SAST (Suid-Afrikaanse Standaardtyd) is dit 02h00, 08h00, 14h00 en 20h00. 

Verskeie instrumente word by weerstasies gebruik om weerverskynsels te meet. Metings word gedoen van die temperatuur (termometer), lugdruk (barometer), lugvogtigheid (higrometer), windsnelheid en -rigting (anemometer), reënval (pluviometer) en hoeveelheid en duur van sonskyn (solarimeter en sonskynmeter). Die tipe reën - motreën, mis, donderstorm - en die wolkhoogtes, -tipes en bewolkingsgraad word ook bepaal. Die gegewens word in kodevorm per telefoon, telegram, radio of druktelegraaf na die hoofsentra gestuur. 

Die kode waarin die inligting gestuur word, bestaan uit 'n reeks vyfsyfergroepe in 'n standaardvolgorde. Dit kan by enige weerstasie in enige land "gelees" word. In die kode 00590 42712 16809 12521, ensovoorts, gee die eerste groep die stasienommer aan (in die geval Durban). Die tweede groep beteken dat die wolkbedekking 4 (uit 8) is, met ander woorde die lug is half bedek, die windrigting (27) is wes 270° en dit waai met 'n snelheid van 12 knope. Die derde groep dui die sigbaarheid aan (1 600 m) en se dat 'n ligte reënbui uitgesak het (80) terwyl die metings gedoen is, voorafgegaan deur 'n donderbui. In die vierde groep word die lugdruk (1012,5 mb) en die temperatuur (21 °C) aangedui. Afgesien van die metings wat op die aardoppervlak gedoen word, is inligting oor weerstoestande in die boonste lae van die atmosfeer noodsaaklik vir akkurate weervoorspelling. 

Hierdie inligting word verkry deur radiosondes in die lug op te stuur. Die radiosonde bestaan uit 'n waterstofballon en dra ŉ radiosender en meet instrumente vir lugdruk, temperatuur, windsnelheid, ensovoorts. Die ballon, wat deur radar gevolg word, styg soms tot ŉ hoogte van 30 km. Metings van die weerstoestande word deurentyd na die weerstasie teruggesend. Die toerusting word soms herwin (met behulp van valskerms), maar miljoene rande per jaar word deur die wêreld se weerstasies aan radiosondes bestee. 

Omdat reëndruppels radargolwe weerkaats, word radar ook gebruik om reënbuie op te spoor. Hoewel die hoeveelheid reën nie op die manier gemeet kan word nie, kan die aantal en duur van reënbuie in ŉ gebied met 'n straal van sowat 160 km gemonitor word. 

Die gegewens van toestande in die bolug word op 'n kaart ingeteken en dit stel die weerkundiges daartoe in staat om ŉ driedimensionele beeld van die atmosfeer te vorm. Al die inligting wat versamel is, word in 'n rekenaar gevoer vir ontleding en die weerpersoneel voltooi dan 'n sinoptiese kaart om 'n volledige beeld van die weersomstandighede aan te toon. Isobare word getrek (lyne wat

gebiede by dieselfde druk met mekaarverbind) en die hoe- en laedrukgebiede word bepaal. Temperature word ingeskets en fronte word aangetoon. Inligting oor toestande in die bolug word bygevoeg. As hierdie kaart met vorige kaarte vergelyk word, word ŉ duidelike beeld van die veranderingspatrone in die weer verkry en die rigting en snelheid van koue of warm fronte, werwelwinde, ensovoorts, kan bepaal word. Op grond hiervan maak die weervoorspellers afleidings van die moontlike weersomstandighede in die volgende paar uur of dae. Daaglikse weervoorspellings vir die publiek word oor die radio en op televisie verskaf.

Die weer hang grotendeels af van die ontwikkeling en beweging van hoë en laedrukstelsels. Laedrukstelsels ontstaan wanneer swaar, koue lug van die poolstreke af die warm, ligte, subtropiese lugstrome ontmoet. In die Suidelike Halfrond beweeg laedrukstelsels (siklone) kloksgewys en hulle word gekenmerk deur stygende lugstrome, wat wolke en ook reën kan veroorsaak. Suid-Afrika se weer word grootliks beïnvloed deur hoëdrukstelsels (antisiklone) wat uit warm lugmassas bestaan en gewoonlik uit die weste oor die land beweeg. 

Hulle draai antikloksgewys en word gekenmerk deur dalende lugstrome, wat wolke laat verdamp en droë weer tot gevolg het. Wanneer koue pool lug en warm, subtropiese lug bymekaarkom, word 'n front gevorm. As die koue lug die warm lug wegdruk, word dit 'n koue front genoem, en omgekeerd. So 'n koue front wig onder die warm lug in en dwing die warm lug teen 'n skerp helling boontoe. Adiabatiese afkoeling vind plaas, wolke word gevorm en reën kan uitsak. 

As die warm lugmassa die koue lug wegstoot (warm front), skuif dit terselfdertyd teen 'n vlak helling bo-oor die koue lug. Wolke word dan oor 'n baie breër gebied gevorm. Die temperatuurverskil wat deur warm fronte veroorsaak word, is selde merkbaar, maar koue fronte laat die temperatuur skerp daal.

Satelliete word al hoe meer vir weerkundige waarnemings gebruik. Die eerste weersatelliet (Tiros) is in 1960 deur die VSA gelanseer, gevolg deur talle ander. Sommige is in 'n geostatiese baan geplaas, met ander woorde hul wentelperiodes is dieselfde as die van die aarde en dit lyk asof hulle in een posisie bokant die aarde stilstaan. Ander satelliete word in ŉ baan om die pole geplaas en hulle dek die hele aardoppervlak binne 12 uur. Infrarooikameras maak dit moontlik om nagfoto's te neem. 

In Suid-Afrika word satellietfoto's by Hartebeesthoek in Gauteng opgevang. Satelliete het 'n belangrike doel, veral oor gebiede waar daar geen weerstasies is nie, soos die oseane en sommige onherbergsame gedeeltes van die aarde. Foto's van wolkverspreiding is van groot hulp vir weervoorspellers, veral om die ontstaan en beweging van fronte en werwelstorms na te spoor. Die vertikale temperatuurverspreiding kan ook bepaal word uit die metings wat deur satelliete gedoen word. Satelliete kan moontlik 'n alternatief bied vir die gebruik van die duur radiosondes.

Langtermynvoorspelling is baie moeiliker as daaglikse voorspellings omdat soveel faktore die weer beïnvloed. Dit bestaan gewoonlik uit seisoenvoorspellings, byvoorbeeld of die jaarlikse reënval van die normale sal afwyk, of die winter kouer, warmer of normaal, langer of korter sal wees, ensovoorts. 

Studies van weerpatrone oor 'n lang tydperk is ŉ belangrike hulpmiddel. In Europa is redelik volledige weerstatistiek van die afgelope 100 jaar beskikbaar. Die gebruik van rekenaars maak dit ook moontlik om groot hoeveelhede inligting te verwerk en sodoende weerpatrone te identifiseer.

Weervoorspelling is van die uiterste belang vir die lugvaart. Geen vliegtuig sal opstyg voordat volledige inligting oor weerstoestande op die vlugroete beskikbaar is nie. Elke groot lughawe het 'n weersentrum, en duisende waarnemers langs die vlugroetes verskaf gereeld inligting in verband met weersomstandighede. 

'n Uitstekende kommunikasienetwerk maak dit moontlik om die jongste gegewens dadelik beskikbaar te stel. Omdat die landbou so afhanklik van die weer is, vind boere ook baat by akkurate weervoorspellings. Waarskuwings van koue fronte, ryptoestande, reën, ensovoorts, stel boere daartoe in staat om hul boerdery te beplan. Werwelwinde – verwoestende tropiese siklone- is jaarliks die oorsaak van groot skade en verlies aan menselewens. As weerstasies betyds waarskuwings kan verskaf, kan die nodige voorsorgmaatreëls getref word, of die gevaargebiede kan ontruim word.

Vir eeue het mense probeer om die weer te voorspel. In 650 v.C. het die Babiloniërs die weer voorspel uit die wolkpatrone sowel as astrologie. In ongeveer 340 v.C. beskryf Aristoteles weerpatrone in "Meteorologica". Later het Theophrastos 'n boek saamgestel oor weervoorspelling, bekend as die "Book of Signs". Chinese weervoorspellings strek ten minste so ver terug as 300 v.C.  wat ook omtrent dieselfde tyd is wat die antieke Indiese sterrekundiges weervoorspellingsmetodes ontwikkel het. In 904 AD bespreek Ibn Wahshiyya se "Nabatean  Agriculture"  weervoorspelling van atmosferiese veranderinge en tekens van die planeet se astrale veranderinge; tekens van reën gebaseer op waarneming van die maanfases; en weervoorspellings gebaseer op die beweging van die winde.

Antieke weervoorspellingsmetodes het staatgemaak op patrone wat waargeneem is van gebeure, ook genoem patroonerkenning. Byvoorbeeld, indien die sonsondergang besonder rooi was, was dit gewoonlik die volgende dag mooi weer. Hierdie ervarings wat deur geslagte heen versamel is, het weerkennis geskep. Dit was egter nie altyd betroubaar nie en baie daarvan kon sedertdien nie streng statistiese toetse slaag nie.

Sedert die uitvinding van die elektriese telegraaf in 1835 het die moderne era van weervoorspelling begin. Voor dit was die vinnigste wat ver weerverslae kon reis sowat 100 myl per dag (160 km per dag), maar dit was gewoonlik 60-120 km/dag (40-75 myl/dag) (land- of seelangs). Teen die laat 1840's is die telegraafverslae vanoor 'n wye gebied feitlik onmiddellik ontvang, wat voorspellings van weerstoestande makliker gemaak het.

Die twee mans wat die krediet gekry het van vooruitskatting as 'n wetenskap was 'n beampte van die Britse Vloot, Francis Beaufort en sy protégé, Robert FitzRoy. Albei was invloedryke mense in die Britse vloot- en regeringskringe. Ten spyte dat hulle belaglik gemaak is deur die pers, het hul werk wetenskaplike geloofwaardigheid gekry. Dit is deur die Vloot aanvaar en het die basis gevorm vir die kennis van vandag se weervoorspelling.

Beaufort het die windkragskaal en kodering vir weernotasie ontwikkel wat hy in sy joernale gebruik het vir die res van sy lewe. Hy het ook die ontwikkeling van betroubare getytafels aan die Britse kus bevorder en saam met sy vriend, William Whewell, permanente rekordhouding van weerstoestande by 200 Britse kuswagstasies uitgebrei.

Robert FitzRoy is in 1854 as hoof van 'n nuwe afdeling binne die "Board of Trade" aangestel om te handel met die versameling van weerdata op see as 'n diens aan seevaarders. Dit was die voorloper van die moderne meteorologiese kantoor. Al die skeepskapteins was getaak met die insameling van weerdata en die ordening en berekening daarvan deur die gebruik van toetsinstrumente wat vir hierdie doel gemaak was.

'n Storm wat in 1859 die verlies van die "Royal Charter" veroorsaak het, het FitzRoy geïnspireer om kaarte te ontwikkel waardeur voorspellings gemaak kon word en wat hy “voorspelling van die weer" genoem het en daardeur die skepper van die term geword het. Vyftien landstasies is gestig om met gebruik van die nuwe telegraaf daagliks op vasgestelde tye verslae van die weer aan hom oor te dra wat gelei het tot die eerste stormwaarskuwingsdiens. Sy waarskuwingsdiens vir die skeepvaart het in Februarie 1861 begin met die gebruik van telegraafkommunikasie. Die eerste daaglikse weervoorspellings is gepubliseer in "The Times" in 1861. In die volgende jaar is 'n stelsel ingestel waar stormwaarskuwingskegels by die belangrikste hawens gehys is wanneer 'n storm verwag is. Die "Weather Book" wat FitzRoy in 1863 gepubliseer het, was die wetenskaplike mening van die tyd ver vooruit.

Soos die elektriese telegraafnetwerk uitgebrei het wat tot vinniger verspreiding van waarskuwings gelei het, is 'n nasionale waarnemingsnetwerk ontwikkel wat gebruik kon word om sinoptiese ontledings te voorsien. Instrumente wat met behulp van fotografie voortdurende variasies in meteorologiese parameters kon waarneem is aan die verskillende weerstasies voorsien deur die Kew Sterrewag – hierdie kameras is uitgevind deur Francis Ronalds in 1845 en sy barograaf is vroeër gebruik deur FitzRoy.

Dit het gou duidelik geword dat 'n standaard beskrywing van wolke nodig is om akkurate inligting oor te dra. Dit is bereik deur middel van 'n reeks klassifikasies deur Luke Howard in 1802, en gestandaardiseer in die "International Cloud Atlas" van 1896.

Dit was eers in die 20ste eeu dat vooruitgang in die begrip van atmosferiese fisika gelei het tot die stigting van die moderne numeriese weervoorspelling. In 1922 het die Engelse wetenskaplike, Lewis Fry Richardson "Weather Prediction by Numerical Process," gepubliseer nadat hy notas en afleidings gevind het waaraan hy gewerk het as 'n ambulansbestuurder in die Eerste Wêreldoorlog. Hy het daarin beskryf hoe klein terme in vergelykings verwaarloos word, en dat 'n skema in tyd en ruimte uitgedink kan word om oplossings te vind vir numeriese voorspellings.

Richardson het 'n groot ouditorium gevisualiseer met duisende mense wat die berekeninge doen en na ander aangee. Die aantal berekeninge was egter te veel om sonder rekenaars te doen en die grootte van die rooster en tydstappe het gelei tot onrealistiese resultate. 

Dit is later deur middel van numeriese analise bevind dat dit die gevolg was van numeriese onstabiliteit. Die eerste gerekenariseerde weervoorspelling is uitgevoer deur 'n span gelei deur die wiskundige, John von Neumann, wat  "Numerical Integration of the Barotropic Vorticity Equation" in 1950 uitgegee het. Praktiese gebruik van numeriese weervoorspelling het in 1955 begin, aangespoor deur die ontwikkeling van programmeerbare elektroniese rekenaars.

Die eerste daaglikse weervoorspellings ooit was gepubliseer in "The Times" op 1 Augustus 1861, en die eerste  weerkaarte is later in dieselfde jaar geproduseer. In 1911 het die Met Office die eerste mariene weervoorspellings via radio begin uitsaai. Dit het stormwaarskuwings vir gebiede rondom Groot-Brittanje ingesluit. In die Verenigde State van Amerika is die eerste openbare radio voorspellings in 1925 gemaak deur Edward B. "E. B." Rideout op WEEI, die Edison Electric Illuminating stasie in Boston. Rideout het van die V.S. Weerburo gekom, soos ook WBZ weervoorspeller G. Harold Noyes in 1931.

Die wêreld se eerste televisie weervoorspellings, insluitend die gebruik van weerkaarte, is eksperimenteel uitgesaai deur die BBC in 1936. Dit is in 1949 in gebruik geneem, ná die Tweede Wêreldoorlog. George Cowling het in 1954 die eerste weervoorspelling voor 'n weerkaart op televisie gegee. In Amerika is eksperimentele televisievoorspellings gemaak deur James C Fidler in Cincinnati in óf 1940 óf 1947 op die DuMont Television Network. In die laat 1970's en vroeë 80's, was Johannes Coleman, die eerste weerman op die ABC-TV se Good Morning America, ook die pionier in die gebruik van aanlyn  satellietinligting en rekenaar-grafiese beelde vir televisie weervoorspellings. Coleman was 'n medestigter van The Weather Channel (TWC) in 1982. TWC is nou 'n 24-uur kabelnetwerk.



</doc>
<doc id="116523" url="https://af.wikipedia.org/wiki?curid=116523" title="Johan Coetzee">
Johan Coetzee

Johan Coetzee (1946–1989) was ’n Afrikaanse skrywer van kortverhale oor die grensoorlog.

Johan Coetzee is op 31 Maart 1946 in Johannesburg gebore en matrikuleer aan die Hoër Seunskool Helpmekaar. Hy voltooi sy basiese militêre diensplig in 1964, waar hy in Maart ’n offisierskursus aan die Leërgimnasium voltooi en daarna in Julie as tweede luitenant uitgeplaas word na Walvisbaai. Na voltooiing van sy diensplig sluit hy aan by die infanterie-eenheid Regiment Johannesburg as offisier. Hy studeer verder in Johannesburg aan die Universiteit van die Witwatersrand met Afrikaans-Nederlands en Engels as hoofvakke en behaal ’n B.A.-graad. Na universiteit sluit hy by die Suid-Afrikaanse Uitsaaikorporasie aan as nuusman en aktualiteitsaanbieder, waarna hy in 1969 joernalis word by die Sondagkoerant "Die Beeld". Intussen woon hy verskeie kampe as offisier in die Burgermag by, onder andere twee op die grens met Rhodesië. Hy lê hom veral op finansiële beriggewing toe en word in die redaksie van "Rapport" opgeneem toe "Die Beeld" en "Dagbreek" saamsmelt. Vir twee jaar is hy "Sake-Rapport" se eerste en enigste verslaggewer en sluit dan in 1974 by die "Sunday Express" aan as eiendomsredakteur.

In 1975 werk hy as vryskut en stig kortstondig sy eie uitgewery, Die Onafhanklike Pers van Suid-Afrika (Edms.) Bpk., wat twee uitgawes van ’n nuwe onderwysblad, "Tutor", uitgee. Hierdie blad is finansieel onsuksesvol en hy sluit dit, terwyl sy huwelik van nege jaar met Marjanne de Bree terselfdertyd misluk. Twee seuns, Antoine Johan (6 Junie 1970) en Hendré de Bree (13 Januarie 1974), is uit hierdie huwelik gebore. In Januarie 1976 word hy opgeroep vir militêre diens in Angola en veg hy drie maande in hierdie oorlog as gevegsadjudant van een van die gevegsgroepe. By sy terugkeer in Mei 1976 aanvaar hy ’n pos by "Huisgenoot" in Kaapstad as militêre korrespondent. Hy skei op 4 Junie 1976 en trou dan op 22 Januarie 1977 met die onderwyseres Amoré Pienaar van Kaapstad, vroeër van Cradock. Hy word later redakteur van "Jongspan", die jeugafdeling by "Huisgenoot", vir wie hy tot met sy dood die rubriek “"Karel Poskabouter"” skryf. In 1983 word hy die eerste nuusredakteur en ná ’n ernstige hartaanval in 1988 produksiebestuurder. Hy is ook geakkrediteerde Weermagkorrespondent. In Mei 1989 is hy in Kaapstad aan ’n hartaanval oorlede.

Na sy besoek aan die grens begin hy skryf en sy eerste kortverhale word in Junie 1976 in "Huisgenoot" gepubliseer en in 1978 verskyn die eksperimentele “"Huis onder antenne"”, wat "Huisgenoot" se prys vir kortverhaal van die maand verwerf. “"Verby die wit brug"” is populêre kortverhale oor die grensoorlog wat verskeie kere op skool voorgeskryf word. Meeste van hierdie kortverhale het voorheen in tydskrifte verskyn. Die bundel vorm ’n hegte geheel, met die eerste verhaal wat ’n gesprek met ’n vertrekkende soldaat is en die laaste oor ’n reünie van ses soldate wat saam op die grens was, met verhale oor die gebeure op die grens tussenin. Hierdie boek beleef verskeie herdrukke. Hy is die skepper van die Boetie-karakter van die rolprente “"Boetie gaan border toe"” en “"Boetie op maneuvers"” en is medeskrywer van die draaiboeke vir hierdie rolprente. Draaiboeke van Jan Scholtz verwerk hy as romans onder die titels “"Die eensame vlug"” en “"Diamant en die dief"”.

Verder skryf hy gedigte oor Angola, ’n basiese konsep vir ’n drama, ’n televisiereeks oor die Weermag wat hy vir oorweging voorgelê het en ook verskeie artikels oor militêre sake vir verskeie tydskrifte.






</doc>
<doc id="116524" url="https://af.wikipedia.org/wiki?curid=116524" title="V.E. d'Assonville">
V.E. d'Assonville

Victor Edouard d'Assonville (gebore 18 Augustus 1927) is 'n afgetrede professor en hoof van die Departement Bybelkunde aan die Potchefstroomse Universiteit vir Christelike Hoër Onderwys (tans Noordwes-Universiteit). Hy skryf verskeie teologiese werke en ook 'n omvattende biografie oor die digter Totius.

Victor Edouard d’Assonville is op 18 Augustus 1927 gebore op die plaas Oase aan die Vrystaatse kant van die Vaalrivier. Hierdie plek word later ’n eiland in die Vaaldam. In 1945 matrikuleer hy op Ventersdorp, waarna hy verder studeer aan die Potchefstroomse Universiteitskollege (PUK). Hier behaal hy in 1950 die B.A.-graad en in 1954 die B.Th.-graad. Op universiteit neem hy aan vele studente-aktiwiteite deel en in 1952 verwerf hy as voorsitter van die Studenteraad die Abe Bailey-reisbeurs. Hy ontvang ook die universiteit se Raadsmedalje vir voortreflike diens. In die tydperk 1958 tot 1959 doen hy in Edinburg in Skotland navorsing oor die Hervorming in die sestiende eeu en spits hom veral toe op John Knox. Sy navorsing gaan veral oor die 16de eeuse Kerkgeskiedenis en hy doen sy navorsing by biblioteke en argiewe in Suid-Afrika, Edinburgh, Londen, Amsterdam en Kampen. In Edinburgh voltooi hy die eerste deel van die doktorale studies, en sit dan sy studies voort aan die Universiteit van Natal, waar hy in 1968 die Ph.D.-graad verwerf met ’n proefskrif oor "John Knox and the Institutes of Calvin".

Hierna verwerf hy in 1971 die M.Th.-graad met ’n verhandeling oor die digter Totius se opleiding en vorming as predikant. In 1972 lê hy vir die doel van sy doktorale studies die vakke Kerkgeskiedenis en Kerkreg af en gaan dan onder leiding van prof. G.C.P. van der Vyver voort met sy doktorale studies oor Totius as predikant. Hierdie studies word egter gestaak met prof. Van der Vyver se skielike dood. Victor gebruik egter wel hierdie navorsing vir sy latere omvattende biografie "Dit is Totius". Om die nalatenskap van Totius te help bewaar, speel hy ’n leidende rol in die praktiese inrigting van Totius se woonhuis te Potchefstroom (wat as monument verklaar is) en Totius se plasie Krugerskraal.

Vanaf 1954 tot 1961 is hy predikant in die Gereformeerde kerk Pietermaritzburg. Hierna is hy agtereenvolgens in die bediening in Johannesburg-Sentraal (1961–1965), Sunnyside in Pretoria (1965–1970) en Potchefstroom, waar hy die gemeentes Potchefstroom-Noord (1970–1971), Cachet (1971–1974) en Noordbrug (1974–1978) bedien. In 1979 word hy aangestel as professor in Teologie aan die Teologiese Skool en die Potchefstroomse Universiteit vir Christelike Hoër Onderwys. Sy hoofopdrag is die dosering van Kerkgeskiedenis en Dogmageskiedenis aan die kweekskool en die Fakulteit Teologie van die universiteit. In 1985 word hy deur die Kuratorium van die Teologiese Kweekskool vir ’n termyn (tot 1988) as rektor benoem. In 1988 lewer hy by die promosieplegtigheid van die Teologiese Skool die rektorale rede “"Die Psalmboek as reformatoriese erfenis"”, wat later gepubliseer word. By die universiteit is hy lid van die Senaat en ook hoof van die Departement Bybelkunde. Vanaf 1988 is hy vir langer as drie jaar die redakteur van die Gereformeerde Kerk se mondstuk "Die Kerkblad". Sy dienste by die Teologiese Skool word egter in Junie 1992 weens probleme in sy persoonlike lewe beëindig, enkele maande voordat hy sy emeritaat sou aanvaar.

By verskeie geleenthede woon hy plaaslike en buitelandse teologiese kongresse by, veral kongresse oor Calvyn, waar hy meermale insiggewende referate lewer. Hy word ook dikwels afgevaardig na sinodes van kerke met wie die Gereformeerde Kerke in Suid-Afrika korrespondensie handhaaf, asook na Ekumeniese Sinodes. Só besoek hy onder meer die kerke in Noord-Amerika, Skotland, Australië en Nederland, waarna hy volledige verslae oor die besoeke skryf wat voor die Suid-Afrikaanse Sinodes gedien het. Namens plaaslike sinodes dien hy ook op ’n groot aantal deputategroepe wat gemeentes besoek en met hulp en leiding bedien. 

Hy is getroud met Johanna Mathilda Therése van der Merwe en die egpaar het vyf kinders, twee seuns en drie dogters.

Sowat twintig boeke en meer as 200 tydskrifartikels verskyn uit sy pen. "Totius – Profeet van die Mooirivier" is ’n lewenskets van Totius, wat hy later opvolg met die omvattende biografie "Dit is Totius", wat die leidende werk oor hierdie besondere digter en teoloog se lewe en werk is. Totius se oorlogsdagboek, "64 dae te velde", voorsien hy van aantekeninge. Hy skryf ook ’n oorsig oor S.J. du Toit, Totius se vader, onder die titel "S.J. du Toit van die Paarl (1847–1911)". 

Die oorgrote deel van sy publikasies is teologies van aard en beskryf hoofsaaklik die gereformeerde leer of uitgangspunt oor teologiese sake. "Gids vir die Kerkgeskiedenis" is ’n samevatting van sy lesings in kerkgeskiedenis aan die Teologiese Skool. Hierbenewens skryf hy ook handboeke in Dogmageskiedenis, Kerkgeskiedenis en die Nuwe Testament, asook boeke oor die Afrikaanse Psalmberyming, die prediking en die doopsformulier. Daar verskyn ook ’n aantal preekbundels van hom. "Kerk op die wit hooglande" beskryf die geskiedenis van die kerke in Kenia.




</doc>
<doc id="116525" url="https://af.wikipedia.org/wiki?curid=116525" title="J. Suasso de Lima">
J. Suasso de Lima

J. Suasso de Lima (*27 Junie 1791, Amsterdam – †19 Desember 1858, Kaapstad) was ’n negentiende eeuse Kaapse digter en dramaturg, stigter van die eerste onafhanklike nuusblad en die eerste Nederlandse boekhandelaar in die Kaap.

Josephus Suasso de Lima was op 27 Junie 1791 in Amsterdam gebore en is van Portugees-Joodse afkoms. Op jeugdige ouderdom neem hy die Christelike geloof aan en word lid van die Hervormde Kerk. Hy bekwaam hom in Nederland in die regte en praktiseer in Amsterdam as prokureur. In Amsterdam is hy reeds lid van verskeie letterkundige kringe en skryf daar reeds drie naamlose letterkundige werkies. Hierna tree hy in diens van die Oos-Indiese Kompanjie en trou in 1816 met Geertye Bakker, by wie hy ’n dogter (Anna Elizabeth Fredrica Geertruijda) het. Kort na sy huwelik vertrek hy in 1816 saam met sy vrou as amptenaar na Batavia in Nederlands-Oos-Indië. Hier word hy egter beskuldig van misbruik van dokumente en word as prokureur van die rol geskrap. In 1818 kom die egpaar dan weer in die Kaap aan waar hy deur die goewerneur toegelaat word as “beëdigd translateur”.

Hy het ’n uitgebreide talekennis en bied sy dienste aan, in die "Kaapsche Courant" van 8 Augustus 1818, tot vertaling uit die “Hebreeuwsche, Grieksche, Latijnse, Arabische, Maleische, Chineesche, Malabaarsche en ander oostersche talen, zoo ook in het Fransch, Spaansch, Hoog- en Nederduitsch”. Van sy vertaal- en skryfwerk kon De Lima egter nie lewe nie. In 1823 aanvaar hy die taak as skoolmeester aan die Evangeliese Lutherse Kerkskool aan die Kaap, waar hy onder meer onderwys gee aan die slawekinders. Hy is die vader van kinderteater aan die Kaap met die stigting van die toneelgeselskap Tot Oefening en Smaak in 1825, waarvoor die negejarige J.G. Tredoux as direkteur optree. Hierdie dramavereniging van De Lima voer onder sy regie ’n groot aantal kindertoneelstukke op, insluitende "Het Dal van Almeria", "De verjaring", "De nachtwacht", "De vriend van de kinderen", "De regter", "Die een kuil graft voor een ander val ter gemeenlijk zelfs in" en "De moedwillige jonge". Hierdie vereniging moet egter noodgedwonge sluit wanneer daar openbare druk is oor die moontlike effek wat teater op kinders se moreel sou hê. De Lima skryf ter verdediging verskeie pamflette en artikels ter verdediging van kinderteater, ook die oorsig oor kinderteater in 1825 getiteld "Iets over het dansen en toneelspelen". Sy pogings om kinderteater te red is egter nie suksesvol nie.

Hy is in 1823 kortstondig bevriend met die skrywer en dramaturg Charles Etienne Boniface, wat selfs ’n ruk by hom inwoon. Hy vertaal dan ook Boniface se toneelstuk "L’enrage" as "De dolzinnige of De gewaande dolleman". Hierdie vriendskap gaan egter gou oor in vyandskap en hulle jarelange twisgesprek daarna besorg bekendheid aan beide. Die stryd begin wanneer De Lima die lang gedig "Ieder word teleurgesteld" in die "South African Chronicle" publiseer, waarin hy sydelings vir Boniface berispe, sonder om sy naam te noem, dat sy aangekondigde toneelopvoerings bykans nooit op die gestelde datum begin nie en gedurig uitgestel word. Boniface antwoord feitlik onmiddellik met die spotvers "Rira Bien, Qui Rira le Dernier", waarna die sluise sodanig oopgemaak word dat die redakteur van die "South African Chronicle" kort daarna die volgende berig plaas, waarin hy weier om sy blad verder as slagveld vir die vyandighede te laat gebruik: "De storm die zich lang heeft zaamgepakt, is eindelijk los gebroken, en reeds merkelijk hebben er vijandelijkheden tusschen de Heeren Boniface en S.d.L. als vertegenwoordigers der Franschen en Hollanders plaats gehad. Wij versoeken echter als bemiddelaars te mogen optreden, en geven bij dezen kennis, dat wij ons Blad niet langer als een middel willen laten gebruiken, om die vijandelijkheden te doen voortduren. Wanneer hunne bekendmakingen van een vredelievenden aard zijn, zullen wij daaraan gaarne een plaatsje inruimen, maar anders niet. De tempel van Janus is derhalve gesloten" Die twee vyande laat hulle egter nie hierdeur afskrik nie en vir die volgende aantal jare, totdat Boniface in 1843 na Natal vertrek, is hulle gedurig besig om by wyse van spotverse of dramas die draak te steek met mekaar.

In Januarie 1826 rig De Lima "De Verzamelaar" op, die eerste onafhanklike nuusblad in Suid-Afrika. Hierin kan hy vrye teuels gee aan sy digkuns en spotlus en gebruik die koerant dan ook as mondstuk om sy vyande, veral Boniface, aan te val. Om die leeslus en skryflus onder die minder bevoorregte klasse op te wek plaas hy ’n uittreksel uit die "Reizen en Lotgevallen" van die nuwe vertaler van die hooggeregshof J. Swaving. Met "De Groote Regenboog Partij op de Breêstraat" onder die pseudoniem Jack Roastboy behandel hy maatskaplike vraagstukke op satiriese wyse in ’n berymde gedig. Sy doen en late besorg hom egter meer vyande as vriende en hy verkeer gereeld in finansiële verknorsing. Sy vernaamste strategie in hierdie omstandighede was om met ’n lastersaak of dergelike die geregshof te gebruik om geld te kry om sy skulde te betaal en in 1829 pleeg hy selfs diefstal waarvoor hy in die tronk beland. Wanneer hy in 1830 weer in geldelike moeilikheid verval, word sy drukpers en koerant met al die intekenare deur sy grootste skuldeiser, Pieter van Breda, van hom weggeneem. Die koerant verander van naam na "De Zuid-Afrikaan" en sy teenstander Boniface word redakteur. Hy verlaat sy vrou in 1835 (sy is in 1836 oorlede) en knoop ’n verhouding aan met Magdalena Theron, wat tot baie skinderstories ly.

De Lima word in 1835 die eerste Nederlandse boekhandelaar in Suid-Afrika. Reeds in 1826 stig hy die Nederlandse Leesboekerij, die eerste kommersiële uitleenbiblioteek in die Kaap, wat dan ontwikkel tot die Boek-, Papier- en Prentenwinkel. In 1838 open hy ’n tweede tak, wat later verder uitbrei om die Zuid-Afrikaanse Bazaar en Boekwinkel te word. As boekhandelaar hou hy hom ook besig met die samestelling van almanakke en die vertaling van toneelstukke. Hy sit sy joernalistiek van 1839 tot 1848 voort in "De Verzamelaar" en van 1853 tot 1858 in "Het Volksblad". Met sy boekhandel gaan dit so goed dat hy weer ’n pers kon bemagtig, wat hy later aan die Regering verkoop.

Op 19 Desember 1858 is hy in Kaapstad oorlede. As aktiewe Vrymesselaar word hy in die ou Hollandse Kerkhof aan Somersetweg in die grafkelder van sy vriend, ’n mnr. Theron, begrawe.

In 1821 verskyn sy eerste bundel "Gedichten" in Amsterdam, opgedra aan J.A. Truter, toenmalige hoofregter in die Kaap. Die bundel open met die lang "Heldenroem van Nederland", waarin die helde van sy vaderland (ook die belangrike digters en skrywers) se dade en deugde besing word. Dit is inderdaad ’n soort beknopte vaderlandse geskiedenis op rym. Hierby skryf hy ook ’n reeks gedigte oor die koninklike familie van Nederland, terwyl hy ook ’n aantal geleentheidsverse oor die verjaarsdae of dood van hierdie familie insluit.

Sy nuwe vaderland is ook die onderwerp van ’n aantal gedigte en "De Kaapstad" word in vier sange besing. "Op het graf mijner Dochter" is ’n huldeblyk aan sy dogtertjie wat tydens sy kort verblyf in Batavia oorlede is en daar begrawe lê.

In 1840 word ’n tweede digbundel onder die titel "Nieuwe Gedichten" uitgegee, waarin hy verskeie satiriese verse en geleentheidsgedigte saambundel. Die bundel bevat vyf afdelings, naamlik "Bijbelstoffen", "Godsdienstige mengelgedichten," "Vaderlandse zangen", "Lijkgedichten" en "Mengelgedichten". Die gedig "De Hollandsche Taal" kritiseer die verengelsing aan die Kaap en wys op die gehegtheid van die Nederlandssprekende Afrikaners aan hulle identiteit en taal. "De uitgewekenen van Port Natal" is ’n gedig oor die Voortrekkers. Die langste gedig in die bundel, "Mijn Gezelschap", besing die honderde boeke van tientalle skrywers in verskeie tale wat sy lewe verryk het.

Hy dig steeds tot aan die einde van sy lewe en word die geleentheidsdigter by uitnemendheid van die Kaap. Hierdie geleentheidsgedigte sluit in "Ter verjaring van P.B. Borcherds" in 1846, "Heilgroet bij de Gouden Bruiloft van P.B. Borcherds" in 1856 en "Regelen aan de nachedachtenis gewyd, van myn aangenomen zoontje George, aan de gevolgen van een verschrikkelyken val overleden op Zondag den 22 November 1857".

Van sy gedigte word opgeneem in "Heerengracht Zuid-Afrika" van Francken en Praamstra en in Gerrit Komrij se bloemlesing "Die Afrikaanse poësie in ’n duisend en enkele gedigte".

Benewens die digkuns is sy vernaamste werke op die gebied van die drama, waar sy stryd teen Boniface dikwels lei tot dramas waarin hulle mekaar takel. Boniface se ballet "Limaçon de dichter", hekel die gebreklike uiterlike voorkoms van De Lima. Hierop antwoord De Lima met die "Zamenspraak tusschen Limaçon een dichter en een prosaisch gaskonjer", waarin hy veral Boniface se ondankbaarheid vir hulp wat aan hom verleen word aan die kaak stel. Boniface se antwoord in dieselfde jaar is ’n alleenspraak "De twee slakken of Limaçon snr en Limaçon jun", wat niks meer is as persoonlike beledigings nie. De Lima se verlating van sy vrou gee vir Boniface geleentheid om hom aan te val in ’n toneelstuk getiteld "Clasius of Het proces om een komedielootje", waarin die karakter wat op De Lima gebaseer is se naam Clasius Stupidibus Bavianus is. De Lima antwoord met "Aballino junior", wat hy deur sy kindergeselskap laat opvoer.

Terwyl hy onderwyser is aan die Lutherse Skool verskyn in 1824 die eerste Geskiedenisboek vir skoolgebruik, "Geschiedenis van de Kaap de Goede Hoop". In verskeie artikels wat in koerante en tydskrifte verskyn, bespreek hy sake van die dag. In 1825 kom die eerste stoomboot, die Enterprise, in Tafelbaai se hawe aan en dit gee hom die inspirasie vir ’n geleentheidsvers asook ’n prosabeskrywing van "Het stoomvaartuig", waarin hy gedeeltelik op die werk van vername skrywers steun.

In die jare 1826 tot 1828 verskyn daar in "De Kaapsche Courant" of "De Verzamelaar" nege Afrikaanse briewe in ’n poging om die plattelanders deur middel van ’n nabootsing van hulle taal grapperig voor te stel, almal waarskynlik geskryf deur De Lima. In die reeks "Huisbraken en diefstallen in de Kaapstad" lewer hy in 1835 en periodiek daarna kommentaar oor die ongeregtighede wat in die stad gebeur. Hy neem eksepsie wanneer dr. A.N.E. Changuion in sy boek "De Nederduitsche Taal in Zuid-Afrika hersteld" ’n hoofstuk opneem met die titel "Proeve van een Kaapsch Taaleigen", waarin voorbeelde gegee word van Kaapsche Taaleigen of Kaaps-Hollands, Afrikaans in wording. De Lima is van mening dat dit die laer klasse is wat so praat en nie die opgevoede klasse nie en gee ’n brosjure uit met die titel "De Taal der Kapenaren verdedigd tegen de schandelyke aanranding derzelve van Prof. Changuion". In 1854 stel hy die "Census of the municipalities of Cape Town" op en in 1857 die "Ties and index to ordinances (1825–1856)".

Reeds in Amsterdam vertaal hy in 1814 en 1815 “geschiedenissen” en “werken van smaak” en tydens sy kortstondige vriendskap in 1823 met Charles Etienne Boniface vertaal hy laasgenoemde se toneelstuk "L’enrage" as "De dolzinnige of De gewaande dolleman". Hy vertaal verskeie ander toneelstukke, onder andere die Franse toneelstuk "De zwervende Jood", waarskynlik na ’n opera van Fromental Halévy. Die sentimentele Franse roman "Raymond" vertaal hy in 1822 en gee daaraan sy eie ontknoping.

G.S. Nienaber gee in 1971 die boek "J. Suasso de Lima" uit, waarin sy lewe en die tydperk waarin hy gelewe het, behandel word.

Werke wat uit sy pen verskyn sluit in:



</doc>
<doc id="116528" url="https://af.wikipedia.org/wiki?curid=116528" title="J.L. de Villiers">
J.L. de Villiers

Jan de Villiers (*8 Maart 1922, Koffiefontein – †10 Mei 2009) was 'n professor in Teologie aan die Universiteit van Stellenbosch, skrywer van verskeie teologiese werke en wenner van die Akademieprys vir Vertaalde Werk.

Jan Lodewyk de Villiers was op 8 Maart 1922 op Koffiefontein in die Vrystaat gebore. Hy ontvang sy skoolopleiding op sy geboortedorp en matrikuleer in 1938 aan die plaaslike hoërskool, waarna hy in 1939 verder studeer aan die Teologiese Seminarium van die Grey Universiteitskollege in Bloemfontein. Na sy eerstejaar sit hy sy studies voort aan die Universiteit van Stellenbosch. Hier behaal hy ’n B.A.-graad met Latyn en Grieks as hoofvakke in 1941 en ’n M.A.-graad in Latyn en Grieks in 1942. Aan die Teologiese Kweekskool van die NG Kerk behaal hy in 1946 die M.Th.-graad en word in dieselfde jaar toegelaat tot die bediening. Na ’n paar maande se praktiese werk in die gemeente Moorreesburg studeer hy dan aan die Vrye Universiteit van Amsterdam in Nederland en behaal hier sy D.Th.-graad in 1950 met ’n proefskrif oor "Die betekenis van huiothesia (aanneming tot kinders) in die briewe van Paulus."

Na sy legitimering staan hy tot 1956 in die bediening in die Strooidak gemeente in die Paarl en daarna tot 1963 in Bonnievale. Hy word dan professor by die Teologiese Kollege van die  NG Sendingkerk in Wellington en later in Bellville. In 1969 word hy senior lektor in Nuwe Testamentiese Eksegese aan die Teologiese Kweekskool op Stellenbosch en is daarna professor in Teologie tot met sy aftrede in 1987. In die jare 1959 en 1983 verskaf hy die verklarende aantekeninge vir Handelinge van die Apostels en Galasiërs in die Verklarende Bybel, terwyl hy ook behulpsaam is met die nuwe Afrikaanse vertaling van die Bybel wat in 1983 gepubliseer word. Hy is getroud met die skrywer en vertaler van kinderboeke, Helene de Villiers, en hulle het vier kinders. Jan de Villiers is op 10 Mei 2009 oorlede.

Hy verower in 2005 die Akademieprys vir Vertaalde Werk vir sy vertaling van "Tot lof van dwaasheid" ("Encomium Moriae") van Desiderius Erasmus. Hierdie boek is in 2004 ook op die kortlys vir die toekenning van die Helgaard Steyn-prys.

Verder skryf hy ’n aantal teologiese boeke, waaronder "Wees heilig", "Die loongedagte in die Nuwe Testament", "Die handelinge van die Apostels", twee dele van "Handleiding by die studie van die Nuwe Testament", "Die leefwêreld van die Nuwe Testament" en "Desiderius Erasmus: Sy lewe en werk".

Hy is saam met P.A. Verhoef en D.W. de Villiers medeskrywer van "Sol Justitiae".




</doc>
<doc id="116529" url="https://af.wikipedia.org/wiki?curid=116529" title="Canon EOS-1D Mark IV">
Canon EOS-1D Mark IV

Die EOS-1D Mark IV is 'n professionele 16.1 effektiewe megapieksel digitale enkellensreflekskamera (DSLR) kamera deur Canon vervaardig. Die EOS-1D Mark IV is die opvolger van die Canon EOS-1D Mark III en is aangekondig op 20 Oktober 2009, net vier dae na Nikon hul D3s aangekondig het. Dit is tans die enigste Canon APS-H formaat DSLR met HD video-opname teen 1080p resolusie.

Dit is gestaak teen die middel-2012, met die bekendstelling van die Canon EOS-1D X, wat beide die EOS-1D Mk IV en die EOS-1Ds Mark III vervang het.

Dit het 'n Goue Toekenning van "Digital Photography Review" ontvang.



</doc>
<doc id="116530" url="https://af.wikipedia.org/wiki?curid=116530" title="Sichuanchelys palatodentata">
Sichuanchelys palatodentata

Sichuanchelys palatodentata was 'n skilpad uit die Jura-tydperk wat steeds tande gehad het. 'n Fossiel van die skilpad is in die paleontologiese vindplek Wucaiwan in die Wes-Chinese provinsie Xinjiang ontdek en dateer 160 miljoen jaar terug. Hierdie vonds beteken dat skilpaaie hulle tande langer behou het as wat wetenskaplikes aanvanklik gedink het.
"Sichuanchelys palatodentata" is ongeveer 30 miljoen jaar jonger.

'n Verwante spesie is "Mongolochelys efremovi" wat 100 miljoen later in sentraal Asië geleef het. "S. palatodentata" is waarskynlik 'n vroeë verteenwoordiger van 'n groep skilpadagtiges wat lank in Asië oorleef het, moontlik tot die einde van die Kryt-tydperk. Joyce et al. noem hierdie groep die "Sichuanchelyidae", wat 'n sustergroep van die huidige "Testudines" is.


</doc>
<doc id="116531" url="https://af.wikipedia.org/wiki?curid=116531" title="Huis van Fabergé">
Huis van Fabergé

Die Huis van Fabergé (Russies: Дом Фаберже, "Dom Faberzje") is ’n juweliersmaatskappy wat in 1842 in Sint Petersburg in die Russiese Ryk gestig is deur Gustav Faberge; hy het sy van "Fabergé", met ’n akuut op, gespel. Gustav is opgevolg deur sy seun, Peter Carl Fabergé, totdat die maatskappy in 1918 deur die Bolsjewiste genasionaliseer is. 

Die maatskappy was beroemd vir die uitspattige juweliersware in die vorm van eiers wat hulle vir die Russiese tsaars vervaardig het asook ’n reeks ander artikels van ’n hoë standaard en met fyn detail. In 1924 het Peter Carl se seun Alexander en sy halfbroer, Eugène, die maatskappy Fabergé et Cie in Parys, Frankryk, gestig en dieselfde soort juweliersware gemaak, maar onder die handelsnaam Fabergé, Paris. 

In 1937 is die handelsnaam Fabergé verkoop en in 1964 weer verkoop aan die kosmetiekmaatskappy Rayette Ingelyf, wat sy naam verander het na Rayette-Fabergé Ingelyf. Terwyl die naam verskeie kere verander is, het maatskappye soos Fabergé Ingelyf klere, die reukwater Brut (wat die beste verkoper van sy tyd was), die parfuum Babe en haarprodukte verkoop en rolprente vervaardig.

Die Fabergé-familie kan teruggespoor word na die 17de-eeuse Frankryk; hulle was toe bekend as Favri. Die Favri's het in Noord-Frankryk gewoon, maar het in of net ná 1685 weens godsdienstige agtervolging uit die land gevlug. Terwyl hulle ooswaarts deur Europa getrek het, het hul van verander van Favri na Favry, Fabri, Fabrier en toe na Faberge (sonder ’n aksent). ’n Gustav Fabrier is in 1814 in Estland gebore. Teen 1825 was die familie se van Faberge.

In die 1830's het Gustav Faberge na Sint Petersburg verhuis waar hy as goudsmid opgelei is. In 1842 het hy die juwelierswinkel Fabergé oopgemaak en ’n akuut op sy naam begin gebruik. Frans was die amptelike taal van die Russiese adel, en hulle het Frankryk met luukse items vereenselwig.

Later dié jaar is Gustav getroud met Charlotte Jungstedt, die dogter van ’n kunstenaar van Deense herkoms. In 1846 het die egpaar ’n seun, Peter Carl Fabergé, gehad.

In 1860 het Gustav Fabergé in Dresden, Duitsland, gaan aftree en die maatskappy in bestuurders se hande gelaat terwyl sy seun sy opvoeding voortgesit het. Op 18-jarige ouderdom het Carl begin opleiding ontvang as goudsmid in Duitsland, Frankryk en Engeland. In 1972 het hy op 26-jarige ouderdom na Sint Petersburg teruggekeer en in 1882 het hy beheer oor die maatskappy oorgeneem. 

Tsaar Aleksander III was baie beïndruk met Carl se werk en het hom in 1885 as hofleweransier aangestel.

In dieselfde jaar het Alexander III die Huis van Fabergé opdrag gegee om ’n Paaseier vir sy vrou, keiserin Maria Fjodorowna, te maak. Dié eier, bekend as die Heneier, was van goud gemaak. Sy ondeursigtige, wit emalje-"dop" kan oopgemaak word en binne-in is sy eerste verrassing, ’n mat geelgoud-eiergeel. Dit kan oopgemaak word om ’n veelkleurige goue hen te ontbloot wat ook oopgemaak kan word. Binne-in die hen is ’n piepklein diamantweergawe van die keiserlike kroon met ’n klein robynhangertjie, maar hierdie laaste twee dele het verlore geraak. Die eier is tans in die besit van die Russiese sakeman Wiktor Wekselberg.

Die tradisie van die tsaar om vir sy vrou met Paasfees ’n eierjuweelstuk te gee het voortgeduur en ná sy dood in 1894 is die tradisie deur sy seun Nikolaas II voortgesit; hy het elke jaar eiers vir sy ma en sy vrou, keiserin Aleksandra, laat maak. Die Huis van Fabergé het meer as 50 eiers vir die keiserlike familie gemaak. Van hulle het 43 bewaar gebly. Die eiers van 1917, die jaar van die Russiese Rewolusie, is nie voltooi nie, maar onlangs gerestoureer.

Die mees onlangse keer dat Fabergé sy tradisie voortgesit het, was in 2015. ’n Eier is in samewerking met die Al-Fardan-familie van Katar vir hulle gemaak. Die nuwe Pêreleier is vervaardig met die familie se pêrels. Dit bevat onder meer 139 wit pêrels, 3 305 diamante, bergkristal en perlemoen wat op wit- en geelgoud gemonteer is. ’n Meganisme laat die hele buitenste dop op sy voetstuk roteer terwyl ses seksies gelyktydig open om sy skat te onthul. Dit bevat ’n Fabergé-halssnoer van wit pêrels, diamante en perlemoen en ’n witpêreldruppel van 19,44 karaat.

Die Huis van Fabergé is in 1918 deur die Bolsjewiste genasionaliseer. Vroeg in Oktober het Carl Fabergé Petrograd op die laaste diplomatieke trein na Riga verlaat. Nadat die rewolusie in die middel van die volgende maand in Letland begin het, het hy na Duitsland gevlug, eindelik na Wiesbaden. Die Bolsjewiste het sy seuns Agathon en Alexander gevange geneem, terwyl sy vrou en oudste seun, Eugène, in die donker deur sneeubedekte woude per slee en te voet na Finland en daarna na Switserland ontsnap het. 

Carl Fabergé is op 24 September 1920 in Lausanne oorlede en sy vrou in Januarie 1925. Alexander het uit die tronk ontsnap nadat ’n vriend die bewaarders omgekoop het, maar Agathon het eers in November 1927 saam met vier helpers, sy vrou en seun oor die Golf van Finland ontsnap. Hulle het vir die res van hul lewe in Finland gewoon.

In 1924 het Alexander en Eugéne die maatskappy Fabergé et Cie in Parys gestig, waar hulle redelike sukses behaal het deur soortgelyke artikels as hul pa te maak. Hulle het die handelsnaam Fabergé, Paris gebruik. Hulle het tot in 2001 bestaan. In 1984 het Fabergé et Cie hul reg op die naam Fabergé vir juweliersware verloor in ’n hofsaak teen Fabergé Ingelyf.

Fabergé se reputasie as vervaardiger van die hoogste gehalte is in stand gehou deur publikasies en groot uitstallings. Ná die verbrokkeling van die Sowjetunie en die opkoms van die Russiese oligarge, het Russiese versamelaars probeer om baie van Fabergé se werk weer bekend te maak en veilingpryse het ’n hoogtepunt bereik.

On 27 November 2007 is die Rothschild-Fabergé-eier by Christie's in Londen vir £8,98 miljoen opgeveil. Dié prys was die rekord vir ’n werk van Fabergé, sowel as die hoogste prys wat ooit betaal is vir ’n Russiese artikel en die hoogste prys vir ’n klokwerk.

Die Amerikaanse oliemiljardêr Armand Hammer het baie Fabergé-stukke versamel en toe sy vriend Samuel Rubin in 1937 ’n nuwe sakeryk begin opbou om parfuum en toiletware te vervaardig, het Hammer voorgestel hy gebruik die naam Fabergé Ingelyf. In 1945 het die Fabergé-familie uitgevind hul naam word sonder hul toestemming gebruik vir die verkoop van parfuum, en lang onderhandelings tussen die twee partye se regsverteenwoordigers het begin. In 1946 het Rubin die Fabergé-handelsnaam vir juweliersware in die VSA geregistreer. ’n Skikking is in 1951 buite die hof bereik waarvolgens Rubin vir Fabergé & Cie sou betaal vir die reg om die naam vir die verkoop van parfuum te gebruik. In 1964 het Rubin die maatskappy aan George Barrie en die kosmetiekmaatskappy Rayette Ingelyf verkoop, wat hul naam in 1964 na Rayette-Fabergé Ingelyf en in 1978 na Fabergé Ingelyf verander het. In 1978 het Michael J. Stiker aansoek gedoen vir die patentregte vir Fabergé-juwele in New York namens Faberge & Cie in Parys, maar die aansoek het misluk. 

Van 1964 tot 1984 het Fabergé onder George Barrie baie bekende produkte en ook rolprente vervaardig. Fabergé het die Brut-toiletwareprodukte bekendgestel en promosiewerk daarvoor is deur die Amerikaanse voetbalspeler Joe Namath gedoen. In 1977 is Farrah Fawcett aangestel om die Farrah Fawcett-haarprodukte en reukmiddels te bemark. Brut-reukweerder het in dié tyd die beste verkoper onder reukweermiddels geword en is vandag steeds wêreldwyd beskikbaar.
Ander akteurs wat deur die maatskappy aangestel is, was Cary Grant en Roger Moore. Barrie het ook Fabergé se rolprentvervaardigingsafdeling in 1970 gestig. Dit het onder meer die prent A Touch of Class, wat ’n Oscar gewen het, in 1973 vervaardig.

Barrie het ook die Babe-reukweerder in 1976 begin; dit het binne die eerste jaar Fabergé se topverkoper-vroureukmiddel wêreldwyd geword. Dit is deur die aktrise Margaux Hemingway bemark. Babe het twee toekennings van die Fragance Foundation gewen.

Teen 1984 het die maatskappy talle bekende produkte verkoop, soos Aqua Net Hair Spray, Babe, Brut, Flambeau, Macho, Kiku, Woodhue, Farrah Fawcett en Fabergé Organics. In dié jaar het Meshulam Rikli se privaat Riklis Family Corporation Fabergé gekoop. Nuwe produkte het ingesluit klere vir mans, vroue en kinders onder handelsname soos Billy the Kid, Scoreboard en Wonderknit.

In 1986 het Mark Goldston voorsitter van die maatskappy geword. Hy was verantwoordelik vir die aanskaffing van die Elizabeth Arden-maatskappy in 1986 en die omskepping van Fabergé in ’n $1,2 miljard-maatskappy.

In 1989 het Unilever Fabergé Ingelyf van die Riklis Family Corporation gekoop. Dit is herdoop tot Elida Fabergé en het met L'Oreal meegeding om eerste plek onder kosmetiekmaatskappye.




</doc>
<doc id="116540" url="https://af.wikipedia.org/wiki?curid=116540" title="Dr. D.F. du Toit">
Dr. D.F. du Toit

D.F. du Toit (1853–1918; beter bekend as Dokter) was ’n lid van die Genootskap van Regte Afrikaners, wat die stryd om erkenning van Afrikaans as taal tydens die Eerste Afrikaanse Taalbeweging gelei het. Hy moet nie verwar word met D.F. du Toit (Oom Lokomotief) nie. Hy is wel familie van die broers S.J. du Toit en D.F. du Toit.

Daniël Francois du Toit is op 21 November 1853 op die plaas Nauwbepaald in Daljosafat gebore. Hierdie plaas is ’n gedeelte van die oorspronklike familieplaas Kleinbosch. Sy ouers is Daniël Francois du Toit en Maria Magdalena Malan. In sy jeugjare werk hy op sy vader se wynplaas en die resultaat is dat hy nie veel skoolopleiding gekry het nie, hoewel hy tog enkele jare die wykskool in Daljosafat bywoon. Aangesien hy altyd ’n medisyne tassie by hom gedra het, kry hy die bynaam van “Dokter”. In 1873 gaan hy saam met ds. S.J. du Toit na die Transvaal wanneer laasgenoemde hier oral die Woord bedien met die oog op ’n beroep. Hy is op 14 Augustus 1875 ’n stigterslid van die Genootskap van Regte Afrikaners en is ’n groot kampvegter vir die erkenning van Afrikaans.

As bestuurder van die drukpers in die huis van Gideon Malherbe in die Paarl vanaf 1875 is hy verantwoordelik vir die druk van "Di Patriot" en al die boeke van die G.R.A. is ook deur hom gedruk. Na die ondergang van "Di Patriot" in 1897 keer hy as boer terug na die familieplaas.

In die Paarl is hy verkies tot lid van die raad van die munisipaliteit en hy dien ook as burgemeester. Hy is getroud met Margaretha Magdalena van Nierop (gebore 6 Februarie 1860 en oorlede op 4 November 1916) en hulle het vyf kinders. Die twee seuns is die latere prof. Daniël Francois du Toit van Stellenbosch en die latere dr. Petrus Johann du Toit, opvolger van sir Arnold Theiler op Onderstepoort. Die drie dogters is Margaretha Magdalena,  Maria Catharina en Anna Dorothea.

Dokter is op 3 April 1918 oorlede en is begrawe in die familiebegraafplaas op die plaas Kleinbosch in Daljosafat, waar S.J. du Toit en P.J. Malherbe ook begrawe is.

Hoewel hy nie self geskryf en gepubliseer het nie, is hy van besondere belang vir Afrikaans weens sy lidmaatskap van die G.R.A. en sy betrokkenheid by die publikasie van "Di Patriot" en vele ander van die vroegste Afrikaanse geskrifte.



</doc>
<doc id="116542" url="https://af.wikipedia.org/wiki?curid=116542" title="Wiktor Wekselberg">
Wiktor Wekselberg

Wiktor Feliksowitsj Wekselberg (Russies: Виктор Феликсович Вексельберг, Oekraïens: Віктор Феліксович Вексельберг; geb. 14 April 1957) is ’n Russiese sakeman wat in Oekraïne gebore is. Hy is die eienaar en voorsitter van die Renowa-groep, ’n groot Russiese konglomeraat. Volgens "Forbes" word sy fortuin op $13,6 miljard geraam, wat hom die vierde rykste persoon in Rusland maak (soos op 4 Augustus 2015).

Wekselberg is na aan die Moskouse Kremlin en lei projekte om die Russiese ekonomie te moderniseer.

Wekselberg is in 1957 in Drohobitsj in die Oekraïense SSR gebore as die seun van ’n Oekraïens-Joodse pa en ’n Russiese ma. In 1979 het hy sy studies voltooi aan die Moskouse Vervoeringenieursinstituut. Daarna het hy as ingenieur en navorsingsbestuurder by ’n pompvervaardiger in staatsbesit gewerk.
In 1988, nadat die Gorbatsjof-administrasie sy beperkings op besighede verslap het as deel van perestroika en glasnost, het hy KomWek, ’n organisasie sonder winsbejag, gestig wat werk vir die Irkoetsk-aluminiumfabriek gedoen het. In 1990 was hy medestigter van die Renowa-groep saam met ’n kollegeklasmaat, Leonard Blawatnik. KomWek het 67% van Renova besit en Blawatnik se maatskappy Access Industries die res. Wekselberg het finansiële voordeel getrek uit die privatisering van die aluminiumbedryf in 1993 in Rusland onder die Jeltsin-administrasie. In 1996 het hy die Siberies-Oeralse Aluminiummaatskappy (Soeal) gestig deur middel van ’n samesmelting van die Oeralse en die Irkoetsk-aluminiumfabriek. (Soeal sou later opgeneem word in Roesal, die grootste aluminiummaatskappy in die wêreld.) Met wins wat hy gemaak het uit die aluminiumbedryf het ’n minderheidaandeel gekoop in Tjoemen-olie (TNK), een van Rusland se grootste olie-en-gasmaatskappye. In 1997 het hy ’n beherende aandeel gekoop in Tjoemen en is hy op die direksie aangestel; in 1998 het hy voorsitter van die direksie geword. Later het hy daardie en ander bates onder die Renowa-groep verenig en bestuursverantwoordelikhede aan bestuurders gedelegeer.

In 2003 het Renowa, Access Industries van Blawatnik en die Alfa-groep (wat deur Michail Fridman, German Khan en Aleksei Koezmitjof besit is) ’n strategiese vennootskap aangekondig om hul oliebates gesamentlik in Oekraïne en Rusland te hou, en daarvoor het hulle die AAR-konsortium gestig. In dieselfde jaar het AAR met British Petroleum se Russiese oliebates saamgesmelt in ’n 50-50-onderneming met die naam TNK-BP; dit was die grootste privaat transaksie in Rusland se geskiedenis. As voorsitter van die uitvoerende raad van TNK het Wekselberg ’n sleutelrol gespeel in die beklinking van die transaksie.

Wekselberg is tans besig met ’n groot herstrukturering van sy bates: die verdeling van eiendom saam met sy vennoot Blawatnik, die samesmelting van Renowa se aluminiumbates met dié van Oleg Deripaska en die integrasie van verskeie elektrisiteits- en telekommunikasiebeleggings.

In Februarie 2004 het Wekselberg nege Fabergé-eiers van die Forbes-familie in New York gekoop. Hy is die persoon wat die meeste Fabergé-eiers in die wêreld besit – altesaam 15 (nege keiserlike eiers, twee Kelch-eiers en vier ander). In ’n dokumentêr van 2013 het Wekselberg onthul hy het net meer as $100 miljoen vir die nege keiserlike eiers betaal. Hy het beweer hy het nooit die eiers in sy huis uitgestal nie, maar hulle gekoop omdat hulle belangrik vir die Russiese geskiedenis en kultuur is. Hy het ook planne bekend gemaak om ’n museum te open om die eiers in sy versameling uit te stal. Die uiteinde was die Fabergé-museum in Sint Petersburg, wat op 19 November 2013 amptelik geopen is.

Wekselberg het ook in 2005 altesaam £1,7 miljoen op ’n veiling van Christie's betaal vir "Odalisque", ’n naakstudie wat na bewering die werk is van die Russiese kunstenaar Boris Koestodijef. Kort daarna het deskundiges begin twyfel aan die egtheid van die skildery. Hulle het beweer Koestodijef se handtekening wat van 1919 dateer, is in ’n verfstof met ’n aluminiumbasis aangebring wat eers ná die kunstenaar se dood beskikbaar was. Wekselberg het Christie's gedagvaar en die regter het in Julie 2012 beslis hy was geregtig daarop om sy geld terug te kry; Christie's moes boonop die regskoste van sowat £1 miljoen betaal.



</doc>
<doc id="116544" url="https://af.wikipedia.org/wiki?curid=116544" title="Dorothea Möller-Malan">
Dorothea Möller-Malan

Dorothea Catherina Stoffelina Möller (Winburg, Oranje-Vrystaat, 28 Julie 1898 – onbekend) was ’n sendingwerker en skrywer.

Dorothea Möller het haar opleiding as sendingwerkster aan Friedenheim van die Hugenote-seminarie op Wellington ontvang en in die huwelik getree met die onderwyser W.D. Malan. Saam met hulle toegewyde sendingwerk in Kenia, Natal en Noord-Transvaal gedoen. Vanaf 1938 het sy ’n groot aantal artikels en sketse vir tydskrifte geskryf. Haar eerste roman, "Hes", het in 1945 verskyn. Die opvolg, "Hes se oorwinning", het sy opgedra aan die jong Afrikanerdogter wat haar brood in die sweet van haar aanskyn moes verdien. Möller-Malan het haar as skrywer daarop toegelê om die lewe soos sy dit ken, getrou weer te gee. Mettertyd het uit haar pen ’n reeks publikasies verskyn, veral avontuurverhale, uit die Tweede Vryheidsoorlog, met die plaaslewe as agtergrond.


</doc>
<doc id="116546" url="https://af.wikipedia.org/wiki?curid=116546" title="D.W. Krüger">
D.W. Krüger

Prof. Daniël Wilhelmus Krüger (Steynsburg, 11 Augustus, 1906 – onbekend) was ’n Suid-Afrikaanse geskiedskrywer en direkteur van die Instituut vir Geskiedenisnavorsing aan die Raad vir Geesteswetenskaplike Navorsing.

Daniël Krüger is in die Noordoos-Kaap, hartland van die Gereformeerde Kerke in Suid-Afrika, gebore. Ná sy studiejare aan die PU vir CHO het hy eers as argivaris gewerk en daarna van 1936 tot 1966 as dosent, eers as senior lektor en vanaf 1945 as professor en hoof van die departement geskiedenis aan sy alma mater. Daarna het hy ook doseer aan Unisa, die Universiteit van Fort Hare en die Universiteit van die Transkei. Hy het veral bekendgeraak as produktiewe en wetenskaplike navorser en geskiedskrywer. Onder sy talryke publikasies verdien veral dié oor pres. Paul Kruger (ook ’n Gereformeerde lidmaat), sy verwerking en veral aanvulling van "Geskiedenis van Suid-Afrika" en "The making of a nation" vermelding. Hy was ook die tweede redakteur van die "Suid-Afrikaanse Biografiese Woordeboek".

Hy het die einde van "blanke baasskap" reeds in 1953 voorspel, 41 jaar voor die einde van die vorige bedeling toe hy geskryf het: "Die grootste probleem vir die blankes van Suid-Afrika sal binne etlike jare wees hoe om hulle aan te pas in 'n gemeenskap waarin blank en nie-blank gelyke politieke regte geniet, want dit word by die dag duideliker dat so 'n tyd aanstaande is. Dis 'n bittere gedagte vir elke blanke dat sy politieke alleen-seggenskap slegs tydelik is. Op die oomblik besef die meeste blankes nie die tydelike aard van die voogdyskap nie, maar tog is dit 'n historiese noodwendigheid.



</doc>
<doc id="116548" url="https://af.wikipedia.org/wiki?curid=116548" title="Berggrasland, bosland en woud van die Drakensberge">
Berggrasland, bosland en woud van die Drakensberge

Die berggrasland, bosland en woud van die Drakensberge is 'n WWF-ekostreek in Suid-Afrika en Lesotho.

Die gebied bestaan veral uit grasland en is tussen 1800 en 2500 m hoogte geleë. Naas grasland is daar plek-plek ook naaldwoud of ruigte.
Hoër dele van die gebergte behoort tot 'n eie ekostreek, die hooggebergte van die Drakensberge (AT1003). Grasspesies wat hier volop groei is byvoorbeeld "Monocymbium ceresiiforme", "Diheteropogon filifolius", "Sporobolus centrifugus", "Harpochloa falx", "Rendlia altera", "Cymbopogon dieterlenii" en "Eulalia villosa".



</doc>
<doc id="116551" url="https://af.wikipedia.org/wiki?curid=116551" title="Wildehawergras">
Wildehawergras

Die wildehawergras "(Monocymbium ceresiiforme" (Nees) Stapf) is 'n grasspesie wat inheems aan Suid-Afrika is en wat volop in die berggrasland van die Drakensberge en die hoëveld voorkom. Op die SANBI-rooilys is dit as "veilig" gelys. Dit kom ook buite Suid-Afrika voor.

Die plant kan 30-50 cm hoog word. Die grasspriete is gewoonlik nie langer as 15 cm nie en eindig in 'n skerp puntjie. As hulle ouer word kleur hulle rooi. Die skutblare het die vorm van 'n bootjie en is rooibruin.


</doc>
<doc id="116553" url="https://af.wikipedia.org/wiki?curid=116553" title="Borselgras">
Borselgras

Die borselgras "(Rendlia altera" (Rendle) Chiov.) is 'n grasspesie wat inheems aan Suid-Afrika is en wat volop in die berggrasland van die Drakensberge voorkom. Op die SANBI-rooilys is dit as "veilig" gelys. Dit kom ook buite Suid-Afrika voor.

Dit is 'n meerjarige grasspesie wat groot matte kan vorm. In die suide van die Demokratiese Republiek van die Kongo, waar reeds sedert die 14de eeu koper gemyn word, word hierdie gras op grond aangetref wat aansienlik met metale besoedel is. P.A. Duvigneaud het selfs die spesie as 'n koperliewende spesie "Rendlia cupricola" beskryf. Sandgronde aan die oewer van 'n rivier wat deur die Likasi-myn besoedel word het hoë koper- (1,1%) en kobaltgehaltes (0,13%). Hier is "R. altera" die enigste plant wat die grond koloniseer.


</doc>
<doc id="116555" url="https://af.wikipedia.org/wiki?curid=116555" title="Beesmelkbos">
Beesmelkbos

Die beesmelkbos ("Euphorbia mauritanica" L.) is 'n vetplant wat inheems aan Suid-Afrika en Namibië is. Op die SANBI-rooilys word dit as "veilig" (LC) gelys. Dit is wydverspreid en volop.

Die plant kom veral in die Sukkulente Karoo voor waar dit dikwels domineer in dale en op heuwelhellings. Maar dit word ook in Albany-ruigte, Fynbos of Nama-Karoo aangetref.

Die plant is eenhuisig en sonder dorings. Dit is 'n struik wat 1,5 m hoog word met regop takke wat uit 'n dik wortelstok groei. Dit het min sytakke en die takke is geelgroen met klein blaarlittekens. Die jong takkies kry van Augustus tot Oktober party klein geel blommetjies aan die end.

Die wetenskaplike naam "mauretanica" berus op 'n misverstand. Dillenius het gedink dat die plant uit Mauretanië gekom het en Linnaeus het dit oorgeneem. Die plant is gasheer vir 'n parasitêre plant "Hydnora africana" wat jakkalskos genoem word.


</doc>
<doc id="116557" url="https://af.wikipedia.org/wiki?curid=116557" title="W.F.H. Huyzers">
W.F.H. Huyzers

Willem Frederik Hendrik Huyzers (1904–1978) was ’n predikant in die Nederduits Hervormde Kerk en skrywer van godsdienstige werke en dramas. Die digter N.P. van Wyk Louw is sy swaer.

Willem Frederik Hendrik Huyzers is op 30 April 1904 gebore. Hy bekwaam homself as predikant in die Nederduits Hervormde Kerk van Afrika en word georden op 14 November 1931. Hy is getroud met Sophia Maria Pohl, die suster van Anna Neethling-Pohl en Truida Pohl, laasgenoemde die vrou van N.P. van Wyk Louw, wat dus sy swaer is.

Hy bedien onder andere die gemeentes van Krugersdorp, Brixton en Duiwelskloof en word ook verkies tot die Kuratorium vir Teologiese Opleiding van die kerk, waar hy van 1956 tot 1957 as voorsitter dien.

Na aftrede vestig hy hom op ’n plasie in in die Oos-Transvaal. Op 11 Mei 1978 is hy oorlede.

Hy skryf die Kersspel "Ster uit die Ooste". "Ver bo korale" is ’n boek met dagboekstukke, wat hy saam met ander skryf, en "Paradys of oerwoud" is ’n bundel met preke.

Werke uit sy pen sluit in:

HTS Teologiese Studies. Vol 66 No.3 2010 Supplementum 9 “Honderd Jaar Kerk en Teologiese Opleiding: ’n Kroniek van die Hervormde Kerk.


</doc>
<doc id="116564" url="https://af.wikipedia.org/wiki?curid=116564" title="Amerikaanse presidentsverkiesing 2016">
Amerikaanse presidentsverkiesing 2016

Die Amerikaanse presidentsverkiesing van 2016 (Engels: "United States presidential election, 2016") is op 8 November 2016 gehou om te bepaal wie Barack Obama as die 45ste President van die Verenigde State van Amerika sal opvolg. Volgens Amendement XXII van die Grondwet van die Verenigde State kon Obama nie vir 'n derde termyn verkies word nie. Donald Trump van die Republikeinse Party verslaan die Demokratiese Hillary Clinton in die verkiesing en word so dié land se eerste sakeman as president. Hy sal op 20 Januarie 2017 in die amp beëdig word.

Die presidentsverkiesing is op dieselfde dag gehou as die parlementsverkiesing vir die Huis van Verteenwoordigers en die Senaat.

Daar was 538 kieskollegestemme te verdeel. Die opkoms was 55,7 persent.

Hoofkandidate was:
Andere kandidate was:



</doc>
<doc id="116568" url="https://af.wikipedia.org/wiki?curid=116568" title="Max Power Services">
Max Power Services

Max Power Services (Edms) Bpk is 'n maatskappy wat toerusting vir die mynbou-sektor vervaardig. Sy hoofsetel is in Randfontein, Suid-Afrika.

Die maatskappy is in 1980 deur Herman de Koker in Randfontein gestig. Hy het in 1957 as gereedskapmaker gekwalifiseer en tot 1967 vir die Consolidated Brass Foundry gewerk. Daarna het hy vir JCI as ondergrondse pomp-passer gewerk tot die stigting van Max Power Services in 1980. In 1995 is sy seun Pierre de Koker by die firma aangestel en in 1999 is hy as besturende direkteur aangestel. Tans is Pierre de Koker die hoof uitvoerende beampte. Tersia de Koker word in 1999 by die firma aangestel in 2002 is sy aangewys as die finansiële direkteur van Max Power Services.




</doc>
<doc id="116569" url="https://af.wikipedia.org/wiki?curid=116569" title="Landkuns">
Landkuns

Landkuns, aardwerke (terme deur Robert Smithson geskep) of aardkuns is 'n kunsbeweging waarin landskappe en kunswerke onlosmaaklik verbind is. Hierdie kunswerke word in die natuur geskep en bestaan uit 'n kombinasie van natuurlike materiale soos grond, rotse (bodemrots, rotsblokke, klippe), organiese mediums (stompe, takke, blare) en water, sowel as vervaardigde materiale soos beton, metaal, teer of minerale pigmente. In plaas daarvan dat beeldhouwerke in 'n landskap opgerig word, vorm die landskap deel van die wyse waarop die werke geskep word. Daar word dikwels van grondverskuiwingstoerusting gebruik gemaak. Die werke word gewoonlik op afgeleë plekke, ver van bewoonde gebiede aangetref waar dit deur wind en weer verweer word. Baie van die eerste werke wat in die woestyne van Nevada, New-Mexiko, Utah of Arizona geskep is, was efemeries van aard en bestaan vandag slegs as video-opnames of fotografiese dokumente.

Landkuns is 'n protes teen "die waargenome kunsmatigheid, plastiese estetika en meedoënlose kommersialisering" van kuns in Amerika in die laat 1960's. Voorstanders van landkuns het museums of galerye as agtergrond van kunsaktiwiteite verwerp en kolossale landskapsprojekte onwikkel wat die beperkings van tradisionele vervoerbare beeldhouwerke en die kommersiële kunsmark geïgnoreer het. Landkuns is deur minimale kuns en konseptuele kuns geïnspireer, sowel as moderne bewegings soos De Stijl, kubisme, minimalisme en die werk van Constantin Brâncuși en Joseph Beuys. Baie van die kunstenaars wat met landkuns geassosieer word, was by minimale kuns en konseptuele kuns betrokke. Isamu Noguchi se 1941-ontwerp vir "Contoured Playground" in New York word soms as 'n belangrike vroeë landkunswerk vertolk, al het die kunstenaar sy werk nooit "landkuns" genoem nie, maar bloot "beeldhou". Sy invloed op kontemporêre kuns, landskapsargitektuur en omgewingsbeeldhou kan vandag in baie werke gesien word.

Alan Sonfist het in 1965 met 'n alternatiewe benadering tot werk met die natuur en kultuur na vore gekom deur historiese natuur en volhoubare kuns weer na New York toe terug te bring. Sy inspirerendste werk is "Time Landscape", 'n inheemse woud wat hy in die stad New York aangeplant het. Hy het ook verskeie ander "Time Landscapes" geskep, onder andere "Circles of Time "in Florence, Italië, wat die historiese gebruik van die land dokumenteer, en onlangs by die deCordova Sculpture Park and Museum buite Boston. Volgens die kritikus Barbara Rose het die kommodifisering en geïsoleerdheid van galerygebonde kuns hom ontnugter. In 1967 het die kunskritikus Grace Glueck in die "New York Times" verklaar dat die eerste aardwerk deur Douglas Leichter en Richard Saba aan die Skowhegan School of Painting and Sculpture geskep is. Die skielike verskyning van landkuns in 1968 kan aan 'n geslag kunstenaars, hoofsaaklik in hulle laat twintigerjare, se reaksie op die verhoogde politieke aktivisme en die verrysende omgewings- en vrouebevrydingsoperasies toegeskryf word.

Die beweging het in Oktober 1968 met die groepuitstalling "Earth Works" by die Dwan-galery in New York begin. In Februarie 1969 was Willoughby Sharp kurator van die "Earth Art"-uitstalling by die Andrew Dickson White Museum of Art by die Cornell Universiteit, Ithaca, New York. Die kunstenaars het ingesluit Walter De Maria, Jan Dibbets, Hans Haacke, Michael Heizer, Neil Jenney, Richard Long, David Medalla, Robert Morris, Dennis Oppenheim, Robert Smithson en Gunther Uecker. Die uitstalling is deur Thomas W. Leavitt georganiseer. Gordon Matta-Clark, wat op daardie tydstip in Ithaca gewoon het, is deur Sharp genooi om die kunstenaars met die installasie van hulle werke vir die uitstalling te help.

Die Amerikaner Robert Smithson is waarskynlik die bekendste kunstenaar wat in hierdie genre gewerk het. Sy 1968-essay "The Sedimentation of the Mind: Earth Projects" het as kritiese raamwerk gedien vir die beweging as 'n reaksie op Modernisme se losmaking van maatskaplike kwessies. Sy bekendste werk, en waarskynlik die beroemdste landkunswerk, is die "Spiral Jetty" (1970). Daarvoor het Smithson rots, grond en alge gebruik om 'n lang (460 meter) spiraalvormige pier in Great Salt Lake in Utah te bou. Hoeveel van die werk, indien enige, sigbaar is, hang af van die wisselende watervlakke. Die werk was in stadiums al heeltemal onder water. Smithson se "Gravel Mirror with Cracks and Dust" (1968) is 'n voorbeeld van landkuns wat wel in 'n galery uitgestal word. Dit bestaan uit 'n hoop gruis langs 'n galerymuur wat gedeeltelik met spieëls bedek is. In sy eenvoud en konsentrasie op die materiale self, openbaar dié en ander landkunswerke 'n verwantskap met minimalisme. Daar is ook ooreenkomste met Arte Povera in die gebruik van materiale wat tradisioneel as "onkunstig" of "waardeloos" beskou is. Die Italianer, Germano Celant, stigter van Arte Povera, was een van die eerste kurators wat landkuns voorgestaan het.

"Landkunstenaars" is oor die algemeen Amerikaners en ander prominente kunstenaars op hierdie terrein sluit in Carl Andre, Alice Aycock, Walter De Maria, Hans Haacke, Michael Heizer, Nancy Holt, Ana Mendieta, Dennis Oppenheim, Andrew Rogers, Charles Ross, Robert Smithson, Alan Sonfist en James Turrell. Turrell het in 1972 aan waarskynlik die grootste landkuns-kunswerk begin werk. Dit het die omvorming van die landskap rondom die uitgewerkte Roden Crater-vulkaan in Arizona behels. Die prominentste nie-Amerikaanse landkunstenaars is waarskynlik die Britse Chris Drury, Andy Goldsworthy, Peter Hutchinson, Richard Long en die Australiër Andrew Rogers. In 1973 het Jacek Tylicki begin om skilderdoeke of papiervelle in die natuurlike omgewing te los om die natuur die geleentheid te gee om self kuns te skep.

Sommige projekte deur die kunstenaars Christo en Jeanne-Claude (wat bekendheid verwerf het deur monumente, geboue en landskappe met lap toe te draai) is ook as landkuns beskou, al stem die kunstenaars self nie daarmee saam nie. Joseph Beuys se konsep van "maatskaplike beeldhouwerk" het "landkuns" beïnvloed, en sy "7000 Eichen"-projek van 1982 wat die aanplant van 7 000 eikebome behels het, toon baie ooreenkomste met "Landkuns"-prosesse. Rogers se "Rhythms of Life”-projek is die grootste kontemporêre landkunsonderneming ter wêreld en bestaan uit 'n ketting van klipstandbeelde of geogliewe op uiteenlopende, eksotiese plekke regoor die wêreld – 12 terreine – van onder seevlak en tot by hoogtes van 4,300 m. Daar is tot drie geogliewe (met groottes wisselend tot 40,000 vk/m) op elkeen van hierdie plekke.

Eduardo Sanguinetti, die Latyns-Amerikaanse filosoof en landargitek, se "Sculptures in Earth" (1979)  is in natuurlike ruimtes geplaas en het funksioneel geraak namate plante en diere hulle tuiste op daardie spesifieke plek in die La Pampa-woestyn gemaak het. In Sanguinetti se essay "Alter Ego" (1986) het hy geskryf: "Spontane aktiwiteit in die natuur... In die natuur is daar 'n soort spontane aktiwiteit. Hierdie konsep bestaan nie by die gekultiveerde mens nie, en as dit in kinders voorkom, is dit soos 'n vae herinnering aan die primitiewe verstand. Die oorlewing van 'n bewustheid van die bonatuurlike in die natuur moet dus in alle landkuns-kunswerke die element wees wat 'Alles verlewendig'."

Die Amerikaanse landkunstenaars se duur projekte is hoofsaaklik deur welgestelde kunsbeskermers en privaatstigtings gefinansier. Met die skielike ekonomiese afswaai van die middel 1970's is die meeste van hierdie befondsing gestaak. Met die dood van Robert Smithson in 'n vliegtuigongeluk in 1973 het die beweging een van sy heel belangrikste leiers verloor en begin doodloop. Charles Ross werk steeds aan die Star Axis-projek waarmee hy in 1971 begin het. Michael Heizer gaan voort met sy werk aan "City, "en James Turrel werk steeds aan die Roden Crator-projek. In die meeste opsigte is "landkuns" vandag deel van hoofstroom openbare kuns, en in baie gevalle word die term "landkuns" misbruik om enige soort kuns in die natuur te etiketteer, selfs al is daar nie 'n konseptuele verband met die avant-garde werke deur die pioniers van landkuns nie.






</doc>
<doc id="116571" url="https://af.wikipedia.org/wiki?curid=116571" title="St. Croix-eilandgroep">
St. Croix-eilandgroep

Die St. Croix-argipel lê in die westekant van Algoabaai, noordoos van Port Elizabeth, tussen die mondings van die Sondagsrivier en die Swartkopsrivier, en bestaan uit die rotsagtige eilandjies St. Croix, Brenton en Jahleel.

St. Croix is 12 ha groot, 700 m lank van noordwes tot suidoos, op sy breedste 360 m, op sy hoogste 60 m bo seevlak en 4 km van die naaste land. Dit lê op 33° 47' 58″ suid en 25° 46' 11″ oos.

Brenton lê op 33° 49' 3″ suid en 25° 45' 54″ oos. Dit is 250 m by 200 m groot, bereik 'n hoogte van 20 m bo seevlak en is 6 km van die kus.

Jahleel (soms Jakkals genoem) is net kleiner as Brenton, maar is slegs 10 m hoog. Dit lê 1 km van die strand en amper teen die hawehoof van die nuwe Ngqura-hawe by die mond van die Koegarivier.

Vroeg in Maart 1488 het Bartholomeus Dias en sy geselskap St. Croix besoek, 'n hout kruis opgerig en 'n kerkdiens gehou. Dias het die eilandjie Santa Cruz genoem. Die ander twee eilandjies is genoem na Jahleel Brenton (1770–1844), 'n Amerikaanse vlootoffisier en kunstenaar. Tans vorm die argipel deel van die Addo-olifant Nasionale Park.

Van plantegroei is daar op die eilandjies byna geen sprake nie. Seevoëls, soos die brilpikkewyn, swarttobie, witborskormorant en die trekkormorant kom in groot getalle voor.




</doc>
<doc id="116572" url="https://af.wikipedia.org/wiki?curid=116572" title="Indiane">
Indiane

Die Indiane vorm die inheemse bevolking van die Amerikas, met uitsondering van die Inuïete en die Aleoete, wat voor Christophorus Columbus se ontdekking van die Amerikas die vasteland bevolk het. Die stamvaders het die Amerikas in die vroeë geskiedenis deur die Beringlandbrug vanaf Asië bereik en daar gevestig; gevolg deur 'n verskeidenheid aan kulture en tale.

Omdat die benaming Indiane deur die Europese koloniste ingevoer is, word dit nie deur die inheemse mense van die Amerikas gebruik nie en hulle het ook nie 'n eie versamelnaam nie. Die inheemse volke in Kanada word Eerse Nasies (Engels: "First Nations", Frans: "Premières nations") genoem en in die Verenigde State Inheemse Amerikansers ("Native Americans"). Soortgelyke terme is ook in die Portugees- en Spaanstalige lande van Latyns-Amerika gebruiklik.

Indiane vorm geen eenvormige etniese groep nie; die term sluit in nomadiese jagter-versamelaars soos die Prairie-Indiane, sedentêre landbouers en ook ryksstigtende volke soos Asteke, Inka en Maja.

Daar word teenswoordig algemeen aanvaar dat die voorouers van die Amerikaanse inboorlinge omstreeks 30 000 jaar v.C. die kontinent vanuit Siberië binnegekom het. Die Amerikas en Asië was destyds waarskynlik nog nie deur die Beringstraat van mekaar geskei nie. Verskeie groepe het tot in Suid-Amerika getrek.

Die eerste mense het die Amerikas sowat 18 000 jaar gelede oor die Beringlandbrug tussen Siberië en Alaska bereik en langs die kus tot die suide uitgebrei. Volgens 'n ander teorie het mense die Amerikas vanaf Oseanië bereik en langs die weskus versprei.

Aan die begin het hulle hul jagter-versamelaar-leefwyse behou en later landbou uitgeoefen. Belangrike voedsels sluit in aartappels en mielies. Omtrent 3000 v.C. het eerste beskawings ontstaan, soos die Maja in Meso-Amerika. Latere beskawings sluit in Caral in Peru (2627 v.C.), die Olmeke in Meso-Amerika (1500–400 v.C.), die Inka in die Andes (13de tot 16de eeu) en die Asteke in Meso-Amerika (14de tot 16de eeu).

Die term "Indiane" het ontstaan toe Christophorus Columbus gedink het dat hy Oos-Indië bereik het. Die Amerikas het uiteindelik as Wes-Indië bekend geword, 'n naam wat nog steeds gebruik word om na die eilande van die Karibiese See te verwys.

Die inheemse bevolking van die Karibiese gebied het die eerste slagoffers van die Europeërs en hul siektes geword. Nadat Columbus die Amerikas vir Spanje in besit geneem het, het die Spaanse Ryk in 1517 met die verowering van Yucatan, in 1519 met die verowering van die Asteekse Ryk en in 1532 met die verowering van die Inka-ryk begin en aansluitend groot dele van die vasteland onderwerp. Aansluitend is kolonies soos Nieu-Spanje in 1519 gestig, in 1534 het Nieu-Frankryk gevolg en in 1620 Nieu-Engeland.

Die Europese koloniste het hul godsdiens, hul kultuur en hul tale na die Amerikas gebring en die Indiane gedwing om hul leefwyse aan te neem.

Die Indiane het begin om met die Europeërs en die slawe uit Afrika te vermeng. Nadat die meeste Amerikaanse lande aan die begin van die 19de eeu hul onafhanklikheid bereik het, het die lande voortgegaan met die assimilasiebeleid.

Lande soos Chili, Meksiko en die Verenigde State het oorloë teen die inheemse bevolking gevoer en die Indiane is gedwing om in reservate te leef, veral in lande soos Brasilië, Colombia, Kanada, Panama, Paraguay, Venezuela en die Verenigde State. Die alledaagse lewe in hierdie reservate is gekenmerk deur armoede en werkloosheid.

Vandag vorm Mestizo's die bevolkingsmeerderheid in verskeie lande van die Amerikas, veral in die Sentraal-Amerikaanse lande van Belize, Costa Rica, El Salvador, Guatemala, Honduras, Nicaragua en Panama. Tot vandag toe vorm Indiane groot dele van die bevolking in lande soos Bolivië, Chili, Colombia, Ecuador, Groenland, Guatemala, Meksiko en Peru.

Ten minste 'n duisend verskillende inheemse tale word in die Amerikas gepraat. Sommige, soos Quechua, Guaraní, Aymara en Nahuatl, word deur miljoene se mense gepraat. Ander belangrike tale sluit in Mayathan en Mapudungun.

In omstreeks 20 000 v.C. het die sogenaamde Folsomkultuur in die suidweste van die Verenigde State ontstaan. Die Indianevolk wat hiertoe behoort het, was jagters wat van spiese met punte van steen gebruik gemaak het en onbekend was met die pyl en boog. In omstreeks 1000 v.C. het die Cochisekultuur in Arizona en Nieu-Meksiko ontstaan, wat op die versamel van veldkos berus maar ook 'n beskeie begin met akkerbou (mielies) gemaak het.

Dit het die grondslag gelê vir die groot suidwestelike landboukulture wat bekend staan as Mogollon-Mimbres, Pueblo en Hohokam. Talle stamme uit die gebied was ook bedrewe mandjievlegters, wat meegebring het dat hulle ook soms die mandjie-makervolk genoem word. Sowat 1000 jaar n.C. het 'n nuwe kultuur in die suidweste ontstaan, naamlik die van die rotsbewoners (Cliffdwellers-kultuur). Dit is waarskynlik veroorsaak deurdat aggressiewe stamme uit die noorde (vermoedelik die voorouers van die Apache en die Navajo) die gebied binnegeval en baie stamme gevolglik hulle toevlug tot die splete in groot rotsmassas geneem het, waar hulle wonings, torings en skanse gebou het.

'n Ander belangrike prehistoriese kultuurgebied het van die suidooste al langs die Mississippirivier op tot by die Groot Mere langs die Kanadese grens gestrek. Dit was die gebied van die sogenaamde heuwelbouers (Moundbuilders-kultuur).

Voorwerpe wat in talle kunsmatige heuwels gevind is, toon duidelike ooreenkomste met die van Indiaanse beskawings in Sentraal-Amerika. Die Natchez-stamme was die laaste verteenwoordigers van hierdie kultuur, wat reeds eeue voor die koms van die blankes deur primitiewer stamme vernietig is.

Toe die ontdekkingsreise van Christophorus Columbus ’n nuwe fase vir die Noord-Amerikaanse kontinent ingelui het, was die gebied deur sowat een miljoen mense bewoon. Buite die suidwestelike en suidoostelike kultuurgebiede het ook nog 'n aantal ander Indianestamme voorgekom wat van veldkos, visvangs, jag en in sommige gevalle van akkerbou geleef het.

Die Indiane het tot 'n groot aantal verskillende taalgroepe behoort en dit het dikwels gebeur dat stamme van dieselfde taalgroep ver van mekaar gewoon en niks van mekaar geweet het nie. Die godsdienstige opvattinge en die ekonomiese, politieke en sosiale strukture was by die koms van die blankes meer uiteenlopend en ongelyk ontwikkel as wat dit destyds in Europa die geval was.

Baie Indiaanse kulture het reeds in die aanvangstydperk van die blanke kolonisasie verdwyn, maar in sommige gevalle het die kontak met blankes ook tot nuwe vorme van kulturele bloei gelei. Die bekendstelling van perde en vuurwapens het byvoorbeeld die beroemde prêriekultuur tot gevolg gehad, terwyl die gebruik van moderne metaalwerktuie die houtsnykuns in die noordweste tot groot hoogtes gevoer het.

Die Indianekultuur langs die Amerikaanse noordweskus was vroeër hoogs ontwikkel. Die belangrikste stamme in die gebied was die Tlingit van Alaska en die Haida, Tsimshian en Kwakiutl van Kanada. Eersgenoemde twee stamme het tot die Athapaskiese taalgroep behoort, terwyl die Tsimshian deel was van die Penutian-taalgroep en die Kwakiutl van die Mosan-taalgroep. Hoewel hierdie stamme en die talle ander van die gebied in baie opsigte van mekaar verskil het, het hulle tog 'n taamlik eiesoortige kultuur verteenwoordig.

Die Indiane van die noordweskus het hoofsaaklik van visvangs geleef aangesien die riviere en die see ryk was aan kabeljou, haring, heilbot en salm. Hulle het ook robbe, seeleeus, walrusse en walvisse en landdiere soos elande, kariboes en bere gejag. Die vroue het vrugte, bessies en eetbare wortels versamel. Die wonings, wat dikwels baie ruim was, is van sederhout gebou. Die kleredrag was baie beperk.

Wanneer die weer dit toegelaat het, het die mans kaal geloop, terwyl die vroue net 'n voorskoot van sederboombas gedra het. In die reënseisoen is skouermantels van bas gedra, terwyl die winterklere uit ’n verskeidenheid huide en pelse vervaardig is. Die komberse wat by feestelike geleenthede gedra is, was ook van sederboombas. Die geel komberse van die Tlingit was besonder opvallend, aangesien dit met motiewe beskilder is wat in ’n ritmiese patroon herhaal is.

Die Noordweskus-Indiane het in dorpe gewoon wat politieke eenhede gevorm het. Onderlinge bondgenootskappe tussen dorpe is selde aangegaan, maar bloedige gevegte was algemeen, soms selfs tussen dorpe wat tot dieselfde stam behoort het. Die samelewing was streng hiërargies georden. Elke stam het uit 'n aantal sibbes bestaan wat tot dieselfde totem behoort het.

Dit was 'n mitiese voorouer wat dikwels in die vorm van 'n dier (byvoorbeeld ’n walvis, beer, arend of bewer) voorgestel is. Die sibbes was weer onderverdeel in statusgroepe waarvan die lede verskillende range en oorerflike titels gehad het. Die slawe, wat deurgaans krygsgevangenes of ontvoerde Indiane van ander stamme was, is van die sosiale organisasie uitgesluit.

Die uitleg van 'n dorp is bepaal deur die onderlinge verhoudinge wat die sibbes gehandhaaf het. ’n Enkele woning het soms tot 20 gesinne van verskillende sibbes gehuisves wat mekaar goedgesind was. Voor die huise het die totempale gestaan waarop die totemsimbole van die inwoners uitgekerf was. So 'n paal kon meer as 30 m hoog wees. Kenmerkend vir die kultuurgebied langs die noordweskus was die dra van maskers. Dit was 'n verdere aanduiding van die sibbe en rang waartoe iemand behoort het.

Maskers is ook deur lede van die verskeie magtige "geheime genootskappe" gedra wat binne die hoogste stande gevorm is en wat ’n groot invloed op die sosiale lewe van 'n stam uitgeoefen het. Die lidmaatskap van 'n sibbe, statusgroep of rang het onder meer bepaal aan watter rituele, danse en liedere 'n individu mag deelneem. Sommige van hierdie voorregte kon aan ander oorgedra word, maar die skenker kon dit dan self nie meer benut nie.

Om besittings, hetsy materieel al dan nie, weg te gee, was 'n algemene gebruik onder die Indiane van die noordweskus en het verband gehou met hul sterk drang na aansien. Hierdie strewe het veral uiting gevind in die sogenaamde potlatch (afgelei van die woord "patshatl" = “om te gee"), wat ’n feestelike byeenkoms was waarby die gasheer sy gaste met geskenke oorlaai en dikwels van sy eiendom vernietig en slawe vermoor het.

Hoe meer hy kon weggee en vernietig, hoe groter was sy aansien onder sy gaste. Potlatch-feeste is egter so dikwels oor en weer gehou dat baie van die geskenke terugontvang is. In wese was dit dus niks anders as verbloemde ruilhandel nie, maar dit het bygedra tot die indrukwekkende kulturele bloei van die noordwestelike beskawing: Om sy gaste te beïndruk, het die gasheer moeite gedoen om met die mooiste en kleurrykste goedere vorendag te kom.

Die geloof in mitiese voorvaders het die grondslag van die godsdiens gevorm. Afbeeldings van totems het die hele kultuur oorheers. Dit was nie net op die totem pale aangebring nie, maar ook op die huisgewels, die boeë van hul bote, op seremoniële ratels, maskers, dose, lepels en komberse.

Die voorvaderlike geeste is vereer en gevrees enter wille van beskerming aanbid. Toordokters het 'n belangrike rol in die godsdiens gespeel aangesien hulle in 'n toestand van beswyming met die bonatuurlike wêreld in aanraking sou kon kom. Hulle het ook as genesers opgetree.

Sedert die koms van die blankes het die leefwyse van die Indiane langs die noordweskus baie verander. Hul vrye toegang tot die viswaters is algaande aan bande gelê, terwyl pogings om van hulle akkerbouers te maak, nie geslaag het nie. Die veldtog van sendelinge en die owerheid teen die "heidense" potlatch het die tradisionele kultuur 'n ernstige knou gegee.

As gevolg van die onlangse toename in die Indianebevolking, word al hoe meer van hulle gedwing om die klein reservate te verlaat. Talle probeer om in die bosboubedryf 'n bestaan te maak, terwyl daar ook 'n oplewing in die kunsnywerheid is. Laasgenoemde is gedeeltelik 'n poging om die tradisionele kultuur te laat herleef.

Die ooste van die Verenigde State en Kanada was die bakermat van 'n aantal Indianebeskawings wat veral in die groot woude gevestig was. Hierdie kulture het onderling baie verskil.

Die suidooste was die eerste streek in Noord-Amerika waar Indiane met blankes in aanraking gekom het en dit was ook die plek waar die eerste oorloë tussen hulle plaasgevind het. Van talle stamme het nog net die naam oorgebly, maar enkeles het die stryd teen die deportasie na die sogenaamde Indian Territory in Oklahoma oorleef.

Hul getalle het egter drasties afgeneem. In die binneland van Florida leef steeds 'n aantal Seminole (Golf-taalgroep) in klein dorpe wat selfs nou nog dikwels bestaan uit die sogenaamde chickees, huise sonder mure wat op pale gebou is en wat baie geskik is vir die moerasagtige gebied vol slange. Hulle deurkruis die netwerk van riviere, mere en moerasse met bote wat uit boomstamme gesny word.

Die sosiale organisasie van die Seminole het vroeër op matrilineêre sibbes berus, dit wil se die afstamming is van moederskant af bereken. Teenswoordig het die stelsel in onbruik geraak. Die suidooste was ook die woongebied van onder andere die Creek, die Choctaw (albei van die Golf-taalgroep) en die Cherokee (Irokese taalgroep).

Teenswoordig bestaan daar nog net enkele Choctaw-families en sowat 5 000 Cherokee-families. Die meeste van hierdie stamme is reeds in die eerste helfte van die 19de eeu na Oklahoma verdryf. In Oklahoma is daar teenswoordig sowat 50 000 Cherokees, wat hulle in groot mate by die blankes se leefwyse aangepas het.

Die oorgrote meerderheid van die Indianestamme wat vroeër in die oostelike woude gewoon het, het Algonkwynse tale gepraat. Die belangrikste stamme was die Delaware en die Mohegan (Mohikane). Hulle het van jag, visvangs in die riviere en ruilhandel geleef. In hul stryd teen die blankes het hulle gedugte militêre konfederasies gevorm, soos byvoorbeeld die Powhatan-konfederasie aan die begin van die 17de eeu, waartoe sowat 30 stamme behoort het. Die hewige verset is egter gebreek en die stamme is oor ander dele van die Verenigde State versprei. Die klein groepe wat in die ooste oorgebly het, is heeltemal van die tradisionele woudkultuur vervreem.

Die noordooste is van oudsher die woongebied van die Irokeessprekende stamme. Tussen die 15de en die 18de eeu het 'n aantal stamme soos die Mohawk en die Seneca die beroemde Irokese Liga gevorm. Dit was 'n liggaam wat met inagneming van die outonomiteit van elke stam besluite kon neem wat vir almal gegeld het.

Deels as gevolg hiervan het die Irokese 'n groot polities-militêre mag gevorm wat hulle daartoe in staat gestel het om die druk van die blankes te weerstaan. Hulle is nooit na ander gebiede gedeporteer nie en leef steeds in reservate in die grensgebied tussen die Verenigde State en Kanada.

Die politieke stelsel van die Liga funksioneer nog in sommige opsigte. Net soos die Seminole was die Irokese matrilineêr georganiseer. Die bestuurslede van die Liga is gekies deur sibbes waarvan vroue aan die hoof gestaan het. Die vrou speel vandag nog 'n taamlik belangrike rol in die sosiale lewe. Hoewel die Irokese se tradisionele leefwyse in die reservate verdwyn het, vind baie nog 'n mate van sekuriteit in die sogenaamde Long House-godsdiens.

Dit word sedert die begin van die vorige eeu gepredik en is 'n vermenging van tradisionele en Christelike opvattinge en gebruike. Dit berus op ’n honderdtal etiese gedragsreëls wat eerbied vir die natuur en verwerping van die blankes se leefwyse (insluitende alkoholverbruik) vereis. Die seremoniële gebruik van tabak is een van die belangrikste elemente van die godsdienstige rituele.

'n Kenmerkende instelling van die Irokese is die geheime genootskap wat deur die blankes die False Face Society genoem word en wat steeds bestaan. Die lede van die genootskap dra houtmaskers wat beskilder en met perdesterthare versier is. Daar word geglo dat die maskers by bepaalde rituele siektes kan uitdryf en geestelike krag kan gee.

Rondom die Groot Mere in die grensgebied van die Verenigde State en Kanada het 'n aantal Algonkwynsprekende stamme vroeër gewoon. Sommige soos die Outoua, het grootliks verdwyn. Die Winnebago (Sioux-taalgroep) word ook tot hierdie kultuurgebied gereken. Hierdie Indiane het nie net uit jag en visvangs 'n bestaan gemaak nie, maar ook uit die verbouing van wilde rys en graan.

Byna al die stamme is sedert die koms van die perd in meerdere of mindere mate deur die westelike prêriekultuur beïnvloed. Die belangrikste stamme wat oorgebly het, is die Cree (in Kanada) en die Ojibwa of Chippewa (in Kanada en die Verenigde State). Laasgenoemde is veral bekend vir hulle kleredrag, wat ryklik met krale versier is.

Die ontwerp is beïnvloed deur die Franse met wie hulle handel gedryf het. Die wapens wat hulle in ruil vir pelse gekry het, het hulle gebruik om onder meer die Sioux-sprekende stamme weswaarts te verdryf. Onder die Ojibwa word steeds die sogenaamde Midéwiwin aangetref, ’n geheime vereniging met 'n godsdienstigeins lag wat deur die blankes ook die Grand Medicine Society genoem word.

Die beroemde Pueblo-kultuur het in die suidweste van die Verenigde State in die deelstate Nieu-Meksiko en Arizona ontstaan. Die Indiane uit die gebied is van oudsher mielieboere en woon in baie kenmerkende dorpe ("pueblo" is die Spaanse woord vir "dorp"). Die huise bestaan uit meer as een verdieping en is so ontwerp dat die dak van elke verdieping ook as stoep vir die volgende een gebruik kan word.

Die Pueblo-Indiane, wat tradisioneel 'n baie vreedsame volk is, het 'n besonder ryk kultuur ontwikkel. Hul versierde erdewerk en die sogenaamde katsynas is baie bekend. Laasgenoemde is klein, gemaskerde mensfigure van hout wat allerlei bonatuurlike magte verpersoonlik. Belangrike Pueblo-stamme is die Hopi (Uto-Asteekse taalgroep) en die Zuni (Zuni-taalgroep). Die meeste stamme is na die koms van die Spaanse koloniste tot die Rooms-Katolieke geloof bekeer en het ook eers Spaans en later Engels as voertaal aangeneem.

Nogtans het baie van hulle oorspronklike tradisies bewaar gebly. Dit geld veral vir die Hopi, wie se slangdans, 'n vrugbaarheidsritueel waarin priesters met ratelslange tussen die tande dans om die reën te besweer, steeds uitgevoer word. Onder die Pueblo-Indiane word naas Rooms-Katolieke kerke ook nog die sogenaamde kivas aangetref. Dit is vertrekke wat net deur 'n opening in die dak betree kan word en waar groot katsynas en ander voorwerpe van die katsyna-kultus bewaar word.

Die feit dat die Pueblo-Indiane hulle taamlik vinnig by die Europese kultuur aangepas het, het onder meer daartoe gelei dat die blankes hulle meestal met rus gelaat het en dat hulle gou 'n groot mate van selfbeskikking geniet het. Hulle is steeds hoofsaaklik akkerbouers, maar hul landboumetodes is baie modern.

Die Navajo (Athapaskiese taalgroep) is met 'n bevolkingstal van meer as 167 000 teenswoordig die grootste Indianevolk in Noord-Amerika. Meer as 100 000 leef in ’n groot reservaat van 75 000 km², waar hulle met veral skape boer. Vroeër het die Navajo van jag, roof en ruilhandel geleef. Die blankes het hulle as gevaarlik beskou en die onderwerping van die stamme het met baie bloedvergieting gepaard gegaan.

Die tradisionele woning van die Navajo is die hogan, 'n blokhut wat gedeeltelik onder die grond gebou en ook met grond bedek word. Sedert die omskakeling na skaapboerdery het die kunsnywerheid onder hulle sterk ontwikkel. Hul wolkomberse, wat deurgaans helderrooi gekleur is, word tot die waardevolste kunsskeppings van Indiane gereken. Die Navajo se familie is matrilineêr georganiseer en familiesake word hoofsaaklik deur die vroue gereël.

Die magiese genesing van siektes is 'n belangrike onderdeel van hul godsdiens. Teenswoordig het die Navajo met 'n vinnige bevolkingsgroei te kampe, wat die moontlikhede van suksesvolle skaapboerdery in die reservaat al hoe meer beperk. Talle verlaat dan ook die reservaat om as ongeskoolde arbeiders te gaan werk.

Net soos die Navajo is die Apache ook uit die noorde afkomstig en behoort hulle ook tot die Athapaskiese taalgroep. Die volk bestaan uit verskillende stamgroepe wat oor Nieu-Meksiko, Arizona en Colorado versprei is. Terwyl die Navajo mettertyd baie elemente van die Pueblo-kultuur oorgeneem het, was dit met die Apache geensins die geval nie. Sommige stamme het hul eerder deur die prêriekultuur laat beïnvloed.

Kenmerkend vir die Apache is hul koepelvormige hutte en die gevlegte mandjies wat met mens- en diermotiewe versier is. 'n Belangrike deel van hul tradisies is die ingewikkelde puberteitsrituele vir meisies. Die feit dat die Christendom geen ingang onder die Apache gevind het nie, spruit uit die volk se tradisionele vyandigheid teenoor vreemdes.

Ook naburige Indianestamme het vroeër baie las van die Apache se rooftogte ondervind. Selfs in die reservate waarin hulle nou woon, is hulle nog hardnekkige teenstanders van blanke gesag en meng hulle ook nie met ander Indiane nie. Baie van hulle is suksesvolle veeboere.

In die suidweste van Arizona woon die sogenaamde Rancheriastamme, soos die Pima, Papago en Yuma. Eersgenoemde twee behoort tot die Uto-Asteekse taalgroep en laasgenoemde tot die Hokan-taalgroep. Hoewel die Pima nasate van die prehistoriese Hohokam is, het die kultuurvlak van hul voorouers nie behoue gebly nie.

Aangesien hulle reeds vroeg tot die Christendom bekeer is, het daar ook niks van hul eie politieke en sosiale struktuur oorgebly nie. Dieselfde geld vir die Papago, wie se getalle vinnig toeneem. Die suidelike deel van Kalifornië was vroeër die woongebied van ’n groot aantal stamme. Hulle het hoofsaaklik van veldkos, visvangs en konynjag geleef. Hulle het ook feitlik geen klere gedra nie en in hutte gewoon.

Spaanse sendelinge het hulle al baie vroeg tot die Christendom bekeer en hulle in die sendingstasies se vrugtetuine laat werk. Dit het die grondslag gelê vir die Kaliforniese vrugtekwekerye. Tydens die goudstormloop van 1849 is baie van hierdie stamme deur die blankes uitgewis. In Noord-Kalifornië het stamme soos die Hupa (Athapaskiese taalgroep), die Yurok (Ritwantaalgroep) en die Yokut (Penutiantaalgroep) hulle beter gehandhaaf. Hulle praat nog hul eie tale en onderhou nog bepaalde tradisionele rituele.

Die legendariese beeld van die Indiane soos dit in talle avontuurromans of -rolprente (Westerns) geskets word, het betrekking op die indrukwekkende prêriekultuur. Dit het veral op die prêrie self ontstaan, dit wil se op die eens uitgestrekte grasvlaktes tussen die Rotsgebergte (Rocky Mountains) en die Mississippirivier. Die stamme van die meer noordoostelik geleë Plato en die Groot Bekken (Great Basin) suid van die Plato kan egter ook tot die prêriekultuur gereken word.

Name soos Sioux, Cheyenne, Comanche, Kiowa, Pawnee en Swartvoete is oorbekend as gevolg van die stamme se heldhaftige verset teen die weswaartse opmars van die blankes. Minder bekend is egter dat die kultuur van die Prêrie-Indiane betreklik jonk is. Tot aan die einde van die 18de eeu het die stamme hoofsaaklik van jag in die omgewing van hul dorpe geleef.

Bisons is te voet gejag deur hulle oor afgronde te dryf sodat hulle hulle te pletter geval het. Die enigste huisdier wat hulle geken het, was die hond, wat as pakdier gebruik is. Sommige stamme soos die Pawnee (Irokese taalgroep) het ook mielies en tabak verbou. Die invoer van perde en vuurwapens deur die Europese koloniste het die vroeëre leefwyse van die prêriebewoners ingrypend verander.

As gevolg van hul instinktiewe begrip vir die natuur en diere het hulle gou geleer hoe om die perd hul belangrikste bondgenoot te maak. Veral die vernuftige ruiterkuns van die Comanche het baie beroemd geword. Aangesien perde en vuurwapens die bisonjag aansienlik vergemaklik het, het baie stamme later feitlik uitsluitlik daarvan geleef en dit het tot 'n meer nomadiese leefwyse gelei. Die nuwe beweeglikheid, waarby die tipi-tent goed ingepas het omdat dit vinnig opgestel en afgebreek kon word, het ook in die Indiane se stryd teen die blankes groot voordele ingehou.

Die bisonjag met primitiewer middels is trouens al duisende jare gelede op die prêrie bedryf. In teenstelling met die blankes het die Indiane daarvoor gesorg dat die bisonstapel altyd op peil gebly het. Ander diere wat gejag is, was onder meer herte, gaffelantilope en bergskape. Deur die ruilhandel met die blankes het die Indiane onder meer krale bekom, waarmee hulle hul kledingstukke, wat hulle uit die huide vervaardig het, versier het.

Elke stam het 'n voorkeur vir bepaalde kleure gehad. Die Sioux, wat ook soms die Dakota genoem is, het byvoorbeeld 'n voorliefde vir rooi, wit en blou krale gehad, terwyl die Cheyenne (Algonkwynse taalgroep) geles verkies het. Besonder indrukwekkend was die groot hooftooisel van arendsvere wat in gevegte gedra is. Dit het by uitstek die simbool van die prêriekultuur geword. Die Indianegemeenskappe van die prêrie was redelik demokraties ingestel.

Elke stam is bestuur deur ’n stamraad waarin verskeie sibbes en mansverenigings verteenwoordig was. Die raad kon individuele stamlede aanwys as kamphoof, aanvoerder van 'n krygstog of jagekspedisie, of as onderhandelaar met ander stamme en blankes. Hierdie ampte was in die meeste gevalle net tydelik en nie oorerflik nie. Die groot verskeidenheid tale, waarvan sommiges net deur enkele duisend Indiane gepraat is, het gelei tot die gebruik van beeldskriftekens op huide.

Die taalverskille is verder deur 'n uitgebreide stelsel van gebaretaal oorbrug. Die Prêrie-Indiane was gedugte krygers wat baie gesteld was op krygsroem. Dit is nie verkry deur 'n vyand op 'n afstand dood te skiet nie, maar eerder deur hom in ’n fisieke geveg te oorwin. Alie vyande is ook nie ewe belangrik geag nie; die Arapahos het byvoorbeeld verkies om teen die Ute en die Pawnee te veg omdat hulle as onderskeidelik die dapperste en die wreedaardigste beskou is.

Die buit was dus selde die vernaamste oorweging vir 'n oorlog. Die gebruik om gesneuwelde en lewendige vyande te skalpeer, het algemeen voorgekom, hoewel dit nie duidelik is of hierdie gewoonte sy oorsprong by die Indiane gehad het nie. By die Prêrie-Indiane het dit egter verband gehou met die geloof dat hare die "setel van die siel" is. Indiane wat lewend geskalpeer is (as sodanig is dit nie noodlottig nie), is ook nie weer in hul gemeenskappe opgeneem nie omdat hulle as "lewende dooies" beskou is.

Die grondslag van die godsdiens op die prêrie was die geloof in 'n misterieuse mag wat alles en almal beïnvloed het. Die Sioux het dit dan ook die "groot misterie" (Wakantankan) genoem. Hierdie mag is nie net in indrukwekkende natuurverskynsels soos die son, weerlig en donder verpersoonlik nie, maar ook in die meeste ander manifestasies van die natuur (bome, riviere, ensovoorts).

Die blankes het die natuur nie met dieselfde eerbied benader nie en hul vernietigende aktiwiteite, soos die feitlik algehele uitroeiing van die bison, was in die oë van die Indiane heiligskennis. Baie prêriestamme het een keer per jaar 'n sogenaamde sondans gehou waarby 'n aantal mans vier dae lank van sonop tot die middag toe gevas en gedans het. Daarna is allerlei rituele gehou waarin die wilskrag en die uithouvermoë van die deelnemers beproef is deur die toediening van liggaamlike pyn.

Die sondans is as 'n vorm van kommunikasie met die natuur en 'n bron van geestelike krag vir die deelnemers beskou. Daarbenewens het dit die samehorigheidsgevoel van die stamlede simbolies bevestig. Teen die einde van die 19de eeu het die meeste Prêrie-Indiane aanhangers van die sogenaamde spookdansgodsdiens geword, ’n ideologie wat daarop gemik was om die tradisionele leefwyse te herwin wat deur die blankes verstoor is.

Die spookdansritueel sou die gesneuwelde krygers laat herrys en die bisontroppe na die prêrie terugbring. Die hernieude veggees wat die geloof meegebring het, het tot hewige en bloedige gevegte met die blankes gelei, wat eers met die bloedbad in 1890 by Wounded Knee beëindig is. Hoewel die verset van die prêrie-stamme mettertyd heeltemal gebreek is, het die sterkstes onder hulle hervestiging na vreemde gebiede vrygespring. In die reservate ontbreek die geleenthede om die tradisionele leefwyse voort te sit, veral vanweë die verdwyning van die bison. Enkele kultuurelemente het egter in 'n aangepaste vorm bly voortbestaan.

Die woestynagtige Groot Bekken was die tuiste van die Shoshone, Ute en Paiute, wat almal tot die Uto-Asteekse taalgroep behoort. Aanvanklik het hulle hoofsaaklik van wilde aartappels, wortels en saad geleef wat hulle met behulp van stokke uit die grond gegrawe het: vandaar dat die blankes hulle soms "diggers" (grawers) genoem het.

Hul wonings was hutte van gras en takke en hulle klere is van boombas, gras en konynvelle gemaak. Nadat hulle perde bekom het, het hulle egter gou met die meer ontwikkelde prêriekultuur in aanraking gekom en van die elemente oorgeneem. Dit was veral met die Ute en die Shoshone die geval. Oor die algemeen het die Indiane van die Groot Bekken min weerstand teen die blankes gebied en teenswoordig leef 'n aantal nog in reservate.

Baie meer stamme het in die Plato, 'n gebied van woude, berge en riviere, gewoon. Ook hulle het vroeër 'n eenvoudige bestaan gevoer wat moontlik gemaak is deur die oorvloed aan vis, wild en vrugte. Later is baie Plato-Indiane ook deur die prêriekultuur beïnvloed. Dit was veral by die Nez Percé (Frans: "deurboorde neus") die geval. Die stam, wat tot die Penutian-taalgroep behoort, het baie gely voordat hy teen die einde van die 19de eeu ’n reservaat in Idaho kon betrek.

Sedert die koms van die blankes het die tradisionele kultuur van die Indiane drasties agteruitgegaan. Talle stamme is heeltemal of gedeeltelik uitgewis, terwyl 'n aantal ook in 'n spesiale Indianegebied in Oklahoma hervestig is. Feitlik alle oorblywende stamme is in reservate gehuisves.

Die eerste groep blanke koloniste het die Indiane wat dikwels baie vreedsaam teenoor hulle opgetree het, as barbare beskou. In die suidooste, waar met die kolonisasie begin is, is baie stamme uitgemoor. In die oostelike woude het die Indiane sterk krygsmagte soos die bekende Irokese Liga tot stand gebring.

Die Engelse, Franse en Nederlandse setlaars het hier 'n baie praktiese beleid gevolg; waar dit voordelig was, het hulle ruilhandel met die Indiane gedryf en ook bondgenootskappe met hulle aangegaan, wat meegebring het dat die Indiane in die onderlinge oorloë van die Europeërs betrokke geraak het. Waar hulle egter as bondgenote en handelsvennote nie nodig was nie, het uitwissingsoorloë gevolg. Met uitsondering van sommige Irokese stamme het feitlik geen betekenisvolle stam in die ooste oorleef nie.

Na onafhanklikwording in 1776 het die Verenigde State ’n minder gewelddadige beleid ten opsigte van die Indiane toegepas. In die huidige deelstaat Oklahoma (wat in die Choctaw-taal "land van die rooi manne" beteken) is 'n stuk grond opsygesit vir die hervestiging van Indiane. Die gebied het as die Indian Territory (Indianegebied) bekend gestaan.

Met uitsondering van die Irokese is alle stamme van die suidooste en oostelike woude wat nog nie uitgewis was nie, hierheen gebring. Hierdie beleid is ook in die 19de eeu voortgesit, toe botsings met die Indiane in die weste voorgekom het. In die geval was die hervestiging 'n soort strafmaatreël teen opstandigheid. Die gevolg was dat meer as 90 stamme, wat in talle opsigte baie van mekaar verskil het, hervestig is in een gebied wat dikwels glad nie vir hul onderlinge behoeftes geskik was nie.

Teen die einde van die 19de eeu is die deelstaat Oklahoma geproklameer en die gebied, wat voorheen net vir Indiane gereserveer was, is ook vir blankes oopgestel. Teenswoordig woon daar steeds ’n betreklik groot aantal Indiane wat probeer om wat van hul stamidentiteit oorgebly het, te bewaar.

Na die eerste helfte van die 19de eeu is hervestigings in die Indianegebied minder dikwels onderneem en is daar eerder Indianereservate gestig in die gebiede waar stamme van oudsher gewoon het. Sommige van die reservate was vir blankes gesluit, maar dit was steeds geen ideale oplossing nie.

Veral die Indiane van die prêrie moes weens hul afhanklikheid van die bisonjag baie beweeglik wees. Aangesien die reservate van die begin af van beperkte omvang was, was dit nie moontlik nie en daarbenewens is die bisons vinnig deur die blankes uitgeroei. Die blankes het ook nie al tyd die grense van die reservate eerbiedig nie en die owerhede het dikwels hul verdrae met die Indiane verbreek. Dit was dus nie verbasend nie dat die Indiane, wat vanweë die ruilhandel met die blankes wapens bekom het, herhaaldelik in opstand gekom het.

Dit was die geval met onder andere die Sioux, Cheyenne, Kiowa, Comanche en Ute. Belangrike gebeurtenisse in die stryd van die Prêrie-Indiane was die uitwissing van Cheyenne-kampe by Sand Creek in 1864 in Colorado, die uitwissing van 'n ruitereenheid deur die Sioux in 1865 (die sogenaamde Fetterman Massacre) en die bloedige slag in 1876 by die Little Bighorn-rivier in Montana, waar ’n groot blanke strydmag onder leiding van genl. George Armstrong Custer (1839–1876), by die Indiane bekend as "die vrouedoder", deur ’n koalisie van Indianestamme geheel en al uitgemoor is.

Die Indiane is aangevoer deur die Sioux-hoofmanne Crazy Horse (Ta-Sunko-Witko, ca. 1842–1877) en Sitting Bull (Tatanka Iyotaka, ca. 1831–1890). Ook in die suidweste het daar nog baie oorloë plaasgevind, onder meer om die Navajo in 'n reservaat te dryf. Die wreedste van alle oorloë was die teen die Apache, waarin beroemde stamhoofde soos Victorio, Cochise en Geronimo (Goyakla, ca. 1829–1908) hulle deur hul uitsonderlike krygsvernuf onderskei het.

Teen die einde van die 19de eeu was alle gewapende verset van die Indiane verbreek. In die reservate was hulle aan die gesag van die blanke owerhede onderworpe en vir kos, klere en huisvesting van blankes afhanklik. In ruil daarvoor is verwag dat hulle na ’n Westerse leefwyse moes oorskakel en daar is geprobeer om van hulle akkerbouers, veeboere en dagloners te maak.

Uit vertwyfeling het baie stamme, veral die uit die prêrie, hulle toevlug tot die spookdansgodsdiens geneem, aangesien dit die herrysenis van die voorvaders en die herstel van die tradisionele leefwyse verkondig het. Die regering was bekommerd dat hierdie religieuse beweging weer tot 'n opstand sou lei en het besluit om militêr op te tree. Dit het in Desember 1890 op die bloedbad by Wounded Knee in Suid-Dakota uitgeloop, waarin 200 mans, vroue en kinders van die Sioux gesterf het.

Sedert die einde van die 19de eeu is geprobeer om die reservaatstelsel geleidelik op te hef. Baie reservate is opgedeel in afsonderlike plase wat private besit geword het en ook deur blankes besit kon word. Die gevolg was dat die ou idee van gemeenskaplike stambesit ondermyn is, en omdat die afsonderlike plase ook verkoop kon word, het die oppervlakte van reservaatgebiede gou al hoe kleiner begin word. Verder is daar deur middel van aangepaste onderwys geprobeer om die jonger geslag van hul stamtradisies te vervreem.

Tog het daar nie veel van hierdie doelbewuste vervreemdingsbeleid gekom nie, onder meer omdat die geld daarvoor ontbreek het. Die belangstelling in die Indiane het begin afneem en daar is aangeneem dat hulle besig was om uit te sterf. Teen 1900 was daar in die Verenigde State nog net sowat 200 000 Indiane oor. Die Indiane van Kanada is ook in reservate geplaas, maar omdat  die land se ontwikkeling nie so stormagtig verloop het nie en minder Europeërs daarheen getrek het, het dit met minder bloedvergieting gepaard gegaan. Teenswoordig word daar nog Indiane aangetref wat in die ylbevolkte noorde 'n nomadiese bestaan voer.

In omstreeks 1930 het dit duidelik geword dat die Indianebevolking in sowel die Verenigde State as Kanada weer begin aangroei. Daar het ook 'n groter bewustheid posgevat oor die armoedige bestaan wat die Indiane gevoer het. Die eerste stappe om die situasie te verbeter, is tydens die bewind van president Franklin D. Roosevelt gedoen. Stamrade met beperkte bevoegdhede binne die reservate kon verkies word en meer geld is bewillig om onder meer die veeteelt, bosbou, vissery en akkerbou in die reservate ekonomies lewensvatbaar te maak.

Ook die kunsnywerheid is aangemoedig, al was dit dikwels met die oog op die toeristebedryf, wat die gehalte van die produkte nadelig beïnvloed het. In hierdie vryer atmosfeer het baie Indiane hulle aangesluit by die American Native-Church, 'n kerkgenootskap wat gegrond was op die ou idee van natuurheiliging, die spookdansgodsdiens, die peyote-kultus (waarby onder meer hallusinasies 'n belangrike rol speel) en die Christendom.

Na die Tweede Wêreldoorlog, waartydens 40 000 Indiane in die Amerikaanse leer geveg het, het die stamme die reg verkry om hofsake teen die regering aanhangig te maak oor die nie-nakoming van vroeëre verdrae. Talle daarvan is deur die Indiane gewen. Intussen het die Indianebevolking steeds toegeneem, en om die situasie te hanteer, het die regering op 'n beleid van desentralisasie besluit. Ingevolge hiervan moes geld en opleidingsgeriewe beskikbaar gestel word sodat hulle buite die reservate werk kon soek.

Die beleid was egter 'n groot mislukking; baie Indiane was gou terug in die reservate, onder meer omdat die blankes teen hulle gediskrimineer het en hulle min werk kon vind. Die wat in die stede agtergebly het, het dikwels 'n drankprobleem ontwikkel. Terselfdertyd is daar geprobeer om die reservaatstelsel af te skaf by stamme wat geag is ver genoeg verwesters te wees om in blanke gemeenskappe te leef. Dit het op ’n selfs groter mislukking uitgeloop. Die rampspoedige eksperiment met die Menominee van Wisconsin het so 'n agteruitgang tot gevolg gehad dat hul reservaat in 1973 heringestel is en die opheffingsbeleid beëindig is.

In die vroeë sewentigerjare het die Indianebevolking in die Verenigde State tot meer as 800 000 aangegroei en die aktivisme onder hulle het ook toegeneem. Veral onder die jonger geslag het ’n protesbeweging ontstaan wat daarop gemik was om hul swak posisie te verbeter.

In 1969 is die voormalige eilandgevangenis Alcatraz voor die kus van San Francisco byvoorbeeld beset en in 1972 die Bureau of Indian Affairs in Washington, D.C. In 1973 het ’n gewapende botsing tussen die Sioux en die polisie en leer by Wounded Knee plaasgevind, dieselfde plek van die berugte bloedbad minder as 100 jaar gelede. Slagspreuke wat by sulke geleenthede gehoor word, is onder meer "Red Power" (rooi mag) en Panindianisme, die strewe na ’n kulturele eenheid onder alle Indiane. 'n Grootskaalse massabeweging het tot dusver egter nog nie tot stand gekom nie.

Hoe uiteenlopend die kunsuitinge van die stamme ook al is, het die beeldende kuns van die Indiane feitlik deurgaans 'n funksionele karakter, hetsy wêrelds of religieus. Dit is moeilik om 'n onderskeid te maak tussen kuns en vaardigheid of handwerk. Oor die algemeen het die mans die groot kunswerke gemaak, terwyl die vroue hulle meer op die maak en versiering van gebruiksvoorwerpe en klere toegelê het. Sedert die kolonisasie het baie van die Indianekuns egter sy oorspronklike funksie verloor.

Alle kuns van die Indiane van die noordweskus is ondergeskik aan die vorm van die voorwerp wat versier moet word. Om oop ruimtes op byvoorbeeld die lang, silindriese totem pale te vermy, is die figure uitgerek. Ondanks die omvorming het die figure steeds herkenbaar gebly. Die ledemate is gewoonlik deur duidelike, donker lyne van mekaar geskei, enter wille van simmetrie is die profiele dikwels verdubbel.

Verskeie style kan onderskei word: Die werk van die Haida, Tlingit en Tsimshian is baie verfynd, die van die Kwakiutl en Bellacoola minder verfynd, terwyl die van die Nootka, Chinook en talle Salish-sprekende stamme taamlik ru en minder kleurvol is.

Die motiewe wat die mans gebruik het vir die versiering van hout, klip en been, was dieselfde as die wat die vroue op mandjies en komberse aangebring het. Veral die komberse van die Chilkat, 'n subgroep van die Tlingit, was baie mooi versier.

Die Algonkwynse stamme soos die Cree en Ojibwa het baie gebruiksartikels uit berkebas vervaardig en dit met blommotiewe en silhoeëtte van diere, veral bere en bewers, versier. Die Ojibwa was ook bekend vir hul ryklik versierde klere. In die ou Irokese kultuur het die wampum 'n baie belangrike rol gespeel. Dit was 'n lang, breë lyfband wat vervaardig is wanneer verdrae aangegaan is.

Die bepalings van die verdrag is met krale van skulp daarop uitgebeeld en daar is altyd twee bande gemaak, een vir elke party. Die Seminole uit die suidooste vervaardig teenswoordig baie kunsnywerheidsprodukte vir toeriste. Algemene artikels is mandjies en kledingstukke wat met kleurvolle krale versier is.

Die Pueblo-Indiane het van ca. 200 tot ca. 1700 'n ononderbroke tradisie in pottebakkery gehandhaaf. Die potte is beskilder met motiewe wat geleidelik van eenvoudige, geometriese patrone ontwikkel het tot gestileerde plant-, dier- en mensfigure. Hulle het egter nie die pottebakkerswiel geken nie.

Die mure van die Pueblo se kivas – heilige vertrekke wat net van bo toeganklik was – is met simboliese voorstellings van reën, wolke en weerlig beskilder. Binne die kivas is die sogenaamde sandskilderye van droë materiaal soos sand, oker en fyngemaalde blom- en plantblare gemaak waarin die gode gesmeek is om 'n sieke te genees. Die pasiënt moes gewoonlik op die sandskildery sit terwyl die toordokter om hom gedans het. Die kunswerke moes altyd voor sonsondergang weer vernietig word.

Besonder bekend was die sandskilderye en die komberse met geometriese patrone van die Navajo. Van ca. 1850 af het hulle hulle ook op die silwersmeekuns toegelê. Die Hopi het hierdie kunsvorm by die Navajo oorgeneem en in 1946, onder leiding van Fred Kabotie, die Hopi Silvercraft Guild gestig. Hulle het hulle veral op masker- en katsynamotiewe toegelê.

By die Prêrie-Indiane soos die Sioux, Shoshone, Cheyenne, Comanche, Pawnee en Swartvoet-Indiane, wat hoofsaaklik van die bisonjag geleef het, is die bisonhuide deur die mans met naturalistiese voorstellings in silhoeët beskilder, terwyl die vroue die huide met veral geometriese motiewe geborduur het. Leer is gebruik vir klere, skilde en parfleches (klein sakkies waarin onder meer gedroogde vleis bewaar is). Die Pomo, Klamath en Paiute is bekend daarvoor dat hulle mandjies vleg wat byna waterdig is en met geometriese motiewe versier is.

Aangesien die Indiane wyd oor die Noord-Amerikaanse kontinent versprei was, is hulle musiek uiteenlopend van aard. By nadere bestudering kan egter ook ’n aantal ooreenkomste uitgesonder word. Indianemusiek word sedert die tagtigerjare van die 19de eeu bestudeer en teenswoordig oor die algemeen in ses streekgroepe onderverdeel. Talle kenmerke word by al die groepe aangetref, maar die klem val telkens op 'n ander kenmerk.

Die Westerse kultuur het deurgaans minder invloed op die musiek van die Indiane van Noord-Amerika gehad as wat dit by die Indiane van Latyns-Amerika die geval was. 'n Ander verskil tussen die musiek van die Indiane van Noord-Amerika en die Latyns-Amerikaanse Indiane is dat eersgenoemde 'n beperkter aantal instrumente gebruik het. Hul sang is hoofsaaklik deur fluite, tromme en ratels begelei, en daar bestaan feitlik geen suiwer instrumentale musiek nie. Oor die algemeen was dit die mans wat gesing het, met 'n hoe stem en dikwels op 'n geforseerde wyse aangesien die klem eerder op 'n kragtige styl as op suiwerheid geval het.

Sowel solosang, koorsang en beurtsang tussen groep en leier kom voor, maar geen beroepsangers nie. Die meeste melodieë het 'n dalende aard. 'n Kenmerkende melodievorm is die waarby 'n deel van die lied op 'n hoër toon as die res gesing word. Die melodieë is hoofsaaklik op ’n vyftonige reeks gebaseer (reekse van ses of vier tone kom egter ook voor) en is melodies deurgaans eenvoudig in vergelyking met die ingewikkelde ritmes wat binne 'n eenvoudige, metriese skema optree.

Nuwe liedere sou deur drome ontstaan of deur geeste geïnspireer word. Sommige word as die eiendom van 'n groep of individu beskou. Bykans alle liedere het ’n funksie en hang dikwels saam met godsdienstige plegtighede, maar daar bestaan ook liefdesliedere, kinderliedjies en liedere wat die mans tot die stryd oproep of wat oorloë uit die verlede verhaal. Die peyotisme, 'n religieuse beweging waarby onder meer peyote-plante gekou word wat hallusinasies veroorsaak en wat in die 20e eeu aanhangers van oor die hele kontinent gekry het, het 'n eiesoortige musikale styl in die peyote-danslied ontwikkel.

Dit is 'n mengvorm van elemente uit verskillende gebiede waarin die hoë, gespanne sangstyl wat deur vinnige tromme en ratels begelei word, opval. Ook die spookdanslied, waarin ’n algemene verset teen blankes tot uiting kom, het bekend geword. Die Indiane se gesamentlike strewe na die behoud van 'n eie kultuur het veroorsaak dat die verskillende style teenswoordig steeds meer inmekaarvloei. Die vermenging van Indianekulture en die invloed van toerisme bring mee dat die ou musikale tradisies vinnig verdwyn.





</doc>
<doc id="116595" url="https://af.wikipedia.org/wiki?curid=116595" title="Jakkalskos">
Jakkalskos

Die jakkalskos ("Hydnora africana" Thunb.) is 'n bisarre parasitêre plant wat inheems aan Suid-Afrika is (Oos-Kaap, Noord-Kaap en KwaZulu-Natal). Dit kom ook in Namibië, Botswana en verder noord tot in Etiopië voor, orals waar dit kan parasiteer op spesies uit die genus "Euphorbia", soos die beesmelkbos "E. mauretanica" of die naverwante "E. tirucalli".

Die plant het nóg blare nóg chlorofiel, en bestaan gewoonlik net uit ondergrondse wortels wat aan die gasheer se wortels heg. Ná volop reën kom die blomme uit die grond te voorskyn. Dit lyk soos swamme en die Sweedse botanis Carl Peter Thunberg het dit oorspronklik in 1774 as 'n swamspesie uit die genus "Hydnus" beskryf. Later is die naam na "Hydnora" verander. Die blomme het 'n opvallende rooi of oranje kleur. Hulle versprei 'n lykreuk wat aaskewers trek.

Die plant se vrugte is ongeveer 80 mm in deursnee en bevat 20 000 klein saadjies per vrug wat deur 'n soet jellie omgewe word. Ystervarke, molle, bobbejane, jakkalse en voëls vreet daarvan en versprei die saadjies in hul uitwerpsels.


</doc>
<doc id="116599" url="https://af.wikipedia.org/wiki?curid=116599" title="Phoenix-nooientjie">
Phoenix-nooientjie

Die Phoenix-nooientjie ("Plectroglyphidodon phoenixensis") is 'n vis wat voorkom in die westelike Stille Oseaan, die Indiese Oseaan en aan die ooskus van Afrika suidwaarts tot sentraal KwaZulu-Natal. In Engels staan die vis bekend as die "Phoenix damsel".

Die vis word tot 9cm lank en die lyf is lank en slank. Die hele lyf is bruin en die stert is wit. Daar is vier wit tot geel nou, vertikale bande oor die lyf en 'n swart band oor die basis van die stertvin. Daar is 'n swart kol op die agterkant van die dorsale vin terwyl die punte van die dorsale vin rooi is.

Die vis leef in rots kus areas en plat gedeeltes in riwwe wat onderhewig is aan brander aksie in water wat tot 8m diep is. Hulle is alleenlopend maar vorm ook soms los groepe. Die vis vreet alge.





</doc>
<doc id="116602" url="https://af.wikipedia.org/wiki?curid=116602" title="Groede">
Groede

Groede (Wes-Vlaams: "De Groe") is 'n dorp in die munisipaliteit Sluis, in die Nederlandse provinsie Zeeland. Groede was tot 1970 'n aparte munisipaliteit gewees. Dit het 1030 inwoners in 2012 gehad.


</doc>
<doc id="116638" url="https://af.wikipedia.org/wiki?curid=116638" title="Spinnerakvlies">
Spinnerakvlies

Die spinnerakvlies is een van die drie breinvliese, die beskermende membraan wat die brein en rugmurg beskerm. Die spinnerakvlies vorm uit die neurale kruin-mesektoderm in die embrio.


</doc>
<doc id="116640" url="https://af.wikipedia.org/wiki?curid=116640" title="Swissquote">
Swissquote

Die Swissquote Group Holding S. A. is 'n Switserse finansiële dienste-maatskappy wat in bankdienste en aanlyn-handel spesialiseer. Sy hoofsetel is in die dorp Gland, net buitekant die stad Genève. Die onderneming-groep het net meer as 500 werknemers en meer as 300 000 kliënte. Tans gebruik meer as 400 bate-bestuurders en meerdere banke wêreldwyd die beleggings-platform en bankrekeninge van Swissquote vir hulle kliënte. Kliënte-bates van oor die 18 miljard Switserse frank (halfjaar-verslag 2016) word tans in die bankrekeninge van Swissquote belê. As suiwer Aanlyn-Bank is Swissquote Bank die markleier in Switserland.

Die dienste wat aangebied word, sluit hoofsaaklik die elektroniese verhandeling van aandele, beleggingsfondse, indeksfondse, opsies en effekte in. Naas die verhandelings-funksies bied Swissquote ook bankrekeninge en beleggings-funksionaliteite vir individue, batebestuurders en korporatiewe kliënte. Op sy webblad stel die maatskappy aanlyn 'n verskeidenheid grafieke en mark-analise-gereedskap aan die publiek beskikbaar. Volgens die maatskappy se eie verklarings is die webblad/finansiële portaal van die maatskappy die mees gebruikte finansiële aanlyn-platform in Switserland.

Die maatskappy het sy oorsprong in die finansiële aanlyn-diens wat "Marvel Communications S. A." in 1997 van stapel gestuur het. Oor hierdie aanlyn-diens is finansiële nuus, navorsingsverslae en pryse van gelyste aandele versprei ("Quotes").

Marvel Communications S. A. is in 1990 deur Marc Bürki en Paolo Buzzi gestig met die fokus om finansiële inligting-sagteware te ontwikkel. Sewe jaar later is op die webblad "swissquote.ch" vir die eerste keer die pryse van alle effekte wat op die SWX Swiss Exchange verhandel is, gratis en "eg-tyd" aan die publiek beskikbaar gestel.

Deur die loop van die jaar 1999 word Swissquote Trade S. A. en Swissquote Info S. A. gestig, wat die operasionele aktiwiteite in verband met die swissquote.ch-projek oorneem. Die ontwikkeling van geïntegreerde Web-oplossings vir internet-kommunikasie en e-Besigheid het deel van Marvel Communications se operasionele besigheid gebly. In 1999 is die Swissquote Group Holding S. A. gestig, die houer-maatskappy van die ondernemings-groep. In Mei 2000 word die ondernemings-groep op die Switserse aandelebeurs SWX Swiss Exchange gelys en word die aandele sedertdien aktief in Switserland verhandel.

In Oktober 2000 het Swissquote Bank wat toe nog in die registrasieproses was, die bank-lisensie van die Eidgenössische Bankenkommission (Switserse Federale Bank Kommissie) ontvang. In November 2000 is Swissquote in die Switserse Handelsregister geregistreer en in Mei 2001 het die bank sy bedrywighede begin.

Die ondernemings-groep vereenvoudig sy besigheid-struktuur in 2002 en verkoop Marvel Communications S. A. aan sy bestuur. Die Swissquote Info S. A. word in Junie 2004 ontbind. Sedertdien bestaan die ondernemings-groep uit die Swissquote Group Holding S. A. en sy twee filiale Swissquote Bank en Swissquote Trade S. A.

Swissquote Bank koop op 25 September 2013 100 persent van die MIG Bank. Deur die Verkryging van hierdie groot valuta-makelaar word Swissquote Bank een van die grootste verskaffers van valuta-dienste by die verhandeling van valuta. Die MIG Bank is met Swissquote Bank saamgesmelt.



</doc>
<doc id="116641" url="https://af.wikipedia.org/wiki?curid=116641" title="Flavius Josephus">
Flavius Josephus

Flavius Josephus (ongeveer 37-100 n.C), ook "Josephus" genoem, was 'n Joodse geskiedskrywer en Romeinse burger wat vier boeke geskryf het oor die Joodse geskiedenis. Sy werke is van groot waarde om die gebeurtenisse in die tydperk van die tweede tempel (en die vernietiging daarvan) te verstaan.



</doc>
<doc id="116642" url="https://af.wikipedia.org/wiki?curid=116642" title="Lys van konings van Persië (Bybel)">
Lys van konings van Persië (Bybel)

Die konings van Persië tydens die besetting van Juda in die Bybelse tye was (met die geskatte jare waarin hulle geheers het):



</doc>
<doc id="116644" url="https://af.wikipedia.org/wiki?curid=116644" title="Lys van konings van Israel">
Lys van konings van Israel

Hierdie is 'n lys van konings van Israel uit die Bybel.





</doc>
<doc id="116645" url="https://af.wikipedia.org/wiki?curid=116645" title="Jerobeam I">
Jerobeam I

Jerobeam I is die eerste koning van die noordelike koninkryk van Israel na die verdeling van Israel na die dood van koning Salomo. Jerobeam het Samaria die hoofstad van die nuwe koninkryk verklaar. Hy het altesame 22 jaar regeer.




</doc>
<doc id="116646" url="https://af.wikipedia.org/wiki?curid=116646" title="Sedekia">
Sedekia

Sedekia was die twintigste koning van die koninkryk van Juda en het vir 11 jaar regeer. Hy is uit die familie van koning Dawid. Hy was die seun van koning Jojakim en broer van koning Jojagin. Hy het op die ouderdom van 21 koning geword en is in 586 v.C. deur koning Nebukadnesar in ballingskap weggevoer. Die Babiloniërs het sy kinders in sy teenwoordigheid doodgemaak en daarna sy oë uitgesteek. Hy is in bronskettings in ballingskap weggevoer.



</doc>
<doc id="116648" url="https://af.wikipedia.org/wiki?curid=116648" title="Jojagin">
Jojagin

Jojagin was die negentiende koning van die koninkryk van Juda en het vir slegs 3 maande regeer voordat hy deur die Babiloniërs in ballingskap weggevoer is. Hy is uit die familie van koning Dawid en seun van koning Jojakim (Eljakim). Hy het koning geword op die ouderdom van 18. Tydens sy ballingskap is hy begenadig en het hy 'n hoër status as die ander konings geniet. Hy is deur sy broer Sedekia opgevolg.



</doc>
<doc id="116650" url="https://af.wikipedia.org/wiki?curid=116650" title="Jojakim">
Jojakim

Jojakim was die agttiende koning van die koninkryk van Juda en het vir 11 jaar regeer. Hy was uit die familie van koning Dawid en broer van koning Joahas. Sy naam was eintlik "Eljakim", maar hy het sy naam na Jojakim verander. Hy is in 597 v.C. deur koning Nebukadnesar van Babilonië in ballingskap weggevoer. Hy is deur sy seun Jojagin opgevolg.



</doc>
<doc id="116651" url="https://af.wikipedia.org/wiki?curid=116651" title="Joahas">
Joahas

Joahas was die sewentiende koning van die koninkryk van Juda en het 3 maande regeer. Hy was uit die familie van koning Dawid en seun van koning Josia. Hy het op die ouderdom van 23 jaar koning geword. Die koning van Egipte het hom as koning onthef en sy broer in sy plek as koning aangestel. Hy is deur sy broer Jojakim opgevolg.



</doc>
<doc id="116652" url="https://af.wikipedia.org/wiki?curid=116652" title="Amon">
Amon

Amon was die vyftiende koning van die koninkryk van Juda en het 2 jaar regeer. Hy was uit die familie van koning Dawid en die seun van koning Manasse. Hy is in 'n politieke sameswering deur sy amptenare gedood en deur sy seun Josia opgevolg.



</doc>
<doc id="116653" url="https://af.wikipedia.org/wiki?curid=116653" title="Manasse">
Manasse

Manasse was die veertiende koning van die koninkryk van Juda en het 55 jaar regeer. Hy is uit die familie van koning Dawid en die seun van koning Hiskia. Volgens die Bybel het hy gruwelike sondes gepleeg teen die Here en is daarvoor gestraf. Hy het egter berou gehad en is deur die Here begenadig. Hy is deur sy seun Amon opgevolg.



</doc>
<doc id="116654" url="https://af.wikipedia.org/wiki?curid=116654" title="Agas">
Agas

Agas was die twaalfde koning van die koninkryk van Juda en het 16 jaar regeer. Hy was uit die familie van koning Dawid en die seun van koning Jotam. Volgens die Bybel het hy die Here uitgetart deur offers aan ander gode te bring. Ná sy dood is hy nie in die begraafplaas van die konings begrawe nie. Tydens sy regeringstyd is koning Hosea van die noordelike koninkryk van Israel in ballingskap weggevoer. Hy is deur sy seun Hiskia opgevolg.



</doc>
<doc id="116655" url="https://af.wikipedia.org/wiki?curid=116655" title="Ussia">
Ussia

Ussia (ook bekend onder die naam Asarja) was die tiende koning van die koninkryk van Juda en het 52 jaar regeer. Hy was uit die familie van koning Dawid en die seun van koning Amasia. Hy het op die ouderdom van 16 koning geword en was volgens die Bybel 'n goeie koning gewees. Volgens die Bybel het hy later in sy lewe ingenome met homself geword en het aanmatigend teenoor die Here opgetree. Hy is aan melaatsheid oorlede. Hy is opgevolg deur sy seun Jotam.



</doc>
<doc id="116656" url="https://af.wikipedia.org/wiki?curid=116656" title="Amasia">
Amasia

Amasia was die negende koning van die koninkryk van Juda en het 29 jaar regeer. Hy was uit die familie van koning Dawid en die seun van koning Joas. Volgens die Bybel was hy aanvanklik ’n goeie koning, maar het dwaas teenoor die profete opgetree, waarna die Here sy rug op hom gedraai het. Hy is opgevolg deur sy seun Ussia.

Bybel verwysing in die Ou Testament tweede boek van konings wat regeer het in Isreal voor en na die skeuring in twee reike. 2 Konings 14 vers 1-22



</doc>
<doc id="116657" url="https://af.wikipedia.org/wiki?curid=116657" title="Joas">
Joas

Joas was die agtste koning van die koninkryk van Juda en het 40 jaar regeer. Hy was uit die familie van koning Dawid en die seun van koning Ahasia. Hy is as baba deur prinses Jehoseba gered en vir 6 jaar in die tempel in Jerusalem versteek, nadat Atalia, koning Ahasia se moeder, al die aanspraakmakers op die troon laat vermoor het. Toe hy 7 jaar oud was het die priester Jojada vir Atalia laat doodmaak en Joas as koning laat verklaar. Volgens die Bybel het hy aanvanklik gedoen wat reg was in die oë van die Here, maar het later na die vleitaal van die volk se leiers geluister en die seun van die priester Jojada laat vermoor. Hy is opgevolg deur sy seun Amasia.



</doc>
<doc id="116658" url="https://af.wikipedia.org/wiki?curid=116658" title="Atalia">
Atalia

Atalia was die sewende koningin van die koninkryk van Juda en het 6 jaar regeer tussen 842 - 836 v.C. . Sy was die moeder van koning Ahasia en die enigste vrou op die troon die koninkryk van Juda. Sy het al die aanspraakmakers op die troon laat vermoor, maar is deur die priesters uitoorlê. Hulle het een van die aanspraakmakers, Joas, as baba gered en in die tempel versteek gehou. Die priester Jojada het vir Atalia laat doodmaak en Joas as koning verklaar.

2 Konings 8: 26, 2 Konings 11: 1-20, 2 Kronieke 22: 2-12, 2 Kronieke 23: 12-21, 2 Kronieke 24: 7




</doc>
<doc id="116659" url="https://af.wikipedia.org/wiki?curid=116659" title="Andries Stockenström (predikant)">
Andries Stockenström (predikant)

Ds. Andries (Stokkies) Stockenström (Prins Albert, Kaapkolonie, 24 Julie 1883 – Ficksburg, Oranje-Vrystaat, 21 Julie 1977) was ’n leraar twee gemeentes van die NG Kerk en skrywer van die NG gemeente Ficksburg se gedenkboek "Historiese oorsig van die gemeente Ficksburg 1869–1957" (wat gepubliseer is met die oog op die jubileum van die kerkgebou, ingewy in 1907).

Ds. Stockenström is ná sy dood, drie dae voor sy 94ste verjaardag in die hospitaal op Ficksburg nadat hy lank siek was, beskryf as ’n kleurryke karakter wat altyd gesê het hy hou van ’n kort preek en ’n lang boerewors, aldus ’n berig in ’n plaaslike koerant (waarskynlik die "Ficksburg News") ná sy dood. Buiten vier jaar as hulppredikant in die Paarl, het hy sy hele bediening in die Vrystaatse Kerk deurgebring.

Die stamvader van ds. Stockenström se familie is op 6 Januarie 1757 in Filipstad, Varmland, Swede, gebore en oorlede op 29 Desember 1811 tydens die slagting op Doornek, Suurberg (of Zuurberg) in die westelike distrik van die Oostelike Provinsie. Sy seun Erik Ergidius (1805–1886, ’n broer van sir Andries Stockenström) se seun, ook Andries (gebore 1850), was ds. Stockenström se vader. Die latere predikant is op Prins Albert in die Groot-Karoo gebore en het ook daar gematrikuleer met Grieks en Hebreeus as twee van sy vakke. Hy was ses jaar lank registrateur van regter C.G. Maasdorp in Kaapstad waartydens hy privaat aan die Suid-Afrikaanse Kollege, die voorloper van die Universiteit van Kaapstad) studeer het. In 1910 het hy na die Kweekskool op Stellenbosch gegaan en was, buiten sy studie in die teologie, ook junior lektor in Hebreeus.

Nadat hy in 1913 gelegitimeer is, is hy op 30 Januarie 1914 in die NG gemeente Paarl as hulpprediker vir ds. P.G.J. Meiring bevestig. Op 10 Februarie 1917 is hy in sy eerste eie werkkring, die NG gemeente Bethulie, bevestig en bly daar tot hy ’n beroep aanneem na sy tweede en laaste werkkring, die NG gemeente Ficksburg, waar hy op 9 Augustus 1927 bevestig is. Hier het hy byna 20 jaar lank gewerk tot hy sy emeritaat op 27 Maart 1949 aanvaar het. Tydens sy bediening is 'n monument vir genl. J.I.J. Fick opgerig, afsonderlike kelkies by die Nagmaal ingevoer, die pastorie in Fonteinstraat gebou en die tweede pastorie in Zonstraat aangekoop. Tydens sy tyd het die kerkraad besluit om 'n hulpprediker te benoem en eindelik om 'n medeleraar te beroep. Met sy afskeid het die kerkraad hom 'n beurs van £500 gegee. Ná sy aftrede het hy nog afgelos is verskeie gemeentes in die Vrystaat en elders: Ritchie, Knysna, Excelsior, Lindley, Kroonstad en Hennenman. 

Ds. Stockenström is in 1913 met mej. Ingeborg Franzsen (11 Mei 1890 – 29 Julie 1967) getroud. Sy het hom al die jare met liefde en toegewydheid bygestaan. Haar vader, Johannes (Larssen) Franzsen is op 4 Januarie 1850 in Klovning, Tysvær, Noorweë, gebore en oorlede in Kaapstad op 15 Februarie 1918. Twee dogters is uit dié huwelik gebore van wie Ingeborg (Inge) op 10 Oktober 1914 gebore is en oorlede is op 11 Oktober 2010 op Mosselbaai. Sy was getroud met Johannes Benjamin le Roux.



</doc>
<doc id="116660" url="https://af.wikipedia.org/wiki?curid=116660" title="Ahasia">
Ahasia

Ahasia was die sesde koning van die koninkryk van Juda en het 1 jaar regeer. Hy was uit die familie van koning Dawid en die seun van koning Joram. Hy was 42 jaar oud toe hy koning geword het. Volgens die Bybel het hy in die voetstappe van sy pa gevolg en gedoen wat verkeerd was in die oë van die Here. Hy is deur Jehu doodgemaak in opdrag van die profeet Elia. Hy is opgevolg deur sy moeder Atalia.

Sy ouer broers het tydens die aanvalle van die Arabiere en die Filistyne gesneuwel. Tydens sy eenjarige regeringstyd het hy volkome onder die invloed van sy moeder Atalia en die familie van Ahab gestaan. 

Dit word genoem dat in Ramot in Gilead saam met koning Joram van Israel teen die Siriërs geveg het. Koning Joram word tydens die veldslag gewond. Toe Ahasia sy beseerde oom in Jesreel besoek word hy daar deur Jehu vermoor. Daardeur word die vloek van die Here op die Huis van Ahab voltrek. Tydens hierdie geleentheid sterf 42 prinse van Juda en nefies van Ahaisia. Hierna vermor Atalai die oorblywende manlike familielede van Ahasia om haar mag te verseker. Slegs Joas, die seun van Ahasia oorleefnadat sy deur die suster van Ahasia gered word.

2 Kronieke 21: 17, 2 Kronieke 22: 1, 2 Konings 8: 28, 2 Konings 10: 12-14



</doc>
<doc id="116661" url="https://af.wikipedia.org/wiki?curid=116661" title="Joram">
Joram

Joram was die vyfde koning van die koninkryk van Juda en het 8 jaar regeer. Hy was uit die familie van koning Dawid en die seun van koning Josafat. Volgens die Bybel het hy nie die Here gedien nie o.a. omdat hy 'n dogter van koning Agab en koningin Isebel getrou het. Volgens die Bybel het die profeet Elia hom berispe en die Here het hom met 'n ongeneeslike siekte gestraf. Hy is opgevolg deur sy seun Ahasia.



</doc>
<doc id="116662" url="https://af.wikipedia.org/wiki?curid=116662" title="Rehabeam">
Rehabeam

Rehabeam was die eerste koning van die koninkryk van Juda en het 17 jaar regeer. Hy was die seun van koning Salomo. Volgens die Bybel het sy hardvogtige hantering van die leiers van die volk en sy ontrou aan die Here die skeuring in die ryk van Israel veroorsaak. Hy is opgevolg deur Abia.



</doc>
<doc id="116663" url="https://af.wikipedia.org/wiki?curid=116663" title="Josia">
Josia

Josia was die sestiende koning van die koninkryk van Juda en het 31 jaar regeer. Hy was uit die familie van koning Dawid en die seun van koning Amon. Hy was 8 jaar oud toe hy koning geword het. Volgens die Bybel was hy ’n goeie koning wat in die voetspore van sy voorvader Dawid geloop het. Hy het die tempel herstel en het daar 'n wetboek ontdek wat hy met die hulp van die profetes Gulda kon uitlê. Hy is in 'n veldslag teen koning Neko van Egipte oorlede. Die profeet Jeremia het 'n treurlied vir hom gedig. Hy is deur sy seun Joahas opgevolg.



</doc>
<doc id="116664" url="https://af.wikipedia.org/wiki?curid=116664" title="Hiskia">
Hiskia

Hiskia was die dertiende koning van die koninkryk van Juda en het 29 jaar regeer. Hy was uit die familie van koning Dawid en die seun van koning Agas. Volgens die Bybel was hy 'n baie goeie koning wat die tempel skoongemaak en die Paasfees heringestel het. Hy het Sanherib van Assirië oorwin. Hy is deur sy seun Manasse opgevolg.



</doc>
<doc id="116665" url="https://af.wikipedia.org/wiki?curid=116665" title="Jotam">
Jotam

Jotam (Hebreeus "Jahwe is volmaak") was die elfde koning van die koninkryk van Juda en het 16 jaar regeer. Hy was uit die familie van koning Dawid en die seun van koning Ussia (ook Asarja genoem). Hy het regeer in die tyd van die profeet Jesaja. Volgens die Bybel het hy gedoen wat reg was in die oë van die Here. Hy is opgevolg deur sy seun Agas.

2 Kronieke 15: 32-38, 2 Kronieke 27: 1-9




</doc>
<doc id="116666" url="https://af.wikipedia.org/wiki?curid=116666" title="Josafat">
Josafat

Josafat was die vierde koning van die koninkryk van Juda en het 25 jaar regeer. Hy was uit die familie van koning Dawid en die seun van Asa. Volgens die Bybel het hy het die Here gedien soos sy pa en oupa. Hy het oorlog gevoer teen die Arameërs en hulle oorwin. Hy word ook daarvoor onthou dat hy die regspraak nuut gereël het. Aan die einde van sy regeringstydperk het hy 'n ekonomiese vennootskap met koning Ahasia van Israel gesluit. Hy is opgevolg deur sy seun Joram.




</doc>
<doc id="116667" url="https://af.wikipedia.org/wiki?curid=116667" title="Asa">
Asa

Asa (Hebreeuws: אָסָא) was die derde koning van die koninkryk van Juda en het 41 jaar regeer. Sy regeringsperiode word gedateer op tussen 911 en 870 v.C.. Hy was uit die familie van koning Dawid en die seun van koning Abia. Volgens die Bybel het hy soos sy pa die Here gedien en godsdienstige hervormings verorden. Hy was aktief in die vernietiging van afgodsbeelde en het die jong manne wat tempelprostitusie bedryf het uit die land gejaag. Hy het selfs sy ouma Maächa die titel van koningin ontneem omdat sy vir haarself ´n afgodsbeeld laat maak het. Volgens die Bybel het hy egter teen die Here se wil ’n verdrag met die Arameërs gesluit.

Daar het in Juda vrede geheers tydens die eerste tien jaar van Asa se koningskap. Asa het hierdie tyd gebruik om die stede in Israel te bevestig. Na die eerste tien jaar word Juda toe deur die Nubiërs aangeval. Die oorlog word oortuigende deur Juda gewen. Daarna het 25 jaar vrede gevolg, totdat koning Basa van Israël Juda aangeval het. Asa het toe ´n bondgenootskap met koning Benhadad I van Aram gesluit wat sy hoofstad in Damaskus gehad het. Saam het hulle Israël verslaan. Die profeet Chanani het Asa egter meegedeel dat die bondgenootskap teen die Here se wil was. Asa het in woede teen die profeet ontbrand en het hom in die kerker gegooi. Asa het ook wreedhede teen die volk van Juda begaan. Asa is toe deur ´n siekte in sy voet getref. Hy is twee jaar later oorlede en is toe deur sy seun Josafat opgevolg.

1 Kronieke 15, 2 Kronieke 13




</doc>
<doc id="116668" url="https://af.wikipedia.org/wiki?curid=116668" title="Abia">
Abia

Abia (Hebreeus "my vader is Jah". "Jah" is ´n afkorting van "Jahwe") was die tweede koning van die koninkryk van Juda en het 3 jaar regeer (913 tot 911 voor Christus). Hy was uit die familie van koning Dawid en die seun van koning Rehabeam. Volgens 2 Kronieke 13 het hy soos sy vader afgode aanbid maar tydens die oorlog teen koning Jerobeam I van Israel het hy op die Here gesteun. Die oorlog aan die begin van sy ampsperiode was ´n poging om beide lande weer te herenig. Ondanks die groot oormag van Jerobeam het Abia geseëvier en 500 000 soldate van Israel het gesneuwel. Abia het die stede Bethel, Jesana en Efron verower. Die Here het hom "ter wille van Dawid" die oorwinning oor Jerobeam I gegee (2 Kronieke 13). 

Abia se moeder was Maäga/ Migaja wat in 1 Konings 15: 2 die "dogter van Abisalom" en 2 Kronieke 13: 2 "die dogter van Uriël uit Gibea" genoem word. Daar word vermoed dat Uriel moontlik Absalom se skoonseun was en dat Maäga/Migaja gevolglik Absalom se kleinkind sou gewees het.

Volgens oorlewering het Abia 14 vrouens, 22 seuns en 16 dogters gehad. Hy is opgevolg deur sy seun Asa.

2 Kronieke 11: 22, 2 Kronieke 12: 16, 2 Kronieke 13: 1-14, 1 Konings 15: 1-8




</doc>
<doc id="116669" url="https://af.wikipedia.org/wiki?curid=116669" title="Saul">
Saul

Saul was die 1ste koning van Israel en het waarskynlik 12 jaar regeer. Die lengte van sy regeringstydperk is egter onseker omdat dit nêrens in die Bybel presies aandui word nie. 

In 1 Samuel 13:1 word gesê "Saul het al 'n jaar of twee as koning oor Israel geregeer". In Handelinge 13:21 sê Paulus dat Saul 40 jaar geregeer het.

Isboset was sy seun.

1 Samuel 13: 1, Handelinge 13: 21




</doc>
<doc id="116670" url="https://af.wikipedia.org/wiki?curid=116670" title="Pieter Boshoff">
Pieter Boshoff

Ds. Pieter Johannes Jurgens Boshoff (Philippolis, Oranje-Vrystaat, 3 Julie 1864 – Bloemfontein, Suid-Afrika, 6 April 1944) was tussen 1892 en 1931 ’n predikant in vyf gemeentes van die Nederduitse Gereformeerde Kerk, waarvan Bloemfontein twee keer, van September 1904 tot einde Mei 1912 en weer van Mei 1920 tot hy sy emeritaat aanvaar het in Mei 1931.

P.J.J. Boshoff was ’n seun van Matthys Petrus Adrianus Boshoff en sy vrou, Josina Maria Fouché. As leerlinge aan die goewermentskool op Philippolis was hy en sy neef die latere ds. W.H. Boshoff (1865–1918), einde 1879 twee van die vier ontvangers van die goewermentsbeurse wat destyds jaarliks in 'n openbare wedstryd vir Vrystaatse skole toegeken is en waarmee seuns die volgende jaar na die Grey-kollege op Bloemfontein kon gaan. 

Nadat hy sy teologiese studie aan die Stellenbosse Kweekskool voltooi het, is prop. Boshoff op 11 November 1887 tot die bediening toegelaat. Hierna het hy van 1888 tot begin 1889 as hulpprediker opgetree van ds. H.S. Bosman in die NG gemeente Pretoria, waar hy ook as hoof van die Ebenhezerskool opgetree het. Op 13 April 1889 is hy bevestig as leraar van die gemeente Zoutpansberg (nou Pietersburg), waar hy die eerste predikant was ná die vereniging van die NH en NG Kerk in 1885. Dié plegtigheid het onder 'n boom plaasgevind. Ds. Boshoff het dan ook dadelik begin met die bou van die kerk, wat in Oktober 1890 ingewy is. 

Op 28 Mei 1892 het hy die eerste leraar van die jong gemeente Ventersdorp geword, waar in sy tyd 'n pastorie gebou is, terwyl die kerkgebou 'n vleuel bygekry en die gemeente 'n geseënde geestelike herlewing ondervind het. 

Op 27 of 28 Julie 1895 is ds. Boshoff in die NG gemeente Ficksburg as opvolger van ds. Hermanus van Broekhuizen, vader van dr. Herman van Broekhuizen, bevestig. Hier sou hy hom veral beywer vir die onderwys en die insameling van geld vir 'n nuwe kerkgebou, wat eers in 1907 voltooi is, maar waaroor die gemeente reeds op 31 Augustus 1895 geraadpleeg is. Op 18 Februarie 1899 is bekendgemaak dat ds. Boshoff as predikant van die gemeente bedank en eervolle ontslag ontvang het. Die oorsaak was ’n "droewige" tugsaak wat groot beroering in die gemeente teweeggebring het. Ds. Boshoff kon hom nie met die besluit van die kerkraad vereenselwig nie en die ring het die kerkraad eenparig in die ongelyk gestel.

Ds. Boshoff en sy gesin het tydelik op Philippolis gaan woon, maar heel gou het hy vyf beroepe ontvang waarvan hy die een na Jacobsdal aangeneem het. Ses maande ná sy aankoms daar in April 1899, het die Tweede Anglo-Boereoorlog (1899-1902) uitgebreek wat sy geestelike werk erg bemoeilik het en as gevolg waarvan hy en sy vrou groot ontberinge moes verduur. Met die aanval van die Jacobsdalse kommando op die Britse besettingsmag in die dorp in Oktober 1900, is ds. Boshoff verdink, gevange geneem en na Ceylon gestuur. 'n Tyd lank het hy met groot seën onder die krygsgevangenes in die Diyatalawa-kamp gearbei en in Desember 1901 die voortou geneem met die uitgee van die blaadjie "De Strever". Enkele maande nadat hy in April 1902 weer in Kaapstad aangekom het, was hy hard besig met die heropbou van sy vroeëre gemeente en het hy self die nodige houtwerk gedoen om in die pastorie die skade te herstel wat in die vyand in die oorlog aangerig het.

Met ds. Boshoff se bevestiging in die Vrystaatse hoofstad op 16 September 1904 was hy die eerste Vrystaatse seun wat leraar van die Bloemfonteinse gemeente met sy geskiedkundige Tweetoringkerk geword het. Kort hierna het die kerkraad 'n tweede predikant beroep om hom met die bearbeiding van die groot gemeente te help, want eers in 1919 sou die NG gemeente Bloemfontein-Noord as tweede NG gemeente hier tot stand kom. Ook in Bloemfontein het die opvoeding van die jeug sy besonderse belangstelling geniet. 

Van 1 Junie 1912 af het hy die Kaaplandse gemeente Caledon bedien, maar in 1920 het hy na die Vrystaat teruggekeer om op 8 Mei nog 'n keer predikant van Bloemfontein te word. Elf jaar later, op 23 Mei 1931, het hy daar ná 'n byna 42-jarige bediening sy emeritaat aanvaar, maar hom in Kaapstad 'n geruime tyd aan hospitaalwerk gewy.

In die gemeentes waarin hy gestaan het, het ds. Boshoff die vertroue, agting en liefde van die lidmate geniet, en deur sy gawes van hoof en hart het hy hom ook op die breër kerklike terrein onderskei. Die Vrystaatse Sinode het hy op bekwame wyse in 1906 en 1909 as skriba, in 1922 as assessor en in 1928 as moderator gedien. In 1907 was hy een van die sewe Vrystaatse lede in die eerste vergadering van die Raad van die Kerke, terwyl die tweede vergadering (in 1909) hom tot skriba verkies het. In 1917 was hy een van Kaapland se verteenwoordigers en toe hy na die Vrystaat terugkeer, het hy in 1923 en 1925 weer as lid en in 1927 ook as voorsitter van die raad gedien. Ds. Boshoof het ook as verteenwoordiger van die Vrystaat sitting in die kuratorium van die Teologiese Kweekskool op Stellenbosch gehad en in dié liggaam het hy 'n besliste houding teen die omstrede prof. J. du Plessis ingeneem. Prof. D.W. de Villiers skryf in die "Suid-Afrikaanse Biografiese Woordeboek" (deel V) van ds. Boshoff: "Getrou en toegewyd in sy dienswerk en in die verkondiging van die suiwere Evangelie, was hy ook onverskrokke in die handhawing van sy beginsels en oortuigings en het veral sterk leiding gegee in die Vrystaatse Sinode."

Uit ds. Boshoff se huwelik met Maria Elizabeth Magdalena Niemann, wat hom deur die jare heen met groot bekwaamheid en waardigheid bygestaan het, is ses kinders gebore.



</doc>
<doc id="116671" url="https://af.wikipedia.org/wiki?curid=116671" title="Isboset">
Isboset

Isboset (ook Is-Baäl genoem) was die 2de koning van Israel en het 2 jaar regeer. Hy was koning Saul se seun. Hy is deur twee bendeleiers vermoor.



</doc>
<doc id="116672" url="https://af.wikipedia.org/wiki?curid=116672" title="Dawid">
Dawid

Dawid (Hebreeus: דָּוִד, "Davīd", Arabies: داود‎, "Dāwūd"; Grieks: Δαυίδ, "Davíd"; Latyn: "Davidus", "David"; Ge'ez: ዳዊት, "Dawit"; Armeens: Դաւիթ, "Dawitʿ"; Kerkslawies: Давíдъ, "Davidŭ"; moontlike betekenis: "geliefde een") was die tweede koning van Israel en het vir 40 jaar regeer. Volgens die Bybel was hy 'n koning reg na God se hart. Hy het die grondslag van die Dawidiese dinastie gelê wat tot in die Nuwe Testament van die Bybel sy invloed sou uitoefen. Hy het ook die ark na Jerusalem teruggebring en die aanvoorwerk vir die bou van die Tempel gedoen.





</doc>
<doc id="116675" url="https://af.wikipedia.org/wiki?curid=116675" title="Lys van profetiese Bybelboeke">
Lys van profetiese Bybelboeke

Hierdie is 'n lys van profetiese Bybelboeke in die Ou en Nuwe Testament van die Bybel (Christendom) en in die Tenach (Jodedom). In die Ou Testament / Tenach was die profete by uitstek kanale van God se kommunikasie met mense. Hulle was “hoorders” van God se boodskap, “sieners” van wat God beplan, “woordvoerders” van God wat sy wil aan die volk oorgedra het en “voorbidders” vir die mense wat by God vir hulle ingetree het.








</doc>
<doc id="116678" url="https://af.wikipedia.org/wiki?curid=116678" title="Konvensie op Internasionale Handel in Bedreigde Spesies van Wilde Fauna en Flora">
Konvensie op Internasionale Handel in Bedreigde Spesies van Wilde Fauna en Flora

Die Konvensie op Internasionale Handel in Bedreigde Spesies van Wilde Fauna en Flora (CITES – "Convention on International Trade in Endangered Species of Wild Fauna and Flora") is 'n internasionale organisasie wat hom beywer om te verseker dat die handel in diere en plante nie die oorlewing van spesies bedreig nie.

Die lys vereis dat daar 'n invoerpermit moet wees van die land waarheen die dier of gedeeltes van die dier uitgevoer word en dat daar 'n uitvoerpermit moet wees van die land van oorsprong.

Suid-Afrikaanse diere op hierdie lys is:

Die lys vereis dat vir die dier of gedeeltes van die dier daar 'n uitvoerpermit moet wees.

Suid-Afrikaanse diere op hierdie lys is:



</doc>
<doc id="116681" url="https://af.wikipedia.org/wiki?curid=116681" title="GoPro">
GoPro

GoPro, Inc. (bemark as die GoPro, en soms gestileerd as GoPRO) is 'n Amerikaanse tegnologiemaatskappy wat in 2002 deur Nick Woodman gestig is. Dit vervaardig gelyknamige aksiekameras en ontwikkel ook sy eie mobiele toepassings en videoredigeringsagteware.

Die maatskappy is oorspronklik as Woodman Labs, Inc gestig, maar het later sy eie lyn van aksiekameras ontwikkel, en uiteindelik ook videoredigeringsagteware. Dit het ook 'n kwadkopterhommeltuig ontwikkel wat in Oktober 2016 vrygestel is.

Woodman het aanvanklik 'n gedeelte van sy kapitaal bekom deur die verkoop van krale en skulpgordels vir onder $20 uit sy VW-paneelwa en later, mode kamerabande. Hy het ook meer as $230 000 in beleggings van sy ouers ontvang.

In 2004 het die maatskappy sy eerste kamerastelsel verkoop, wat 35 mm film gebruik het. Digitale videokameras is later vrygestel. Teen 2014 was 'n vastelens HD videokamera met 'n 170°-wyehoeklens beskikbaar; twee of meer kameras kan ingespan word om saam 360-grade video te skep.

Op 4 Junie 2014 het die maatskappy aangekondig dat die voormalige uitvoerende bestuurder van Microsoft, Tony Bates, as president aangestel is en direk aan Woodman sal rapporteer.

In Januarie 2016 het GoPro met Periscope saamgespan vir lewendige beeldafvoer.

Nadat die aantal werknemers tot meer as 500 gegroei het in 2015, het die maatskappy op swak verkope in die vierde kwartaal gereageer deur die aflegging van sowat 100, of 7% van sy arbeidsmag, in Januarie 2016.

Woodman het vir twee jaar na die stigting van die maatskappy aan die ontwikkeling van sy eerste kamera gewerk. Uiteindelik is die GoPro 35 mm Hero in September 2004 by San Diego se Aksiesporthandelskou bekendgestel. In sy eerste jaar het GoPro $150 000 se produkte verkoop. In 2006 volg die maatskappy se eerste Digitale Hero, met 10 sekondes se videovermoë, en dit gegenereer $800 000 in inkomste. Die volgende jaar het GoPro se verkope vervierdubbel tot $3,4 miljoen.

In 2014 het die maatskappy die Hero3+ in verskillende kleure begin bemark. Dit is in staat om in 16:9 aspek verhouding te fotografeer, ondersteun 4K UHD video en 12MP stilfoto's. Die Hero 4 is vrygestel op 24 September 2014.

Die GoPro Karma is GoPro se verbruikershommeltuig.

GoPro produseer verskeie monteringsbykomstighede vir sy kameras, insluitend 'n 3-rigtingpassing, suigproppe, borsharnas, kaaktipe buigbare klamp, hondeharnas, ens.

Die maatskappy het GoPro Studio ontwikkel, eenvoudige videoredigeringsagteware om kameraskote te wysig, met v2.5 vrygestel in Oktober 2014. Daar is berig dat GoPro ook 'n inhoudsverskaffer wil word.



</doc>
<doc id="116682" url="https://af.wikipedia.org/wiki?curid=116682" title="Flip Schutte">
Flip Schutte

Philippus Jacobus Wilhelmus Schutte (distrik Cradock of volgens ’n ander bron Uitenhage, Kaapkolonie, 29 November 1803 of 1805 – Buffeldoorns, distrik Potchefstroom, tans Fochville, 9 November 1873) was ’n boer en vroeë leier in die Gereformeerde Kerk asook die eerste ouderling van die Gereformeerde kerk Potchefstroom. Hy word, saam met oudl. T.F. Dreyer, beskou as "een van die waaragtig grotes uit die dae van die Afskeiding" van die Gereformeerde Kerke in Suid-Afrika.

Schutte was 'n seun van Philippus Schutte en sy vrou, Aletta Catherina Engelbrecht. As 'n trekboer het hy hom met die Groot Trek vereenselwig en emigreer in 1840 na die Noorde. In 1843 het hy hom op die plaas Buffeldoorns in die wyk Gatsrand van Potchefstroom gevestig, waar hy 'n aansienlike boerdery opgebou en aktief deelgeneem het aan die staatkundige en kerklike aangeleenthede. In die politiek was hy 'n volgeling van Andries Pretorius en as kommandant van die distrik was hy medeondertekenaar van die Sandrivierkonvensie in Januarie 1852. Hy het die veldtogte teen die oproerige Tswana-stamme onder Mahura en Setšhele langs die wesgrens van die Zuid-Afrikaansche Republiek (ZAR) meegemaak. Gedurende 1856-'57 het hy ook as lid van die Transvaalse Volksraad gedien.

In kerklike kringe was Schutte bekend as konserwatief en besadig en 'n handhawer van die ou Gereformeerde erfenis. As lidmaat en ouderling van die Staatskerk (Hervormde Kerk) in Transvaal het hy hom vir die werwing van 'n predikant uit Nederland beywer wat sy oortuigings gedeel het. In Augustus 1853 het hy 'n versoekskrif om 'n eie predikant, 'n kerkorde en 'n grondwet onderteken. In 1855 het hy by sy kerkraad, dié van Rustenburg, gepleit dat 'n predikant van die Christelik Gereformeerde Kerk in Nederland (gestig deur ds. Hendrik de Cock in 1834) gevra word om met die bediening van die byna herderlose gemeentes in Transvaal te kom help. Sy optrede, gesteun deur ander lidmate, het aanleiding gegee tot die koms van ds. Dirk Postma in 1858. 

Schutte het aktief aan die stigting van die Gereformeerde Kerk deelgeneem. Met sy aankoms op Potchefstroom onderweg van Durban na Rustenburg in die geselskap van Flip Snyman van Rustenburg en Douw Kruger, pres. Paul Kruger se broer, is ds. Postma gasvry ontvang op Buffeldoorns waar hy op Sondag 7 November 1858 sy tweede preek in Transvaal gelewer het nadat hy die dag vantevore daar aangekom het. (Die eerste was op 5 November kort nadat hy die Vaalrivier by Standerton oorgesteek het.) Ná mislukte pogings om die kerklike eenheid te bewaar en veral na aanleiding van 'n beslissing van die Algemene Vergadering van die NH Kerk op 10 Januarie 1859 ten gunste van die behoud van die evangeliese gesange in die erediens, het Schutte saam met 'n aantal lidmate van Rustenburg besluit om uit die kerk te tree. As ouderling was hy medeondertekenaar van 'n brief aan die Kerkvergadering waarin die ondertekenaars kennis gegee het van hul uittrede uit die kerklike gemeenskap en hul begeerte om as 'n vrye Gereformeerde Kerk te bestaan. Op 11 Februarie 1859 was hy en sy vrou onder die eerste lidmate van die Gereformeerde Kerk wat op Rustenburg gestig is. Schutte is op 12 Februarie (die stigtingsdatum van die Gereformeerde kerk Potchefstroom) deur 36 lidmate van die wyk Mooirivier as hul eerste ouderling gekies. Daarna is hy saam met ds. Postma afgevaardig na die Kaapkolonie, waar nuwe gemeentes gestig is. 

Schutte het hom later vir die oprigting van 'n teologiese skool vir die opleiding van predikante beywer, hoewel ds. Postma aanvanklik gehoop het dat predikante uit Nederland getrek sou kon word. Met die opening van die Teologiese Skool op Burgersdorp was Schutte amptelik teenwoordig en het hy 'n indrukwekkende rede gelewer. Daarna het hy tot aan sy dood as een van die kuratore van die Skool gedien en jaarliks die lang reis na Burgersdorp onderneem. Drie jaar voor sy dood is hy ernstig verwond tydens 'n jagtog deur 'n leeu, waarvan hy nooit volkome herstel het nie.

Dr. S.P. van der Walt skryf in die "Suid-Afrikaanse Biografiese Woordeboek, deel III" Schutte was ’n merkwaardige figuur, veral Transvaal se kerklike lewe. Eerw. Stephanus Hofmeyr, die NG Kerk se eerste Afrikaanssprekende buitelandse (dus buite die Kaapkolonie) sendeling het besonder gunstig van hom as persoon getuig.

Schutte was drie maal getroud, eers met Alida Barendina Hendriena Steenkamp in 1825. Uit dié huwelik is blykbaar vier seuns en twee dogters gebore. Alida is in 1839 oorlede. In 1840 het hy getrou met Maria Magdalena Johanna du Plessis. Uit dié huwelik is drie dogters gebore, maar sy is kort ná die derde kyk se geboorte oorlede. Sy derde huwelik was met Magteld Gertruida Anna Maria du Plessis. Uit dié huwelik is blykbaar ses seuns en vyf dogters gebore, vir 'n totaal van 20, maar dit kan wees dat dié wat nie volwassenheid bereik het nie, in sommige bronne nie vermeld word nie. Op geni.com word die kinders aangedui as hierdie 21: 




Van sy nasate het minstens nog in die laat 1970's op sy plaas gewoon, waar hy ook begrawe lê.





</doc>
<doc id="116691" url="https://af.wikipedia.org/wiki?curid=116691" title="Brakmisbredie">
Brakmisbredie

Die brakmisbredie ("Oxybasis glauca") is 'n plantjie wat uit Eurasië stam, maar in groot dele van die res van die wêreld, waaronder Suid-Afrika, ingeburger geraak het. Die SANBI-rooilys noem die spesie, maar evalueer geen ingeburgerde spesies nie.

Dit is 'n kruipende, eenjarige plant wat 10-50 cm hoog kan word. Die blare se bokant is groen en die onderkant harig en grys. Dit kom veral voor op grond wat bewerk is of in hawegebiede, nywerheidsgebiede ens. Die subspesie "salinum" wat in die westelike Verenigde State ingeburger is, kom ook in droë streke op brakgrond voor.


</doc>
<doc id="116694" url="https://af.wikipedia.org/wiki?curid=116694" title="Hipernova">
Hipernova

’n Hipernova is ’n soort sterontploffing met ’n energie wat aansienlik groter is as dié van ’n gewone supernova; dit is een van die mees katastrofale gebeure in die heelal. ’n Alternatiewe naam is ’n "superhelder supernova". Sulke ontploffings is vermoedelik die oorsprong van landurige gammaflitse.

Nes ander supernovas word hipernovas deur verskillende soorte sterontploffings veroorsaak: Sommige is waargeneem en ander is bloot teoreties. Verskeie hipernovas is waargeneem wat ooreenstem met supernovas van tipe Ic en tipe IIn, en moontlik minstens een van tipe IIb.

Voor die laat 1990's is die term "hipernova" sporadies gebruik om die teoreties uiters energieke ontploffings van baie swaar populasie III-sterre te beskryf. Dit is ook gebruik vir ander baie energieke gebeurtenisse, soos die samesmelting van supermassiewe swartkolke.

In 1998 is ’n moontlike verband genoem tussen gammaflitse en jong, swaar sterre en die term "hipernova" is amptelike voorgestel vir die sigbare nagloed van hierdie gammaflitse. Die energie van sulke voorvalle is moontlik tot ’n paar honderd keer soveel as by gewone supernovas.

Min of meer dieselfde tyd is verskeie uiters helder, of ligsterk, supernovas waargeneem en ondersoek. Hulle is as hipernovas beskryf en het gewissel van minder as vyf keer tot sowat 50 keer meer energiek as ander supernovas en tot 20 keer helderder as ’n gewone tipe Ia-supernova op sy hoogtepunt. Dié definisie het die standaard geword vir die term "hipernova", hoewel hulle nie almal verbind word met gammaflitse nie. Die woord "hipernova" self is uitgedink deur S.E. Woosley.

Gammaflitse is van die mees energieke verskynsels in die heelal, maar hul oorsprong was tot omstreeks die jaar 2000 bloot spekulatief. Nou is dit bekend dat supernova-ontploffings minstens sommige gammaflitse veroorsaak, hoewel gammaflitse ook heeltemal ander oorspronge kan hê en alle supernovas nie met gammaflitse verbind word nie.

’n Gammaflits naby die Aarde kan lewe op die planeet vernietig; daar is egter geen sulke sterre naby genoeg aan ons om ’n gevaar in te hou nie. Sommige astrofisici meen ’n gammaflits kon gelei het tot die Ordovisium-Siluur-massauitwissing op Aarde 440 miljoen jaar gelede, maar geen klinkklare bewyse bestaan vir so ’n hipotese nie.

Baie modelle is al voorgestel om gebeure te verklaar met ’n magnitude van een of meer ordes meer as by standaard-supernovas. Dit sluit in die "kollapser"- en die steromringende-materiaal-model, wat algemeen aanvaar word en waarvan verskeie voorbeelde al waargeneem is. Ander modelle is nog teoreties.

Die kollapser-model (van "kollaps" en "ster") behels ’n soort hipernova wat ’n swartkolk veroorsaak. By die kerninstorting van ’n ster met ’n kern van sowat 15 keer die son se massa () – hoewel chemiese samestelling en rotasiespoed ook belangrik is – is die ontploffingsenergie groot genoeg om die buitenste lae van die ster weg te skiet en dit sal in ’n swartkolk kollaps sonder om ’n sigbare supernova-uitbarsting te veroorsaak.

’n Ster met ’n kern van effens kleiner as dit – in die omgewing van – sal ’n supernova-ontploffing ondergaan, maar so baie van die materiaal wat weggeskiet word, sal in die kernoorblyfsel terugval dat dit steeds in ’n swartkolk kollaps. As so ’n ster ’n stadige rotasiespoed het, sal dit ’n flou supernova veroorsaak, maar as die ster vinnig genoeg roteer, sal die terugvallende materiaal relativistiese strale veroorsaak. Die energie wat hierdie strale oordra aan die materiaal wat weggeskiet word, maak die sigbare uitbarsting baie helderder as by ’n standaard-supernova. Die strome stuur ook hoë-energiedeeltjies en gammastrale na buite en skep so X-straal- of gammastraalflitse; die strome kan verskeie sekondes of langer duur en stem ooreen met langdurige gammaflitse, maar dit lyk nie of hulle kortdurige gammaflitse verduidelik nie.

’n Ster met ’n -kern het ’n algehele massa van sowat as die ster nie massa verloor het nie. So ’n ster sal ’n waterstofomhulsel hê en as ’n tipe II-supernova ontplof. Dowwe tipe II-supernovas is al waargeneem, maar geen definitiewe kandidate vir ’n tipe II-hipernova nie (behalwe tipe IIn, wat vermoedelik nie strale uitstuur nie). Net die populasie III-sterre met hul lae metaalinhoud sal hierdie fase van hul bestaan bereik met min massaverlies. Ander sterre, insluitende die meeste sterre wat ons met die blote oog kan sien, se buitenste lae sal meestal weggewaai word en die ster sal ’n Wolf-Rayetster word, wat as ’n tipe Ib- of tipe Ic-supernova sal ontplof. Baie waargenome hipernovas is tipe Ic en dié wat met gammaflitse verbind word, is feitlik almal tipe Ic, en hulle is baie goeie kandidate om relativistiese strale te hê wat veroorsaak word deur materiaal wat in ’n swartkolk terugval. Nie alle tipe Ic-hipernovas het waargenome gammaflitse nie, maar die flitse sal net sigbaar wees as hulle na die Aarde gerig is.

In onlangse jare het waarnemingsdata oor langdurige gammaflitse grootliks bygedra tot ons begrip van dié verskynsels en is dit duidelik die kollapser-model veroorsaak ontploffings wat net in besonderhede verskil van min of meer gewone supernovas, en hulle het ’n energie-omvang van normaal tot sowat 100 keer groter. Daar word egter steeds soms na hulle verwys as hipernovas.

’n Goeie voorbeeld van ’n kollapser-hipernova is Sn1998bw, wat verbind word met die gammaflits GRB 980425. Dit word geklassifiseer as ’n tipe Ic-supernova vanweë sy besondere spektrale eienskappe in die radiospektrum, wat dui op die teenwoordigheid van relativistiese materiaal.

Feitlik alle waargenome hipernovas het spektra gehad soortgelyk aan dié van óf ’n tipe Ic- óf ’n tipe IIn-supernova. Die tipe Ic-hipernovas word vermoedelik veroorsaak deur strale vanweë die terugval van materiaal in ’n swartkolk, maar tipe IIn-hipernovas se ligkurwes verskil aansienlik en word nie met gammaflitse verbind nie. Dié supernovas vind almal plaas in ’n digte newel wat moontlik deur die ster self weggestoot is, en hierdie steromringende materiaal is vermoedelik die bron van die ekstra ligsterkte. Wanneer materiaal wat in die oorspronklike, normale supernova-ontploffing weggeskiet word, in aanraking kom met die digte newel of stof naby die ster, omskep die skokgolf kinetiese energie in sigbare straling. Die gevolg is ’n uiters ligsterk supernova van lange duur, al was die aanvanklike ontploffing dieselfde as dié van ’n normale supernova.

Hoewel enige supernova-tipe die potensiaal het om ’n tipe IIn-hipernova te veroorsaak, na gelang van die steromringende materiaal, beteken die perk op die grootte en digtheid van die materiaal dat dit feitlik altyd geskep sal word deur die ster self net voor die supernova-ontploffing. Sulke sterre is hiperreuse en ligsterk blou veranderlikes wat aansienlike massaverlies ondervind het weens Eddington-onstabiliteit, byvoorbeeld SN2005gl.



</doc>
<doc id="116695" url="https://af.wikipedia.org/wiki?curid=116695" title="Gammaflits">
Gammaflits

Gammaflitse is uiters energieke ontploffings wat in verafgeleë sterrestelsels waargeneem is. Hulle is sover bekend die helderste elektromagnetiese verskynsels in die heelal. Flitse kan van 10 millisekondes tot verskeie ure duur. Ná ’n aanvanklike flits van gammastrale is ’n langer "nagloed" waarneembaar in langer golflengtes (X-straal, ultraviolet, opties, infrarooi, mikrogolf en radio).

Die intense uitstraling van die meeste gammaflitse vind vermoedelik plaas tydens ’n supernova of hipernova wanneer ’n vinnig roterende, swaar ster inplof en ’n neutronster, kwarkster of swartkolk vorm. ’n Ander, korter soort gammaflits word blykbaar deur ’n ander proses geskep: die samesmelting van dubbele neutronsterre. Die oorsaak van ’n voorafgaande flits wat in sommige van hierdie kort verskynsels waargeneem word, is moontlik die ontwikkeling van ’n resonansie tussen die kors en kern van sulke sterre vanweë die enorme getykragte wat in die sekondes voor die botsing ondervind word en veroorsaak dat die hele kors van die ster versplinter.

Die bron van die meeste gammaflitse is miljarde ligjare van die Aarde af, wat daarop dui die flitse is beide uiters energiek (’n tipiese flits stel omtrent soveel energie vry as die Son in die hele 10 miljard jaar van sy bestaan) en uiters skaars (’n paar per miljoen jaar per sterrestelsel). Alle waargenome gammaflitse het buite die Melkweg plaasgevind. Daar is ’n hipotese dat ’n gammaflits in die Melkweg wat direk na die Aarde gerig is, ’n massa-uitwissing van lewe sal kan veroorsaak.

Gammaflitse is in 1967 die eerste keer deur die Vela-satelliete waargeneem wat ontwerp is om geheime kernwapentoetse op te spoor. Ná hul ontdekking is honderde teoretiese modelle voorgestel om dié flitse te verklaar, soos die botsing tussen komete en neutronsterre. Min inligting was beskikbaar om dié modelle te bewys, totdat die eerste X-straal- en optiese nagloede in 1997 waargeneem is en hul rooiverskuiwing gemeet is om hul afstand en die omvang van hul energievrystelling te bepaal. Hierdie ontdekkings en die daaropvolgende bestudering van die sterrestelsels en supernovas wat met hulle verbind word, het gelei tot die slotsom dat hulle in verafgeleë sterrestelsels voorgekom het.

Die ligkurwes van gammaflitse is uiters uiteenlopend en ingewikkeld. Geen twee gammaflitse se ligkurwes is identies nie. Groot variasies kan gesien word in feitlik alle eienskappe: die duur van die flitse kan van 10 millisekondes tot verskeie ure wees, daar kan ’n enkele hoogtepunt of verskeie kleiner pulse wees, en individuele hoogtepunte kan óf simmetries wees óf vinnig helderder en dan stadig dowwer word. Sommige flitse word voorafgegaan deur ’n dowwe flits, wat dan (ná sekondes of minute van geen aktiwiteit nie) gevolg word deur die veel intenser, "ware" flits. Die ligkurwes van sommige flitse het ’n uiters chaotiese en ingewikkelde profiel met feitlik geen waarneembare patrone nie.

Hoewel sommige ligkurwes deur middel van sekere eenvoudige modelle nagemaak kan word, is min vordering gemaak om hul volle uiteenlopendheid te verstaan. 

Flitse van korter as twee sekondes word geklassifiseer as kort gammaflitse. Hulle maak sowat 30% van alle flitse uit. Tot 2005 is geen nagloede by sulke kort flitse waargeneem nie en min was bekend oor hul oorsprong. Sedertdien is die nagloede van tientalle kort gammaflitse waargeneem en die flitse se oorsprong nagespeur; verskeie is verbind met streke met min of geen stervorming nie, soos groot elliptiese sterrestelsels en die sentrale dele van groot sterrestelselswerms. Dit sluit enige verbintenis met swaar sterre uit en bevestig dat kort gammaflitse verskil van lang flitse. Daar was ook geen verband met supernovas nie.

Die ware aard van hierdie verskynsels (en selfs of die klassifikasie noukeurig is) is steeds onbekend, hoewel die algemene hipotese is dat hulle ontstaan tydens die samesmelting van twee kompakte voorwerpe: óf dubbele neutronsterre óf ’n neutronster en ’n swartkolk. Die kort duur van hierdie verskynsels dui op ’n bron met ’n baie klein deursnee in ruimteterme – minder as 0,2 ligsekondes (sowat 60 000 km, of vier keer so groot soos die Aarde). Dit dui ook op ’n baie kompakte voorwerp. Die waarneming van minute tot ure van X-straalflitse ná ’n kort gammaflits stem verder ooreen met klein deeltjies van ’n primêre voorwerp soos ’n neutronster wat aanvanklik binne twee sekondes of minder deur ’n swartkolk ingesluk word, gevolg deur ’n paar uur van kleiner energieverskynsels, soos oorblywende deeltjies van gety-ontwrigte neutronstermateriaal (nie meer neutronium nie) wat in ’n wentelbaan agterbly en oor ’n langer tydperk in die swartkolk verdwyn. 

Die meeste waargenome flitse (70%) het langer as twee sekondes geduur en word geklassifiseer as lang gammaflitse. Omdat hulle die meeste is en geneig is om helderder nagloede te hê, is hulle in fyner besonderhede bestudeer as kort flitse. Feitlik elke goed bestudeerde lang gammaflits is verbind met ’n sterrestelsel met vinnige stervorming, en in baie gevalle met ’n supernova – dit verbind hulle onteenseglik met die inploffing van baie swaar sterre. Lang nagloede by ’n hoë rooiverskuiwing stem ook ooreen met die feit dat die flitse in stervormingstreke ontstaan het.

Dié verskynsels lê aan die eindpunt van die lang-gammaflits-verspreiding; hulle duur langer as 10 000 sekondes. Daar is voorgestel hulle hoort in ’n ander klas, moontlik veroorsaak deur die inploffing van ’n blou superreus. Net ’n paar is nog waargeneem en hul mees uitstaande kenmerk is die duur van die flitse. Tot dusver is die bekendste ultralang gammaflitse GRB 091024A, GRB 101225A en GRB 111209A. ’n Onlangse studie toon egter die bestaande bewyse dat dié flitse ’n ander bron het, is onoortuigend en dat verdere waarnemings oor verskeie golflengtes nodig is om tot ’n beter gevolgtrekking te kom.

Gammaflitse is baie helder van die Aarde af gesien ondanks hul enorme afstand. ’n Gemiddelde lang gammaflits se magnitude kan vergelyk word met dié van ’n helder ster in die Melkweg al is dit miljarde ligjare ver (in vergelyking met die tientalle ligjare van die meeste sigbare sterre). Die meeste van die energie word in gammastrale vrygestel, hoewel baie gammaflitse ook optiese uitstralings het. So het GRB 080319B ’n optiese uitstraling gehad wat op sy hoogtepunt ’n skynbare magnitude van 5,8 gehad het; dit kan vergelyk word met dié van die dofste ster wat met die blote oog gesien kan word – al was hy 7,5 miljard ligjare van die Aarde af. Hierdie kombinasie van ligsterkte en afstand dui op ’n uiters energieke bron. As ’n mens aanneem die gammastraalontploffing was sferies, was die energie-uitset van GRB 080319B binne ’n faktor van twee van die resmassa-energie van die Son (die energie wat uitgestraal sou word as die Son geheel en al in bestraling omskep sou word).

Geen bekende proses in die heelal kan soveel energie in so ’n kort tyd uitstraal nie. Daar word geglo gammaflitse is hoogs gefokusde ontploffings, met die meeste van die ontploffingsenergie wat in ’n smal straal uitgeskiet word wat feitlik teen die spoed van lig beweeg. Omdat die energie so gefokus is, word verwag die meeste gammaflitse sal die Aarde mis en nie waargeneem word nie. Wanneer ’n flits reg na die Aarde toe wys, veroorsaak die kompaktheid van die straal dat die flits baie helderder vertoon as wanneer die energie sferies uitgestraal sou word. As hierdie effek in aanmerking geneem word, het tipiese gammaflitse wat al waargeneem is ’n ware energievrystelling van sowat 10 J, of sowat 1/2000 van ’n sonmassa-energie-ekwivalent. Dit kan vergelyk word met die energie wat vrygestel word in ’n helder tipe Ib/c-supernova en binne die omvang van teoretiese modelle. Baie helder supernovas het gelyktydig met verskeie van die naaste gammaflitse plaasgevind. 

Omdat die meeste gammaflitse so uiters ver van die Aarde af is, is dit moeilik om die bronne daarvan te identifiseer. Die verbintenis van sommige lang gammaflitse met supernovas en die feit dat die sterrestelsels waarin hulle voorkom vinnige stervorming ondervind, is ’n sterk bewys dat lang flitse met baie swaar sterre verband hou. Die algemeen aanvaarde meganisme vir lang gammaflitse is die kollapser-model, waar die kern van ’n uiters swaar, vinnige roterende ster met ’n lae metaalinhoud aan die einde van sy leeftyd inplof en ’n swartkolk word. Materiaal naby die kern val in op die swartkolk en draai in ’n akkresieskyf met ’n hoë digtheid om die swartkolk. Dit veroorsaak dat twee relativistiese strale al met die rotasie-as langs gevorm word; dit breek deur die omringende newel en word as gammastrale uitgestraal. 

Die soort sterre in die Melkweg wat die naaste aan sulke bronne van lang gammaflitse is, is moontlik die Wolf-Rayetsterre, uiters warm en swaar sterre wat die meeste van hul waterstof verloor het weens stralingsdruk. Eta Carinae en WR 104 is al genoem as moontlike bronne van toekomstige gammaflitse. Dit is egter onduidelik of enige sterre in die Melkweg die regte eienskappe het om gammaflitse voort te bring.

Bogenoemde model verduidelik nie alle gammaflitse nie. Daar is sterk bewyse dat sommige kort gammaflitse voorkom in stelsels waar daar geen stervorming en swaar sterre is nie. Die gewildste teorie vir dié strale se oorsprong is die samesmelting van twee neutronsterre in ’n dubbelsterstelsel. Volgens dié model beweeg die neutronsterre al hoe nader aan mekaar vanweë die vrystelling van swaartekraguitstralingsenergie totdat getykragte hulle skielik uitmekaarruk en hulle ’n enkele swartkolk word. Die invallende materiaal skep ’n akkresieskyf en bring ’n flits van energie voort, nes in die kollapser-model. 



</doc>
<doc id="116697" url="https://af.wikipedia.org/wiki?curid=116697" title="Lydia van der Vyver">
Lydia van der Vyver

Lydia van der Vyver (*Reddersburg, Oranje-Vrystaat, datum onbekend – plek en datum onbekend) was ’n vroueleier in die Gereformeerde Kerke in Suid-Afrika.

Lydia du Plessis was ’n dogter van mnr. en mev. L.J. du Plessis van Reddersburg. Sy het aan die Potchefstroomse Universiteit studeer en die B.A. en Uniale Onderwysdiploma behaal. Sy het ook ’n diploma in musiek verwerf en dikwels as orreliste opgetree. In 1946 is sy met dr. G.C.P. van der Vyver getroud en uit dié huwelik is twee dogters gebore. Mev. Van der Vyver was agtereenvolgens pastoriemoeder van Colesberg (waar haar man leraar was van 1943 tot die jaar van hul huwelik), Innesdal (1946–'49), Pretoria-Brooklyn (1949–'55) en Bloemfontein-Suid (1955–'70). Hierna het sy en haar man na Potchefstroom verhuis waar hy van 1971 tot sy dood op 2 September 1975 aan die Gereformeerde Kerke se Teologiese Skool verbonde was.

Van der Vyver is omstreeks 1958 verkies tot voorsitster van die provinsiale komitee van die Sustersorganisasies van die Oranje-Vrystaat.



</doc>
<doc id="116698" url="https://af.wikipedia.org/wiki?curid=116698" title="Neutronium">
Neutronium

Neutronium (soms verkort tot neutrium) is ’n voorgestelde naam vir materiaal wat slegs uit neutrone bestaan. Die woord is in 1926 (voor die ontdekking van die neutron) deur die wetenskaplike Andreas von Antropoff uitgedink vir ’n veronderstelde element met ’n atoomgetal 0 wat hy boaan die periodieke tabel geplaas het. Die betekenis van die woord het mettertyd verander en sedert die laaste helfte van die 20ste eeu word dit in niewetenskaplike geskrifte gebruik om te verwys na uiters digte stowwe soos in die kern van ’n neutronster. 

Wetenskaplike publikasies gebruik dit selde omdat daar verskillende definisies van "neutronium" bestaan en daar taamlike onsekerheid is oor die samestelling van die kerns van neutronsterre. 



</doc>
<doc id="116700" url="https://af.wikipedia.org/wiki?curid=116700" title="Kwarkster">
Kwarkster

’n Kwarkster is ’n hipotetiese ster wat uit kwarke bestaan wat almal aan mekaar gebonde is en ’n groot hadron vorm. Dié sterre het ’n massa wat die Oppenheimer-Volkofflimiet van ongeveer 3-5 sonmassas oorskry. Hierdeur is die teendruk wat deur die Uitsluitingsbeginsel van Pauli veroorsaak word, onvoldoende en kan die neutrone nie meer afsonderlik bestaan nie. Die materie waaruit die kwarkster bestaan, is ontaarde materie. Deur die uiters hoë ontsnappingsnelheid neem die ligsnelheid van die fotone om ’n kwarkster sterk af. ’n Kwarkster is nes ’n neutronster die eindstadium van ’n supernova. Die supernova van ’n ster eindig as ’n kwarkster as die massa van die ster se kern tussen 3 en 5 maal dié van die Son is. Die supernova van ’n ster met ’n kern swaarder as 5 sonmassas sal eindig as ’n swartkolk.

Die digtheid van hierdie sterre is iewers tussen dié van ’n neutronster en ’n swartkolk. Daar is ’n beperkte aantal voorwerpe in die heelal ontdek wat moontlik ’n kwarkster is. In 2002 het die Chandra-X-straalsterrewag die voorwerp RX J1856.5-3754 ontdek wat sowat 450 ligjare van die Aarde af is. Dit het ’n temperatuur van 700 000 K en ’n deursnee van 10 km. Dit is te klein om ’n neutronster te wees en kan nie uit neutrone of protone bestaan nie. Nog ’n kandidaat is die voorwerp 3C58, wat vroeër geglo is ’n neutronster was; dit het ontstaan uit ’n supernova van 1181.



</doc>
<doc id="116701" url="https://af.wikipedia.org/wiki?curid=116701" title="Janneke Rumpff">
Janneke Rumpff

Janneke Kruger (gebore Rumpff, Groningen, Nederland, datum onbekend – plek en datum onbekend) was ’n vroedvrou en leiersfiguur in vroueverenigings van die Gereformeerde Kerke in Suid-Afrika.

Janneke was blykbaar die enigste dogter van Frans Rumpff (1850–1916) en Pieterke Kloosterhuis (25 September 1845 – 13 November 1923). Sy het in 1915 na Suid-Afrika gekom en haar gevestig op Venterstad waar haar broer, ds. Derk Rumpff, toe reeds sedert die vorige jaar leraar van die plaaslike Gereformeerde gemeente was. Haar ouers het hulle waarskynlik saam met haar op Venterstad gevestig, want albei is in die plaaslike kerkhof begrawe. Janneke se broer het reeds begin 1899, toe hy 20 jaar oud was, na Suid-Afrika gekom en die Tweede Vryheidsoorlog saam met die Transvaalse Boeremagte deurgemaak. Daarna het hy as onderwyser in Transvaal opgetree. Ná ’n paar jaar is hy terug na Nederland om daar verder in die teologie te studeer. In 1910 het hy teruggekeer in Suid-Afrika en getrou met Femke Molenaar, wie se vader argitek was in Groningen. Van Standerton was hy predikant van 1910 tot 1913 en van Petrusburg van 1913 tot sy koms na Venterstad in die daaropvolgende jaar.

Ds. Rumpff het in 1920 ’n beroep na die Gereformeerde kerk Heidelberg (Tvl.) aangeneem en daar gebly tot 1922, waarna hy tot 1941 leraar van die Paul Kruger-kerk in Pretoria. Sy suster en moeder het blykbaar telkens saam met ds. en mev. Rumpff verhuis, want nadat sy vroedvrou op Venterstad was, het Janneke Rumpff dié beroep ook op Heidelberg, Tvl., beoefen. In Pretoria was sy medestigster van die vereniging Die Gereformeerde Sustershulp. Sy is tot komiteelid benoem en was ook twee jaar lank wyksuster.

In 1928 is sy met G. Kruger van die plaas Springfontein, distrik Venterstad, getroud. Te oordeel na haar broer (gebore in 1878) se ouderdom was sy as mev. Kruger moontlik reeds te oud om kinders te hê.

Janneke Kruger was ten gunste van die idee van ’n Algemene Sustersvereniging vir die vroue van die Gereformeerde Kerk en het meermale in dié verband van haar laat hoor in die vrouerubriek van "Die Kerkblad". As afgevaardigde van Venterstad was sy in 1932 op Potchefstroom op die eerste kongres teenwoordig. Sy is tot die bestuur van die Algemene Gereformeerde Sustersvereniging verkies en het Kaapland verteenwoordig saam met Ella Eloff-van der Walt, eggenote van ds. S.J. van der Walt, predikant van die gemeente Molteno. In 1936 is Janneke Kruger tot lid van die Uniale Komitee benoem toe die Bond van Gereformeerde Verenigings tot stand gekom het. Met die eerste Bondskongres van Kaapland is sy tot voorsitster verkies en het in dié hoedanigheid gedien tot sy weens haar man, wat in 1947 oorlede is, se siekte gedwing is om af te tree. In 1955 het sy haar in Pretoria gevestig.

Met die eeufees van die Gereformeerde Kerk in 1959 het Ida Bosman in die gedenkboek "Die Gereformeerde Kerk" van mev. Kruger geskryf: "Kaapland het in tante Janneke, soos die Bondslede haar genoem het, ’n bekwame leidster gehad. In besielende woorde het sy tydens die sittings van kongresse gewag gemaak van die geestelike stryd wat die vrou moet aanknoop sodat sy, innerlik ontwikkel, ander tot seën kan wees."



</doc>
<doc id="116704" url="https://af.wikipedia.org/wiki?curid=116704" title="Martha Coetzee">
Martha Coetzee

Martha Aletta Coetzee (noemnaam Martie, gebore Nienaber, Burgersdorp, Kaapkolonie, 21 Desember 1890 – Nebohof, Sunnyside, Pretoria, 22 Februarie [1968]]) was tussen 1916 en haar man, ds. Jan Viljoen Coetzee, se dood einde 1952 predikantsvrou in vier gemeentes van die Gereformeerde Kerk.

Martha Aletta Nienaber was die derde kind van Andries Gerhardus Nienaber en Alida Johanna Pretorius. Sy is op 1 Februarie 1890 in die Gereformeerde kerk Burgersdorp gedoop. Op 3 April 1916 is sy in die Gereformeerde kerk Venterstad in die huwelik bevestig met ds. Coetzee (23 Junie 1891 – 26 Desember 1952), wat van daardie jaar af leraar was van die gemeente Piet Retief. Einde 1918 het die egpaar na die Goudstad verhuis waar ds. Coetzee leraar van die Gereformeerde kerk Johannesburg geword het. Dit was reeds sy tweede kennismaking met die Rand, want in Junie 1915 het hy as proponent hierheen gekom as hulpprediker vir ds. Martinus Postma. Sy bevestiging in Desember as tweede predikant van die Johannesburgse gemeente was ’n geskiedkundige gebeurtenis. Hieroor het hy later geskryf: "Sover ek weet, was dit die eerste geval in die geskiedenis van ons kerk, dat 'n gemeente twee predikante gehad het, afgesien van die geval van Burgersdorp wat in die eerste jare van die bestaan van die Teol. Skool twee predikante had, van wie een eintlik dosent aan die skool was en vir 'n gedeelte deur die gemeente besoldig was."

Tydens hul tyd in Johannesburg is in 1919 onder mev. Coetzee en haar man se leiding die Dorkasvereniging van Johannesburg-Oos (Jeppe) gestig. In Mei 1925 het hulle na die Vrystaat verhuis nadat ds. Coetzee die beroep na die gemeente Frankfort aangeneem het. In Junie 1930 het hulle vertrek na haar man se laaste werkkring, Potchefstroom, alwaar hy op 26 Desember 1952 oorlede is, ses maande voor Totius, ’n jare lange hegte vriend.

Onder mev. Coetzee se voorsitsterskap is die destydse Dorkasvereniging in 1931 in ’n Gereformeerde Sustersvereniging omskep. Haar man en Aletta du Plessis (eggenote van prof. Jacobus du Plessis) het mev. Coetzee gehelp met die opstel van die statute. Sy was ook tesouriere van die voorlopige bestuur van die Algemene Gereformeerde Sustersverenigng wat in 1932 onder prof. Du Plessis se leiding tot stand gekom het. Saam met hul geliefde predikantsvrou het die suster van Potchefstroom in verskeie komitees baie aangenaam saamgewerk.

Ida Bosman skryf in die gedenkboek "Die Gereformeerde Vrou 1859–1959" oor mev. Coetzee sy "was ’n ware hulp vir haar man. Met al sy kerklike werk het sy hom voortreflik gehelp, besonderlik met die administratiewe werk. Sy besit ’n uitstekende geheue en ’n sterk deursettingsvermoë. Die pastorie waarin die egpaar drie-en-twintig jaar lank gewoon het, was altyd die middelpunt van die gemeentelewe. Deur haar gasvryheid en vriendelikheid is deur almal bemin."

’n Swaar slag het mev. Coetzee getref met haar man se dood einde 1952 in die ouderdom van 61 jaar terwyl hy nog predikant van Potchefstroom was. Bosman skryf het die swaar dae "met groot moed en geloofsvertroue" deurworstel. Nadat haar twee pleegkinders, Leon en Joannie, ook die huis verlaat het, het sy alleen op Potchefstroom gewoon, maar volgens Bosman nog baie belanggestel in die kerklike lewe, en was sy in die eeufeesjaar nog helder van gees en besonder opgewek.

Haar huwelik was kinderloos, maar sy en haar man het Jan Leon Coetzee en Joan May Briel (née Grobler, getroud met Lourens Stephanus Briel) aangeneem.



</doc>
<doc id="116707" url="https://af.wikipedia.org/wiki?curid=116707" title="Ellie van Rooy">
Ellie van Rooy

Ellie van Rooy (gebore Elsje Petronella Elizabeth Maria Kruger, Bamboeshoek, distrik Molteno, Kaapkolonie, 8 Desember 1904 – Ventersburg, Oranje-Vrystaat, Suid-Afrika, 22 Februarie 1941) was van 1929 tot haar dood in die ouderdom van 36 jaar predikantsvrou van die Gereformeerde kerk Ventersburg, waar haar man, ds. Jacs van Rooy, gearbei het van 1928 tot 1942.

Ellie Kruger is moontlik nie in die distrik Molteno nie, maar in die Trompsburgse distrik in die Oranje-Vrystaat gebore. Die grootste deel van haar kinderjare het sy op die plaas Broekpoort in die distrik Bethulie opgegroei. Reeds op negejarige leeftyd het sy haar moeder verloor en moes sy as weeskind by haar broer en susters inwoon. 

Op 17 Julie 1929 is sy op Bethulie getroud met ds. J.A. van Rooy, wat die jaar vantevore in sy eerste gemeente, Ventersburg, bevestig is. Drie kinders is uit dié huwelik gebore: Jacobus (Koos, 1932), Martie (1933) en Brechtje (1937). Breggie en Martie het met die Lemmer-broers van Outjo getrou, Martie met Gerrie en Breggie met Louwtjie. Martie en Breggie was onderskeidelik musiekonderwyseresse aan die Outjo Laerskool en Outjo Hoërskool. Albei was ook orreliste: Martie in die NG kerk en Breggie in die Gereformeerde kerk.

Mev. Van Rooy het dadelik haar plek in die gemeente met roepingsbewustheid aanvaar. As jong predikantsvrou het sy sterk onder leiding en invloed van haar skoonmoeder, Brechtje van Rooy, eggenote van ds. J.A. van Rooy van die Bethulie, gestaan. Sy was nederig en beskeie, maar hiermee het bekwaamheid en deursettingsvermoë gepaardgegaan. In die sustersvereniging het sy intens belanggestel en het met haar man baie gesels oor die verlange van die susters om in breër verband saam te werk. Op 'n gesamentlike konferensie van diakens en susters op Theunissen in 1935 het sy, terwyl die susters apart vergader het, die gedagte van samewerking na vore gestoot. Hierop het gevolg dat drie predikante met hul vroue en nog 'n suster saam beraadslaag het om 'n oplossing te kry. 'n Ontmoeting van die verteenwoordigers van die OVS en die Algemene Gereformeerde Sustersvereniging het op Potchefstroom plaasgevind en so is die eerste Kongres van Uniale formaat van stapel gestuur. Ellie van Rooy was die instrument waardeur 'n brug geslaan en toenadering moontlik gemaak is. Op die kongres van Reddersburg, 6 Desember 1936, is sy tot lid van die Uniale Bestuur van die Bond van Gereformeerde Sustersvereniging verkies. Plaaslik op Ventersburg was sy voorsitster van die Dorkasvereniging en van die Gereformeerde Sustersvereniging.

Op 22 Februarie 1941 is sy in die bloei van haar lewe ná ’n hartaanval skielik oorlede. Ida Bosman beskryf haar in "Die Gereformeerde Vrou 1859–1959" as ’n baie beminde persoon, ’n saggeaarde en liefdevolle vrou. Ná haar dood is haar man op 27 Februarie 1943 op Pietersburg getroud met Susanna Elizabeth (Sannie) Cloete (gebore op Soekmekaar, 5 Januarie 1919), ’n dogter van oudl. Kootjie Cloete. Uit hierdie huwelik is gebore Jacobus Philippus Benjamin (1944), Louisa Aletta (1945), Susan (1947), Tinus (1948), Pat (1949) en Johannes Cornelis (1956) en nog ’n kind, wat in Suidwes-Afrika oorlede en in Windhoek begrawe is.




</doc>
<doc id="116708" url="https://af.wikipedia.org/wiki?curid=116708" title="Brakvleigras">
Brakvleigras

Die brakvleigras ("Sporobolus ludwigii" Hochst.) is 'n grasspesie wat inheems is aan Suid-Afrika en Botswana. Op die SANBI-rooilys is dit as "veilig" (LC) gelys.

Die plant is meerjarig en het 'n kruipende wortelstok. Die halme is regop en kan 15 -30 cm lank word. Dié spesie is kenmerkend vir droë gematigde graslande met hoë sout- en alkaligehaltes.

Dit kom byvoorbeeld op die SA Lombard-wildreservaat naby Bloemhof voor. Die oostelike deel daarvan bestaan uit grond wat "brakturf" genoem word en diamante kan bevat. Dit is in 'n breë en ondiepe depressie geleë wat gereeld oorstroom. Dit is met brakvleigras en die naverwante "S. iocladus" bedek. Dit is gunstelingkos van die bokke wat in hierdie gebied voorkom.

Die beweidingsindeks is taamlik hoog:


</doc>
<doc id="116710" url="https://af.wikipedia.org/wiki?curid=116710" title="SA Lombard-wildreservaat">
SA Lombard-wildreservaat

Die SA Lombard-wildreservaat is ongeveer 20 km wes van Bloemhof in die provisie Noord-Wes op 1200 m hoogte geleë. Die streek ontvang ongeveer 380-500 mm reën per jaar, veral tussen November en April. In die somer kan die temperatuur hoër as 27 °C en in die winter laer as 10 °C word. In Junie en Julie daal die temperatuur soms tot onder vriespunt. Die reservaat is ongeveer 46 km² groot en is taamlik vlak en amper boomloos. Die gebied bestaan uit 'n westelike en 'n oostelike helfte. Op die grens is 'n deel waar daar tot ongeveer 1920 diamante gemyn is. In die Tweede Wêreldoorlog is hier met muile geboer en 1950 is dit deur die "Nature Conservation Branch" oorgeneem. In 1954 het dit 'n reservaat geword. Die reservaat het 'n groot rol in die behoud van die swartwildebees gespeel en is nie oop vir besoekers nie.

Die gebied bestaan uit grasveld met plek-plek struike. Dit word "Cymbopogon-Themeda"-veld genoem. Die oostelike helfte bestaan veral uit "brakturf", die westelike uit sanderige leem. Die brakturf oorstroom gereëld en die lae dele daarvan is veral met die grasspesies "Sporobolus ludwigii" en "S. ioclados usitatus" bedek. "Lycium hirsutum" kom hier ook voor. Die hoër dele het "Cymbopogon" en "Themeda"-grasse en 'ganna', wat klein struikies bevat soos in die Karoo. Die westelike "Cymbopogon-Themeda"-veld bevat spesies soos 
"Themeda triandra", "Cymbopogon plurinodis", "Eragrostis lehmanniana", "Eregrostis atherstonii", "Enneapogon scoparius", "Rhus lancea", "Ziziphus mucronata", "Diospyros licioides" en "Grewia flava".
In die noorde word panne aangetref met die waterplant "Marsilea macrocarpa" en die grasspesie "Diplachne fusca".

Daar word talle bokke in die reservaat aangetref, veral die swartwildebees, blesbok, eland, rooibok, hartebees en springbok. 


</doc>
<doc id="116712" url="https://af.wikipedia.org/wiki?curid=116712" title="Rooigras">
Rooigras

Rooigras ("Themeda triandra") is een van die belangrikste grasspesies van Suid-Afrika. Dit is inheems en kom in alle provinsies voor, maar dit word ook wydverspreid buite die land aangetref.

Dit word in soetveldstreke as 'n soetgras beskou, maar as suurgras in suurveldstreke. Hoe hoër die reënval van 'n streek hoe suurder die veld gewoonlik is. Rooigras is 'n meerjarige spesie wat dikwels 'n klimaksgras is. Dit wil sê dat dit sal oorheers in 'n volwasse gemeenskap wat vir 'n hele aantal jare gerus word ontwikkel.

Dit word 30 cm tot 150 cm hoog. Die jong gras is groen of blougroen, maar dit kry pienk, rooi of pers kleure as dit ouer word. In Oktober tot Julie kry dit hangende blompakkies wat drie puntige uitsteeksels het. Die aanwesigheid van rooigras dui op 'n gesonde toestand van die veld.

Rooigras is 'n belankrike deel van die oorspronklike laagrenosterveld.


</doc>
<doc id="116713" url="https://af.wikipedia.org/wiki?curid=116713" title="Miemie van der Walt">
Miemie van der Walt

Maria Magdalena (Miemie) van der Walt (gebore Henning, Burgersdorp, Kaapkolonie, 8 Mei 1891 – Potchefstroom, Suid-Afrika, 18 Mei 1965) was van Januarie 1910 tot haar man, ds. J.P. van der Walt, se dood in Augustus 1922 predikantsvrou van die Gereformeerde kerk Waterberg (Nylstroom) en haar volwasse lewe lank aktief in die Gereformeerde Kerk se verenigingslewe.

Miemie, soos sy genoem is, was die vierde dogter van A.G. Henning (1859–1932, die eerste kind wat gedoop is op die dag van die stigting van die Gereformeerde Kerk in die Kaapkolonie, 21 Januarie 1860 op die plaas Roosterhoek) en tant Hannie, wat vanaf omstreeks 1907 op die plaas Lemoenkloof in die distrik Fauresmith geboer het. Op 28 Januarie 1910 is sy op Fauresmith met ds. Van der Walt getrou. Hy was toe reeds 31 jaar oud en sy 18. Ds. Van der Walt was een van die groep studente van die Teologiese Skool Burgersdorp wat begin 1905 na Potchefstroom verhuis het. Hy het voor die Tweede Vryheidsoorlog teologie studeer, maar ná die oorlog ’n betrekking in die staatsdiens in Bloemfontein aanvaar en besluit om nie sy studie op Burgersdorp te hervat nie. Maar in Julie 1904 het hy hom geroepe gevoel om daarheen terug te keer weens die ernstige tekort aan predikante in die Gereformeerde Kerk. In Desember 1908 het hy sy proponentseksamen op Potchefstroom afgelê en in Januarie die beroep na die kombinasie Waterberg-Soutpansberg aanvaar, sy enigste werkkring.

Miemie van der Walt was dikwels alleen tuis omdat haar man destyds feitlik die hele Noord-Transvaal moes bedien. Dit het gebeur dat ds. Van der Walt soms tot ses weke aaneen van die huis afwesig was sonder dat enige tyding van hom ontvang is. Die egpaar moes onder uiters moeilike omstandighede arbei aangesien die gemeente nog moes worstel ná die Driejarige Oorlog en groot armoede geheers het. Aan die begin van sy bediening moes die dorp Nylstroom (waar die pastorie was) telkens onder kwarantyn geplaas word weens die ooskuskoors. Ook was daar destyds nog baie malaria. Met ds. Van der Walt se inseëning op 3 April 1909 is die dorp juis net ’n paar dae voor die plegtigheid onder kwarantyn geplaas met die gevolg dat die kerkraad nie ’n kworum kon vorm nie en die plegtigheid uitgestel moes word om eers nog ’n kerkraadslid te gaan haal, sowat 50 myl (80 km) van die dorp af, sodat die kerkraad voltallig kon wees. Hyself het ook aan die begin van sy bediening ernstig siek geword, wat vir hom ’n swaar beproewing was; dog het hy die arbeid met ywer en moed voortgesit.

Die werk was moeilik weens die groot afstande wat met primitiewe vervoermiddels afgelê moes word. Destyds was ossewaens die enigste vervoermiddel en gevolglik moes Nagmaalsviering en belydenis op ander plekke in die distrik gehou word en is gebruik gemaak van tente om die lidmate te huisves.

Miemie en J.P. van der Walt was net 12 en ’n half jaar getroud, want op 2 Augustus 1922 is hy, 27 dae voor sy 44ste verjaardag, in Johannesburg (waarheen hy op advies van sy dokter gegaan het vir ’n mediese ondersoek) aan kanker oorlede ná ’n bittere lyding. Hy is op 5 November op Nylstroom begrawe. Uit hul huwelik is sewe kinders gebore: drie seuns (van wie Andries jonk oorlede is) en vier dogters. Ds. Van der Walt se opvolger in Waterberg, ds. Hendrik Johannes Venter, was getroud met Liberta Henning, 'n suster van Miemie.

So is Miemie van der Walt op 31-jarige leeftyd nagelaat met ses kinders, van wie die oudste 11 jaar en die jongste ses maande oud was. Die versorging en opvoeding van die jong kinders was vir die predikantsweduwee met 'n karige inkomste vanselfsprekend 'n groot taak. Sy het daarna nog op Nylstroom bly woon tot Januarie 1931, toe sy met haar gesin na Potchefstroom verhuis met die oog op haar kinders se opvoeding. (Haar suster, mev. Vorster, het die jongste versorg.) Van 1934 tot 1936 het sy op Bloemfontein gewoon en in 1936 is sy weer na Potchefstroom waar sy by haar dogter ingewoon het. 

Ida Bosman skryf in die gedenkboek "Die Gereformeerde Vrou 1859–1959": "Mev. Van der Walt het 'n baie moeilike tyd deurgemaak, maar die Bybelwoord het ook vir haar bewaarheid geword: 'Wie op die Here vertrou sal nie beskaam word nie.'"

Miemie van der Walt het besonder belanggestel in die verenigingslewe van haar kerk en jare lank in verskeie besture gedien. Toe die Gereformeerde Sustersvereniging (GSV) van Potchefstroom in 1931 gestig word, was sy die saamroepster van die lektuurkomitee. Sy was ook een van die stigters van die Algemene Gereformeerde Sustersvereniging wat in 1932 op Potchefstroom tot stand gekom het. 'n Tyd lank was sy voorsitster van die GSV Potchefstroom en met die afstigting van die gemeente Potchefstroom-Noord het sy daar ook weer as adjunk-voorsitster gedien. Hoewel haar gesondheid met die klim van die jare nie van die beste was nie, het "tant Miemie", soos sy op Potchefstroom bekendgestaan het, nog altyd in die verenigingslewe aktief gebly.

Sy het nooit hertrou nie en was dus amper 43 jaar lank ’n weduwee. Ná haar afsterwe, 10 dae ná haar 74ste verjaardag, is Miemie van der Walt langs haar man op Nylstroom begrawe.



</doc>
<doc id="116715" url="https://af.wikipedia.org/wiki?curid=116715" title="Betsie van Niekerk">
Betsie van Niekerk

Betsie Van Niekerk (gebore 1956) is ’n Afrikaanse digter en jeugverhaalskrywer, wat die Sanlamprys vir Jeuglektuur met haar skryfwerk wen.

Elisabeth Van Niekerk is in 1956 op Vredendal in die Olifantsriviervallei gebore. Sy matrikuleer aan die Hoërskool Clanwilliam, waarna sy verder studeer aan die Universiteit van Stellenbosch. Hier verwerf sy die B.A.-graad in 1977, die B.A. Honneurs-graad in Afrikaans-Nederlands in 1978, die Hoër Onderwysdiploma in 1979 en in 1981 die M.A.-graad met lof oor enumerasie in die Afrikaanse poësie. Gedurende haar honneursjaar woon sy D.J. Opperman se letterkundige laboratorium by. Sy trou met Deon van Niekerk, predikant in die NG Kerk in Upington-Oos, en sy gee onderwys op die dorp. Die egpaar het ’n seun.

Sy debuteer met die digbundel “"Ronkedoor"”. Die titel beteken groot olifant, ’n naam wat vroeë jagters aan hierdie dier gegee het in navolging van sy waarskuwende getrompetter. Dit verwys ook na pionier of een wat afdwaal en sy dra die bundel op aan haar vader wat in die veertigerjare in Kenia navorsing gedoen het oor die tsetsevlieg. Die navorsing gaan gepaard met baie ontberinge en siekte, terwyl die natuur en boswêreld ’n onuitwisbare indruk op hom maak. Hierdie temas word goed uitgebou in die bundel, maar met ’n te duidelike Eurosentriese lewensbeskouing, sodat die onmiddellikheid van en wese van Afrika beskou word asof deur ’n toeris. Die bundel word in vyf afdelings verdeel. “"Nekrologie"” handel oor die siekte en dood van die jagter-navorser, met terugflitse uit sy lewe. Opmerklik is die knap gebruik van dierbeelde, soos in die gedig “"Diagnose"”. Die afdeling “"Paria"” ondersoek die onderliggende tema van ’n uitgeworpe eenling, nie net aan die hand van die navorser nie maar ook deur gebruik te maak van diere voorbeelde. In “"Patrimonium"” gaan die gedigte oor die aard van die vader se wêreld, veral in kontras met hoe die wêreld sedertdien verander het. Die digter probeer dan om die vergane wêreld in verse te herskep en die verteller word hier self ook ’n reisiger en jagter. Die vierde afdeling is “"Eenloper"”, waarin die digter onder druk van die vaderlike erfenis self ’n eenloper word op soek na die paradys van weleer. Die laaste afdeling is “"Kreupelbos"”, waarin berusting gevind word in die feit dat reservate die moderne surrogaat vir vergange se wilde natuur is. Verstegnies beïndruk sy met haar gebruik van metafore en haar deurkomponeer van temas in verskeie verse. Joan Hambidge bespeur egter in haar resensie in "Insig" van Februarie 1989 steeds ’n te sterk invloed van D.J. Opperman in die gedigte. ’n Opvolgbundel, “"Eerste aarde"”, word in 2003 vir publikasie afgekeur. Van haar gedigte word opgeneem in “"Die Afrikaanse poësie in ’n duisend en enkele gedigte"” en ook in ander versamelbundels soos “"Sy sien webbe roer"” en “"Groen"”.

Sy skryf ook jeugverhale. “"Die Rooiberg is hol"” is ’n avontuurverhaal vir jonger lesers. Gertjie en sy broer Ockert kuier by hul ouma op die plaas en klein Gertjie raak nuuskierig oor hoekom die Rooiberg verbode grond is. Intussen gaan Willem Troep op sy gereelde en geheimsinnige staptogte die Rooiberg in en Gertjie besluit om ondersoek in te stel. Na Willem Troep se dood ontrafel hy die geheim van die “wegsteekkind” Jannetjie met sy snaakse stappie en dom laggie en bring hom terug na sy ma. Sy ontdekking gee aanleiding tot vele belangrike insigte wat sy verdere ontwikkeling sal bevoordeel. Die trefsekerheid waarmee hierdie verhaal oor ’n verstandelik gestremde kind uit ’n kinderperspektief vertel word, maak daarvan iets besonders. Die boek word deur die uitgewer beskryf as “’n besonderse verhaal met literêre verdienste” wat ook geskik is vir tieners en volwassenes. Hierdie boek kry eervolle vermelding by die toekenning van die C.P. Hoogenhout-prys in 1992.

In “"Gamkab"” gaan die veertienjarige Louis, wat weens groepsdruk in die moeilikheid is oor motorradio-diefstal, alleen saam met sy pa op ’n kanovaart op die Oranjerivier. Die vaart sluit die Gamkab in, wat die gevaarlikste stroomversnelling op die roete is. Aanvanklik is hierdie uitstappie vir Louis ’n straf, maar gaandeweg moet hy wys wat regtig in hom steek. Uiteindelik kom pa en seun met veel beter begrip van mekaar by hul eindbestemming aan. Louis leer dat ’n mens maar bang mag wees en foute maak. Deur die gesamentlike ontberings word Louis se vreesagtigheid en gebrek aan selfvertroue geleidelik vervang deur ’n gevoel van daadkrag, moed en selfvertroue. ’n Keerpunt is wanneer Louis se pa in ’n troebel rivier induik en beseer raak, waarna Louis die verantwoordelikheid moet oorneem om kamp op te slaan en voor te roei. Hulle durf vele stroomversnellings aan, maar Gamkab is die gevaarlikste. Met Louis wat moet leiding neem lyk dit na ’n onmoontlike taak, maar die sukses lei eindelik tot sy innerlike heling en hy kry die krag om groepsdruk te kan weerstaan. “"Gamkab"” verower in 1996 die Sanlamprys vir Jeuglektuur en hierdie boek word ook vir skole voorgeskryf.

Haar kortverhaal “"Die wonderbare dag"” word opgeneem in die versamelbundel “"Dit kom van ver af"” onder redaksie van T.T. Cloete en van haar kortverhale verskyn ook periodiek in die tydskrif "Weg".






</doc>
<doc id="116716" url="https://af.wikipedia.org/wiki?curid=116716" title="Bill J. van Niekerk">
Bill J. van Niekerk

Bill J. van Niekerk (4 Mei 1921 — 2 Februarie 2001) was 'n professor in Volkekunde aan die Universiteit van Suid-Afrika en ’n Afrikaanse skrywer.

Bill J. van Niekerk is op 4 Mei 1921 gebore en word groot in die Wes-Transvaal. Hy studeer verder aan die Universiteit van Stellenbosch, waar die bekende skrywer P.J. Schoeman een van sy lektore is en ’n lewenslange vriendskap tussen hulle ontstaan. In Schoeman se boeke word na hom verwys as Bill. Rondom die jare van die Tweede Wêreldoorlog is Schoeman kommandant van ’n kommando in die Ossewabrandwag, met Van Niekerk sy lyfwag Vir jare werk hy in Johannesburg, maar die veld se roep is te sterk en hy bedank sy werk om vir hom ’n veeplasie naby Namutoni in Suidwes-Afrika te koop. In 1953 trou hy met Anneke Rossouw en hulle vestig hulle met hulle kinders in Pretoria. Hy behaal sy Meestersgraad en is dan vanaf 1963 as dosent in die Departement Volkekunde aan die Universiteit van Suid-Afrika verbonde, waar hy mettertyd tot professor bevorder word. Vir geruime tyd doen hy regsnavorsing onder die Tswana. Sy vrou was hoofsaaklik verantwoordelik vir die ontdekking van 'n interessante argeologiese werkplaas te Kolobeng in Botswana. Later trou hy met Susan de Wit (néé Saaiman). Op 2 Februarie 2001 is hy oorlede.

Sy “"Ver is die swerwer se horison"” speel in Suidwes-Afrika af en bevat verhale, sketse en anekdotes oor die veld en die dierelewe in Namibië, waarin hy veral die atmosfeer en stemming in die natuur oproep. Van die mees geslaagde sketse in die bundel handel oor die inwoners van hierdie gebied, die San en die inheemse swart volke.



</doc>
<doc id="116717" url="https://af.wikipedia.org/wiki?curid=116717" title="J.C.B. van Niekerk">
J.C.B. van Niekerk

Jacobus Carel Bender (Brand) van Niekerk (1886—?) was ’n Afrikaanse dramaturg.

Van Niekerk is in 1886 gebore. As Hollandse onderwyser kom hy na Suid-Afrika en aanvaar in 1909 ’n pos as onderwyser by die Upper School in Colesberg. Later verhuis hy na Kaapstad. Hy is ’n lid van die Van Riebeeck-genootskap wat ten doel het om Suid-Afrikaanse historiese dokumente uit te gee.

Die Engelse drama "Adam Tas" (wat hy saam met Allen E. Thompson skryf) beeld die opstand van die vryburgers teen die korrupte bewind van Goewerneur Willem Adriaan van der Stel aan die Kaap uit. Die geskiedkundige aksie word gekomplementeer deur die fiktiewe newe-verhaal van twee halfbroers, waar die een die donker seun is van ’n prominente burger se jeugdige verhouding met ’n swart slawemeisie uit Indonesië. Die kontensieuse tema van rassevermenging en rasseverhoudinge word dus reeds in hierdie drama behandel en die dramaturg neem hierdie tema verder in sy Afrikaanse dramas. “"Slagoffers"” speel ook af in die tyd van Willem Adriaan van der Stel en behandel in hoofsaak dieselfde problematiek as “"Adam Tas."” “"Van Riet van Rietfontein"” stel die Afrikaneridentiteit en meerderwaardigheidsgevoel teenoor ander rasse in Suid-Afrika, soos dit in uiting kom teen die swart en Joodse karakters. Jan van Riet, die eienaar van die plaas Rietfontein, word uitgebeeld as iemand met kru rassistiese idees, wat in opstand kom teen enige pogings om gekleurde mense op te hef. In direkte teenstelling is die universiteitsprofessor Prins (en Jan se seun Pieter, ook professor) oortuig daarvan dat die gekleurde mense opgehef moet word en dat hulle in die toekoms ’n rol sal speel in die regering van die land. Teen hierdie filosofiese agtergrond kondig Van Riet se seun Pieter aan dat hy verlief is op Malie Hartman, ’n wêreldbekende violiste, wat gekleurde bloed het. Van Riet verwerp haar as moontlike skoondogter op grond van haar ras, nog voordat hy haar as mens leer ken. Sy rassistiese idees word ontbloot as irrasioneel, veral nadat hy Malie ontmoet, onbewus van haar werklike identiteit en afkoms, en haar dan as die ideale vrou vir Pieter verklaar. Nadat hy egter die waarheid hoor, verset hy hom onverbiddelik teen die troue. Selfs wanneer sy werkers hom verlaat en hy as gevolg van omstandighede in groot armoede gedompel word, weier hy om Malie as skoondogter te aanvaar. Sy swart huishulp, Klara, is egter bereid om hom te help nadat almal anders hom verlaat het, wat dan in skrille kontras staan teen sy rigiede rassisme. Die oorspronklike stuk wat in die Kaap opgevoer is, het as einde die troue van Malie en Pieter, terwyl die gepubliseerde stuk die ontknoping het dat Malie nie bereid is om soveel hartseer te veroorsaak nie en eerder vir Pieter opgee. Tydens beoordeling van die Hertzogprys vir 1932 beskou een van die beoordelaars, P.C. Schoonees, dit as die sterkste drama wat in die beoordelingstydperk verskyn het, terwyl F.C.L. Bosman in "Nuwe Brandwag" van Februarie 1930 dit bestempel as “miskien die belangrikste drama wat dusver in Afrikaans verskyn het”. In ’n artikel in "Die Huisgenoot" van 21 Desember 1934 lig R.F.A. Hoernlé “"Van Riet van Rietfontein"” (saam met Lulu Brewis se kortverhaal “"Toets"” en Regina Neser se roman “"Kinders van Ismail"”) uit as voorbeelde in die vroeë Afrikaanse letterkunde waar gekleurde karakters groter moraliteit aan die dag lê as wit karakters.




</doc>
<doc id="116721" url="https://af.wikipedia.org/wiki?curid=116721" title="Saffier-nooientjie">
Saffier-nooientjie

Die Saffier-nooientjie ("Pomacentrus pavo") is 'n vis wat voorkom in die Stille Oseaan, die Indiese Oseaan, meer spesifiek aan die ooskus van Afrika suidwaarts tot by die suide van Mosambiek. In Engels staan die vis bekend as die "Sapphire damsel".

Die vis word tot 11 cm lank en die lyf is blougroen tot ligblou van kleur. Daar is soms ook 'n klein "oor"-kol teenwoordig. Die groter volwasse visse mag geel pektorale vinne hê en die agterste helfte van die stertvin mag ook geel wees. Hulle bly in tropiese strandmere en vlak koraalriwwe in water wat 1 tot 16 m diep is. Hier kom hulle in klein tot groot groepe voor waar hulle in die koraal speel. Die vis vreet soöplankton en alge.





</doc>
<doc id="116723" url="https://af.wikipedia.org/wiki?curid=116723" title="Bloupiet">
Bloupiet

Die bloupiet ("Pomacentrus caeruleus") is 'n vis wat voorkom in die westelike Indiese Oseaan; meer spesifiek aan die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Blue pete".

Die vis word tot 10 cm lank. Dit het 'n lang, smal lyf wat helderblou is en geel is aan die onderkant. Die agterkant van die dorsale vin is ook geel asook die pektorale-, anale- en stertvinne. Die vis leef in vlak koraal- en rotsriwwe in water wat 1 tot 25 m diep is. Hulle is gewoonlik alleenlopend en verkies die rommelareas by die bodem van die riwwe. Die visse is sku en bly naby hulle skuilings en vreet soöplankton.





</doc>
<doc id="116725" url="https://af.wikipedia.org/wiki?curid=116725" title="Ligsterk blou veranderlike">
Ligsterk blou veranderlike

Ligsterk blou veranderlikes (LBV's) is baie swaar veranderlike sterre met onvoorspelbare en soms drastiese wisselings in beide hul spektra en helderheid. Hulle is ook bekend as S Doradus-veranderlikes, na S Doradus, een van die helderste sterre van die Groot Magellaanse Wolk. Hulle is baie skaars – net 20 voorwerpe kom as SDor voor in die Algemene Katalogus van Veranderlike Sterre, en ’n paar van hulle word nie meer as LBV's beskou nie.
LBV's is massiewe, onstabiele superreuse (of hiperreuse) wat ’n verskeidenheid van spektroskopiese en fotometriese wisselings toon, meestal periodieke "uitbarstings" en veel groter "ontploffings".

In hul "sluimerende" toestand is hulle tipiese tipe B-sterre, soms effens warmer, met ongewone emissielyne. Hulle kom voor in ’n deel van die Hertzsprung-Russell-diagram bekend as die S Doradus-onstabiliteitstrook, waar die minste helder sterre ’n temperatuur van sowat 10 000 K en ’n ligsterkte van het ( = die ligsterkte van die Son); die helderstes het ’n temperatuur van sowat 25 000 K en ’n ligsterkte van meer as . Hulle is dus die heel helderste sterre.

Tydens ’n normale uitbarsting neem die temperatuur af tot sowat 8 500 K vir alle sterre, effens warmer as die geelhiperreuse. Die bolometriese ligsterkte bly gewoonlik konstant, wat beteken die sigbare ligsterkte neem met ’n magnitude van sowat twee toe. S Doradus is ’n tipiese ster met dié gedrag. Daar is ’n paar voorbeelde waar die ligsterkte lyk of dit tydens uitbarstings verander, maar die eienskappe van hierdie ongewone sterre is moeilik om akkuraat vas te stel. AG Carinae se ligsterkte kan byvoorbeeld met 30% afneem tydens uitbarstings, terwyl AFGL 2298 se ligsterkte drasties toeneem. 

Daar is twee tydperke waarvolgens veranderlikheid plaasvind: óf langer as 20 jaar óf korter as 10 jaar. In sommige gevalle is die wisselings baie kleiner, minder as ’n halwe magnitude, met slegs klein temperatuurafnames.

Verskeie LBV's is al waargeneem wat sulke groot "ontploffings" ondergaan dat hul massaverlies en ligsterkte drasties toeneem – sommige so heftig dat hulle aanvanklik as supernovas geëien is. Die uitbarstings beteken daar is gewoonlik newels om die sterre; η Carinae is die sodanige ster wat die beste bestudeer is en sover bekend die helderste is, maar dit is dalk nie ’n tipiese geval nie. 

Daar word algemeen aanvaar alle ligsterk blou veranderlikes ondergaan een of meer groot uitbarstings, maar dit is net in twee of drie sterre waargeneem. Die twee duidelike voorbeelde in die Melkweg is P Cygni en η Carinae. Die moontlike voorbeeld HD 5980A, in die Klein Magellaanse Wolk, het nie sterk wisselings getoon nie. Dit kan wees dat die twee soorte veranderlikheid in verskillende groepe sterre voorkom. 

Die sterre verloor almal massa teen ’n vinnige tempo en toon ’n hoër inhoud van helium en stikstof.

Vanweë hierdie sterre se groot massa en ligsterkte is hul leeftyd baie kort – net ’n paar miljoen jaar, waarvan minder as ’n miljoen jaar in die LBV-fase. Hulle evoleer baie vinnig; voorbeelde is waargeneem waar sterre met Wolf-Rayet-spektra (WNL/Ofpe) ontwikkel en LBV-uitbarstings ondervind het, en ’n paar supernovas was moontlik die ontploffings van LBV-sterre. Onlangse teoteriese navorsing het laasgenoemde scenario bevestig, waar ’n ligsterk blou veranderlike die eindstadium van sommige massiewe sterre is voordat hulle as ’n supernova ontplof; dit is veral sterre met ’n aanvanklike massa van . 

Vir swaarder sterre wys rekenaarsimulasies van hul evolusie die LBV-fase kom waarskynlik voor tydens die laaste fases van waterstofverbranding in die kern (LBV's met ’n hoë oppervlaktemperatuur), die waterstofskil-brandfase (LBV's met ’n laer oppervlaktemperatuur) en die vroegste deel van heliumverbranding in die kern (weer LBV met ’n hoë oppervlaktemperatuur) voordat hulle oorgaan na die Wolf-Rayet-fase. Dit stem dus ooreen met die rooireus- en die rooisuperreus-fase van sterre met ’n kleiner massa.

Onlangse modelle toon almal die LBV-fase vind plaas ná die hoofreeksfase en voor die waterstoflose Wolf-Rayet-fase, en dat alle LBV's eindelik as ’n supernova sal ontplof. LBV's kan blykbaar regstreeks as ’n supernova ontplof, maar net ’n klein deel van hulle doen dit waarskynlik. As die ster nie genoeg massa verloor voor die einde van die LBV-fase nie, kan dit dalk ’n besonder kragtige supernova afgee. 

Volgens die jongste modelle van sterevolusie sal sommige enkelsterre met ’n aanvanklike massa van sowat as LBV's ontplof as ’n tipe II-P-, tipe IIb- of tipe Ib-supernova, terwyl dubbelsterre ’n veel ingewikkelder evolusie deurmaak, met ’n minder voorspelbare resultaat.



</doc>
<doc id="116727" url="https://af.wikipedia.org/wiki?curid=116727" title="Blaaskanker">
Blaaskanker

Blaaskanker is 'n kanker van die blaas. Dit is meer algemeen by mans as by vroue.


Die volgende lys is simptome wat, as hulle voortdurend voorkom, kan aandui dat die kanker begin groei na gebiede buite die blaas. Van die simptome kan ook deur ander blaasprobleme veroorsaak word.


</doc>
<doc id="116728" url="https://af.wikipedia.org/wiki?curid=116728" title="Hedonisme">
Hedonisme

Hedonisme is 'n denkrigting waarvolgens genot en geluk die primêre of belangrikste intrinsieke waarde en die hoogste doel van die menslike lewe is. 'n Hedonis streef na die verkryging van netto genot (genot minus pyn).

Die oorsprong van die naam is die Griekse woord vir "vreugde" (ἡδονισμός "hēdonismos" van ἡδονή "hēdonē" "genot", verwant aan die Engelse woord "sweet" + agtervoegsel -ισμός "-ismos" "isme"). 'n Uiters sterk afkeer van hedomisme is hedonofobie.

In die oorspronklike Ou Babiloniese weergawe van die Epos van Gilgamesh, wat kort na die uitvinding van skryf geskryf is, het Siduri die volgende raad gegee: "Eet jou versadig. Wees dag en nag vrolik. Laat jou dae vol vreugde wees. Dans dag en nag en maak musiek  […] Dit is al waaroor die mens se lewe gaan". Dit is waarskynlik die eerste aangetekende bepleiting van 'n hedonistiese filosofie.

Tonele van 'n harpspeler wat gaste by 'n fees vermaak, was algemeen in antieke Egiptiese grafte, en het soms hedonistiese elemente bevat. Gaste is aangesê om hulle aan genot oor te gee, want hulle het geen versekering dat hulle met 'n salige hiernamaals beloon sal word nie. Die volgende is 'n lied wat uit die agtiende of negentiende Egiptiese dinastie dateer:

Laat u begeertes floreer,
en volg hulle solank u lewe...
Word gesalf met die wonder van die gode se eiendom.
Laat u goeie dinge vermeerder;
Moenie treurig wees nie.
Volg u begeertes en dit wat vir u goed is.
Vervul u behoeftes op aarde,
en luister na u hart se eise.

Demokritus blyk die vroegste filosoof te wees wat 'n hedonistiese denkrigting uitdruklik aangehang het; hy het verklaar dat "tevredenheid" of "vrolikheid" die hoogste doel van die lewe is, en beweer dat "vreugde en hartseer die onderskeidende kenmerke van die goeie en die skadelike was" (DK 68 B 188).

Die Sireneërs was 'n ultra-hedonistiese Griekse denkrigting wat in die 4de eeu v.C. glo by Aristippus van Sirene ontstaan het. Hulle het beweer dat genot die enigste wesenlike goeie is. Dit behels nie net die afwesigheid van pyn nie, maar positiewe, aangename sensasies waarvan vlietende genietinge, veral liggaamlik, sterker is as dié waarna uitgesien word of dié wat onthou word. Hulle het egter die waarde van maatskaplike verpligting erken, en toegegee dat genot ook uit altruïsme geput kon word.

Die Sireneërs was bekend vir hulle skeptiese kennisteorie. Hulle het gemeen dat ons ons onmiddellike sintuiglike ervarings kan ken (bv. dat ek op die oomblik 'n soet sensasie ervaar), maar dat ons niks van die aard van die objekte kan weet wat daardie sensasies veroorsaak (bv. dat heuning soet is) nie. Hulle het ook ontken dat ons die aard van ander mense se ervarings kan ken. Alle kennis is onmiddellike sensasie. Dit wat gevoel word, is dus die enigste moontlike kriterium vir kennis en gedrag. Ons kan slegs ken wat ons ervaar en hoe ons daardeur geaffekteer word. Genot behoort die enigste doel van die mens te wees.

Verder is alle gevoelens momentaan en gelyksoortig. Dit beteken dat genot uit die verlede en toekoms nie werklik vir ons bestaan nie, en dat daar geen onderskeid tussen huidige genietinge is nie. Sokrates het van die hoër genietinge van die intellek gepraat; die Sireneërs het die geldigheid van hierdie onderskeid ontken en gesê dat liggaamlike genot, wat eenvoudiger en intenser was, groter waarde gehad het. Daar is egter soorte gedrag wat onmiddellike genot verskaf, maar wat meer as die ekwivalent van pyn daarvan veroorsaak. 'n Wyse persoon sal in beheer van genot wees en nie 'n slaaf daarvan word nie. Wette en sedes moet eerbiedig word, want selfs al het hierdie dinge self geen intrinsieke waarde nie, sal die miskenning daarvan daartoe lei dat oortreders straf opgelê word. Eweneens is vriendskap en regdoen voordelig weens die genot wat dit verskaf. Die Sireneërs het dus in die hedonistiese waarde van maatskaplike plig en altruïstiese gedrag geglo.

Epikurisme is 'n filosofiese denkrigting wat in ongeveer 307 v.C. ontstaan het en op die lerings van Epikurus gebaseer was. Epikurus was 'n atomiese materialis. Sy materialisme het hom 'n algemene standpunt teen bygeloof en die idee van goddelike ingryping laat inneem. In navolging van Aristippus—van wie ons baie min weet—het Epikurus geglo die hoogste goed lê in die soeke na eerbare, volhoubare "genot" in die vorm van 'n toestand van kalmte, vryheid van vrees  (ataraxia) en afwesigheid van liggaamlike pyn (aponia), 'n staat wat deur die kennis van die wêreld en die beperkings van ons begeertes verkry kon word.
Die kombinasie van hierdie twee toestande is veronderstel om geluk in sy hoogste vorm te skep. In soverre Epikurisme genot as die hoogste goed verklaar, is dit 'n vorm van hedonisme, maar die klem wat daar op 'n eenvoudiger lewe geplaas word, onderskei hierdie filosofie van "hedonisme" soos dit algemeen verstaan word.

Volgens die Epikuriese beskouing is die hoogste genot (kalmte en die afwesigheid van vrees) deur kennis, vriendskap en 'n sober lewe verkry. Epikurus het die genieting van eenvoudige vreugdes besing. Dit het onthouding van liggaamlike begeertes soos seks en luste behels, in so 'n mate dat dit aan askese gegrens het. Hy het teen oordaad gewaarsku. Om te ooreet kon byvoorbeeld tot latere ontevredenheid lei, soos die onaangename besef dat sekere lekkernye nie in die toekoms geniet kan word nie. Epikurus het nie 'n uitgebreide stelsel van maatskaplike etiek geformuleer wat behoue gebly het nie, maar het 'n unieke weergawe van die Goue Middeweg voorgestaan.Dit is onmoontlik om 'n aangename lewe te lei sonder om verstandig en goed en regverdig te lewe (menende om nie seer te maak of seer te kry nie), en dit is onmoontlik om verstandig en goed en regverdig te lewe sonder om 'n aangename lewe te lei.

Christelike hedonisme is 'n kontroversiële Christelike leerstelling wat in sommige evangeliese kringe, veral in die Hervormde tradisie, voorkom. Die term is in 1986 deur die Hervormde Baptisteoloog John Piper geskep. In sy boek "Desiring God "het hy geskryf: “God word die meeste verheerlik wanneer ons ons hoogste tevredenheid in Hom vind. Of: Die hoofdoel van die mens is om God te verheerlik deur Hom vir altyd te geniet. Maak Christelike Hedonisme 'n afgod van genot? Nee, dit beweer dat ons almal 'n god maak van dit waaruit ons die meeste genot put." Volgens Piper is hierdie term 'n beskrywing van die teologie van Jonathan Edwards wat na 'n "toekomstige genieting van hom [God] in die hemel" verwys het. In die 17de eeu het die atomis Pierre Gassendi Epikurisme by die Christelike leer aangepas.

Die konsep van hedonisme word ook in Hindoegeskrifte aangetref.

Utilitarisme hanteer probleme rondom morele motivering deur 'n primêre rol aan geluk te gee. Dit is 'n etiese teorie waarvolgens die regte optrede dié optrede is wat die algehele welsyn van die samelewing maksimaliseer. Dit is een vorm van gevolglikheid, menende dat die morele waarde van 'n handeling deur die voortvloeiende uitkoms bepaal word. Die 18de- en 19de-eeuse Britse filosowe, Jeremy Bentham en John Stuart Mill, word as die invloedrykste bydraers tot hierdie teorie beskou. Die samesmelting van hedonisme—as 'n beskouing van wat goed is vir mense—met utilitarisme het tot gevolg dat alle handelinge daarop gerig moet wees om die grootste hoeveelheid geluk te bereik.

Kontemporêre voorstanders van hedonisme sluit in die Sweedse filosoof Torbjörn Tännsjö, Fred Feldman en die Spaanse etiese filosoof Esperanza Guisán (wat in 1990 'n "Hedonistiese manifes" gepubliseer het).

Die Frans-gebore Michel Onfray is 'n toegewyde kontemporêre hedonistiese filosoof en skrywer oor die geskiedenis van hedonisme. Hy definieer hedonisme "as 'n introspektiewe gesindheid teenoor die lewe wat daarop gebaseer is dat 'n persoon self genot ervaar en aan ander genot verskaf, sonder dat die self of 'n ander leed aangedoen word".

Hy skryf verder: "In teenstelling met die asketiese idee wat deur die dominante denkrigting voorgestaan word, gaan hedonisme daaroor dat die "hoogste goed" met 'n persoon se eie én ander mense se genot geassosieer moet word; die een mag nooit ten koste van die ander bevoordeel word nie. Die verkryging van hierdie balans veronderstel dat ons die onderwerp uit verskillende hoeke benader – polities, eties, esteties, eroties, bio-eties, pedagogies, geskiedkundig..."

Die Abolisionistiese Genootskap is 'n transhumanistiese groep wat hulle vir die afskaffing van lyding by alle voelende wesens deur die gebruik van gevorderde biotegnologie beywer. Hulle kernfilosofie is negatiewe utilitarisme. David Pearce, 'n teoretikus van hierdie perspektief, het in sy "The Hedonistic Imperative" beskryf hoe tegnologieë soos genetiese manipulasie, nanotegnologie, farmakologie en neurochirurgie moontlik kan ineenloop ten einde alle vorms van onaangename ervarings onder mense en niemenslike diere te elimineer deur lyding met grade van welsyn te vervang, 'n projek waarna hy as "paradysmanipulasie" verwys.

Kritiek teen hedonisme is teen dié denkrigting se eksklusiewe konsentrasie op genot as enigste waarde gerig.






</doc>
<doc id="116729" url="https://af.wikipedia.org/wiki?curid=116729" title="Louise van Niekerk">
Louise van Niekerk

Louise van Niekerk is ’n Afrikaanse skrywer van jeugverhale, ’n televisieregisseur en ’n dramadosent.

Louise van Niekerk is in Parys in die Vrystaat gebore. Haar pa is ’n ingenieur en die gesin trek baie rond vir sy werk, wat meebring dat sy in twaalf laerskole is. Plekke waar sy skoolgaan sluit in Ulco, Welkom, Bethulie, Kroonstad en KrugersdorpHaar ma word matrone by die Trans-Oranje Skool vir Dowes, waar sy vir die eerste keer eerstehands met die wêreld van die dowes kennis maak. Na skool studeer sy deeltyds verder deur die Universiteit van Suid-Afrika, terwyl sy voltyds werk om vir haar studies te kan betaalHaar opleiding is in Sielkunde en Drama. Vir baie jare werk sy met kinders met minimale breindisfunksies. Sy gee ook klas vir studente van die Universiteit van die Witwatersrand en die Johannesburg College of Education. Hierbenewens het sy haar eie dramaskool en lei verskeie bekende akteurs en aktrises op. Deurgaans skryf sy ook op vryskutbasis vir radio, tydskrifte en die televisie en het ’n aandeel in televisiereekse soos “"Teater-Teater"”, “"Mazondi's Shop"”, “"Thingaling family"” en “"Bart Bakoor"”. Sy is televisievervaardiger wat die televisieprogram “"Dtv"” (Deaf TV) vir SABC3 vervaardig. Dit is ’n baanbrekersprojek wat in 1996 begin is om ’n eie televisieprogram vir dowes te vervaardig en sy lei onder andere dowe persone as regisseurs op. Sy is getroud en het twee seuns. Die gesin bly in Blairgowrie in Randburg in Gauteng.

Sy skryf veral jeuglektuur. Sy is oorhoofs verantwoordelik vir die skepping van die “"Reënboogrant"”-reeks, wat as ’n soort “boeksepie” beskryf kan word. Die reeks word vir drie ouderdomsgroepe uitgegee, naamlik ’n “"Maats"”-reeks vir jonger dogters (laerskool), ’n “"Tiener"”-reeks vir ouer dogters (hoërskool) en ’n “"Studente"”-reeks vir jong volwassenes. Dit volg die lewens van die hoofkarakters (Shani en Sunette Brink) en hulle gesin in die verskillende stadia van grootword naamlik laerskool, hoërskool en as studente. Louise van Niekerk is hoofsaaklik verantwoordelik vir die boeke in die “"Tiener"”-reeks, maar help ook met die skryf van boeke in die ander reekse, terwyl die “"Maats"”-reeks en “"Studente"”-reeks hoofsaaklik deur ander skrywers geskryf word en sy verantwoordelik is vir die skepping.

In die “"Maats"”-reeks is die dogters nog op laerskool en handel die avonture meer oor die dinge wat hier gebeur en minder oor die eerste liefdesverhoudings. In “"Die balletkonsert"” (wat sy saam met Maritha Snyman skryf) sit Liz en Shani vas oor ballet en moderne danse, want Liz dink ballet is nie cool genoeg nie. Shani wil nes sy die styfpassende klere dra, maar haar ma sit haar voet neer. Die aand van die balletkonsert reën dit en Rachelle het haar rave pakkie aan en sy het besluit om vir Shani ’n les te leer. In “"Die ontvoering"” (wat sy saam met Loraine Hattingh skryf) is almal dol oor die blinknuwe gimnasium. Shani se partytjie lê voor en sy wil ’n beroemde model word en baie mooi lyk en wil daarom aansluit. Toe gebeur daar egter ’n verskriklike ding wat die dorp skud. In “"Die huismoles"” (wat sy saam met Ansonet Kruger skryf) is Rachelle nie daaraan gewoon om verneder te word nie en sy sweer wraak omdat almal gelag het toe sy met Shani se partytjie in die swembad geval het. Shani is te besig om haar vir ’n oudisie voor te berei om agter te kom dat Rachelle se skielike vriendelikheid eintlik groot moeilikheid voorspel.

In die “"Tiener"”-reeks is die verhale gemik op ouer dogters, met seuns wat ’n al hoe groter rol speel. In “"Hunks en hamburgers"” is Sunette baie ongelukkig omdat Pierre Rachelle se rug gekrap het toe sy hom gevra het. Daarna het hy haar kamtig in die saal kom soek. Na hulle bakleiery weet sy nie of hy haar ooit weer sal uitvra nie. In “"Raves en rugstekers"” het Shani gevra of sy by Liz kan gaan slaap, maar sy het nie gesê van die rave nie, want haar pa sal dan te veel vrae vra. Daar sal mos in elk geval niks verkeerds gaan nie en as dit nie goed is nie, sal sy mos nie weer gaan nie. Shani wil in “"Drome en dramas"” die gesig van die negentigs wees, want die tydskrif vertel hoe baie pryse jy kan wen. Dis egter nie so maklik om uit te vind presies wat hulle soek vir die gesig van die negentigs nie. In “"Anderkant die reënboog"” is daar ’n nuwe held in die hoërskool en toe kom die nuwe meisie van die Kaap, Monique, ook nog daar aan. Al die ouens swerm om haar en Shani en Sunette raak deeglik moeg hiervan. Dan word Monique se geheim bekend gemaak. In “"Sandkastele"” is Shani baie ingenome met haar vakansie op Hermanus, weg van al die dramas op Reënboogrant. Hier het sy ’n vakansieromanse met ’n student van Stellenbosch en dit lyk nie of enigiets haar geluk kan bederf nie. Dan gebeur die een nagmerrie op die ander. Sunette is in “"Tiener tantrums"” weer verlief. Sy kan haar nie altyd oor Pierre verknies nie en Jaco is in elk geval die wonderlikste ou wat sy nog ooit ontmoet het. Shani probeer haar bes om Dolf te kry om oor Monique se dood te kom, maar hy wil nie huil en van sy gevoelens ontslae raak nie. In stede daarvan vergryp hy hom aan sy pa se whisky.

Die “"Studente"”-reeks is gemik op jong volwassenes. Slegs ’n beperkte aantal boeke word in hierdie reeks geskryf, wanneer die skrywers tot die slotsom kom dat lesers in hierdie teikenmark nie meer soseer reeksboeke lees nie en reeds oorgeskakel het na meer volwasse literatuur. In “"Eerstejaar blues"” is Sunette en Shani op universiteit. Sunette word die teiken van “Die sluiper”, wat haar saans laat bel en Shani beland telkens in die moeilikheid oor haar rebelse streep. As die joolvlot afbrand, ontmoet sy haar droom-ou.

Die probleme wat oorkom moes word om ’n televisieprogram vir dowes te vervaardig word beskryf in haar outobiografiese boek “"In die land van Eenoor"”, waarin sy ook die wêreld van dowes en hulle kultuur beskryf. Daar is talryke komiese situasies in die kommunikasiegaping wat tussen dowes en horendes kan ontstaan. Baie ernstiger gevolge word ook beskryf, soos die dood van ’n aanbieder aan wat almal gedink het net ’n verkoue was en die onvermoë van gekaapte dowes om hulle dilemma aan omstanders te kommunikeer. Sy beskryf ook die suksesse wat behaal is en drome wat waar geword het, soos die “"Dtv"”- dramareeks “"Eve’s Cradle"”, wat die derde plek in die Amerikaanse rolprent- en videofees verower het en aanbieders wat persoonlike loopbaansukses hier en oorsee behaal het. Die titel verwys na haar eie toestand, waar sy as eenoor iewers tussen die wêrelde van klank en stilte vasgevang is.

In 1989 wen sy die ATKV se C.R. Swart-prys vir jeugdrama met “"Die onderstevoor, deurmekruis, agterstebo-dag"”, waarin die generasiegaping op ’n vars manier benader word. “"Daar’s ’n brein in die drinkwater"” word in 1994 deur Linden Hoërskool by die ATKV-toneelkompetisie opgevoer en in 1995 word “"Hello, my naam is Nina"” by hierdie kompetisie opgevoer. Beide hierdie dramas wen die kompetisie. Die drama “"Ouma wys angel"”, waarin die lot van ’n ouma bekla word, debuteer in 2011 by die Aardklop Kunstefees. Haar kortverhaal “"Die laaste maaltyd"” word opgeneem in die versamelbundel “"Sweef en ander verhale"”.

Onder die skuilnaam Louis van Niekerk skryf sy ook verskeie boeke in die “"Monstermaan"”-reeks. “"Wat borrel in die pot?"”, verower in 1996 die ATKV Kinderboektoekenning vir ouderdomsgroep 8-9 jaar.




</doc>
<doc id="116730" url="https://af.wikipedia.org/wiki?curid=116730" title="Geelstert-nooientjie">
Geelstert-nooientjie

Die Geelstert-nooientjie ("Pomacentrus trichrourus") is 'n vis wat voorkom in die westelike Indiese Oseaan, die Rooisee, Oman en aan die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Yellowtail damsel".

Die vis word tot 10cm lank en die lyf is nou en slank. Die volwasse visse is swartgrys en die skubbe het donker rante. Die kleur van die stertvin kan varieer en kan ook wit wees tot deursigtig tot geel of grys.

Die onvolwasse vis is donkerblou en die skubbe het ook donker rante. 'n Bou "oor" kol kan voorkom en daar is soms ook 'n swart kol agter die dorsale vin. Die kleur van die stertvin mag varieer tussen geografiese areas. In Suid-Afrika is hulle driekleurig: die basis is swart, word meer geel en het 'n blougrys rant. In ander streke is die stertvin meer wit.

Die visse leef in rots kusareas en aflandige koraalriwwe in water wat 1 tot 30m diep is. Die visse bly altyd naby skeure en grotte in die riwwe. Hulle is gewoonlik alleenlopend en vreet alge en bodem ongewerweldes.

Hierdie spesie is skaars en sku.





</doc>
<doc id="116743" url="https://af.wikipedia.org/wiki?curid=116743" title="Duisternooientjie">
Duisternooientjie

Die Duister nooientjie ("Stegastes fasciolatus") is 'n vis wat voorkom in die Stille Oseaan, die Indiese Oseaan, meer spesifiek aan die ooskus van Afrika suidwaarts tot by die noorde van KwaZulu-Natal. In Engels staan die vis bekend as die "Dark damsel".

Die vis word tot 15cm lank. Die vis het 'n lang lyf en die kleur varieer afhangende in watter geografiese area dit voorkom. In die Indiese Oseaan is die vis gewoonlik bruin met donker streep op elke skub se rant wat die persepsie van vertikale lyne op die lyf gee. Daar mag ook 'n helder blou streep onder die oog voorkom. Die stertvin se basis is lig en die agterkant van die dorsale-, anale- en stertvinne is liggeel. Dit mag afwesig wees in ander areas.

Die vis leef in koraal- en rotsriwwe in water wat 1 tot 30m diep is, gewoonlik diepier as 10m. Hulle is gewoonlik alleenlopend en sterk territoriaal van aard. Die vis is skaars.





</doc>
<doc id="116754" url="https://af.wikipedia.org/wiki?curid=116754" title="Knietjiesgras">
Knietjiesgras

Knietjiesgras ("Eragrostis lehmanniana" Nees) is 'n oorheersende grasspesie in die oostelike Nama-karoo en die westelike Hoëveld. Die reënval in hierdie gebied is 150 - 220 mm per jaar. 

Dit is sedert ongeveer 1930 'n ingeburgerde spesie in die suidweste van die Verenigde State Dit is daar 'n indringerplant wat inheemse grasspesies soos "Trichachne californica" verdring. Dit is ook in droë dele van Brasilië, Argentinië, Venezuela en Indië ingevoer. Die word vir beweiding as voedsel vir beeste en ander diere gebruik, maar omdat dit 'n uitgebreide wortelstelsel het, ook vir die beheer van erosie.

Die meerjarige plant word 45-61 cm hoog en die halme is amper regop. Die blare is kort, ongeveer 1,5 mm breed en 5-15 cm lank.

Die beweidingskapasiteit is taamlik goed


</doc>
<doc id="116756" url="https://af.wikipedia.org/wiki?curid=116756" title="Rudie van Rensburg">
Rudie van Rensburg

Rudie van Rensburg (*6 Oktober 1951 -) is ’n Afrikaanse skrywer, kunstenaar en dramaturg. Benewens sy drama, "Die begrafnis", publiseer hy ook misdaadromans en 'n kleuterboek, "Die Doempies van Tafelberg," wat hy self illustreer en publiseer. Hy skryf ook onder die skuilnaam Phil Janse.

Rudie van Rensburg is op 6 Oktober 1951 in Bloemfontein gebore as die oudste van twee seuns Sy jonger broer is die prokureur Carl. Sy ouers is M.C. (Basie) van Rensburg, wat vanaf 33-jarige ouderdom as Volksraadslid vir die Nasionale Party gedien het en later aangestel is as Minister van Pos- en Telegraafwese, en Christa, ’n tuisteskepper. Sy pa is oorlede toe hy negentien jaar oud was. Weens sy pa se verpligtinge as parlementslid gaan Rudie tot en met standerd vyf (graad sewe) elke jaar ses maande skool in Kaapstad en ses maande skool in Bloemfontein. Hy is in Bloemfontein in die Willem Postma Laerskool en in Kaapstad in Akasiapark Laerskool en die Laerskool Jan van Riebeeck. Sy hoërskoolopleiding is aan die Hoërskool Sentraal in Bloemfontein.

Na skool studeer hy verder aan die Universiteit van die Oranje-Vrystaat, waar hy eers ’n Hoër Onderwysdiploma en later deeltyds ’n B.A.-graad in Kommunikasiekunde behaal. Aan die Universiteit van Suid-Afrika behaal hy daarna ’n B.A. Honneurs-graad in Kommunikasiekunde.

Nadat hy sy onderwysdiploma verwerf het, begin hy sy loopbaan as joernalis by "Die Volksblad" in Bloemfontein, waar hy hoofsaaklik in die sportredaksie diens doen. In 1982 word hy medestigter en uitgewer van die plaaslike koerant "Bloemnuus" (die eerste gratis weekkoerant in die Vrystaat) en later redakteur van die saketydskrif "Die Ekonoom." Hy verlaat die joernalistiek na sowat tien jaar en sluit aan by die Universiteit van die Vrystaat se skakelburo.

In 1987 aanvaar hy ’n pos in Sanlam se reklame-afdeling en verhuis na Kaapstad. By Sanlam is hy onder andere senior bestuurder in die reklame-afdeling, uitgewer van die kliëntetydskrif "Sanlamklub" en hoof van borgskappe en promosies Hy is ook ’n bekende skilder en van sy kunswerke is in versamelings in Suid-Afrika, Engeland, Skotland, Duitsland, Australië, Nieu-Seeland, Kanada en die Verenigde State van Amerika. Een van die kunsvorms wat hy beoefen is die strokiesprent en sy "Die Smitte" verskyn in "Huisgenoot" en "You".

In 2009 tree hy af by Sanlam, waarna hy hom aanvanklik op sy skilderkuns toespits, maar later op sy skryfwerk. Vir twee dae in die week werk hy ook as taalversorger by die "TygerBurger".

Hy is getroud met Lize en hulle het drie kinders, MC, Neil en Amieke.

in 2008 by die Klein Karoo Nasionale Kunstefees verower hy die Sanlam Teaterprys en kry ook die toekennings vir beste regie en teks vir "Die begrafnis" . Dit is ’n klug waarin ’n plattelandse familie sukkel om die pa van die huis, Vierman (so genoem omdat hy die lyf van vier manne het),begrawe te kry, omdat hy te vet is om uit die huis te verwyder. Sy weduwee, Ant Vossie, die buurvrou Konyntjie en die huishulp Vytjie probeer hulle bes om saam met die begrafnis-ondernemer Balsening Tendon die saak te beredder. Dit is Vytjie se taak om die lyk vol ys te pak sodat hulle darem die ergste stank gespaar bly, maar die skottel sousbone wat Vierman elke aand voor slaaptyd geëet het, maak dinge nie makliker nie. Vierman en Ant Vossie se seun, Smous (wat al tyd in die tronk deurgebring het), kom met sy nuwe verloofde van Transvaal, Patsy (’n masseuse), ook daar aan. Patsy en Balsening raak doenig met mekaar, Smous raak moeilik daaroor en maak vir Balsening dood.Hierna moet die begrafnisreëlings van voor af begin. Die humor is grof en vol seksuele innuendo’s, maar die taalgebruik is nie kru nie.

Die misdaadroman "Slagyster" verskyn onder sy regte naam. Inspekteur Kassie Kasselman is ’n onwaarskynlike held wat sosiaal onbeholpe is, sy hare met Brylcreem kam en ongestrykte klere dra. Hy het egter al baie belangrike moordsake opgelos en wanneer daar weer ’n moeilik verklaarbare moord gepleeg word, kry hy die saak. Algaande moet hy egter probeer sin maak van diverse gebeure, wat op een of ander manier met mekaar en die moord verband hou. In die woude van die Niger-delta in Nigerië word Ryan Deetlefs, ingenieur vir die geldgierige Star Petro maatskappy, deur ’n rebellegroep aangehou. Die bekroonde joernalis Amelia Smit ondersoek hierdie ontvoering en Star Petro se verdagte hantering van hierdie saak. As polisiemol het die afgetrede Carl Bester ’n dwelmsindikaat ontmasker, maar sy bevelvoerder weet Bester se olyfplaas is nie deur volkome eerlike maniere verkry nie. Daarom kan Bester nie die versoek weier om Afrika se mees gewetenlose skurke te gaan trotseer nie. Terselfdertyd is die reeds skatryk vennote van Haarhoff, Malan en Van Dyk Transport in Kaapstad besig om hul inkomste met wapentransaksies aan te vul en hulle word hierin gehelp deur hooggeplaaste amptenare in die polisie en die Nigeriese sluikhandel. Benewens die aksie en spanning wat op knap wyse beskryf word, lewer die roman sosiale kommentaar op die soeke na welvaart en die effek daarvan op verhoudings en is korrupsie in die polisie en die uitbuiting van plaaslike inwoners en vernietiging van die omgewing deur internasionale maatskappye deel van die tematiek. Daar is ’n hele paar kinkels in die verhaal, wat op ’n verrassende einde afloop. "Slagyster" is in 2014 op die kortlyste vir die toekenning van die Jan Rabie-Rapport-prys vir vernuwende fiksie en die ATKV-toekenning vir spanningslektuur.

In "Kopskoot" skiet iemand middeljarige mans in Kaapstad twee keer in die kop en verdwyn dan. Die vermoede is dat dit ’n reeksmoordenaar is, maar die slagoffers is baie uiteenlopend. Kaptein Kassie Kasselman is nie oortuig dat dit die werk van ’n reeksmoordenaar is nie en hy vermoed wraak voortspruitend uit ’n voorval van lank gelede. Wanneer hy egter nie veel vordering maak met die ondersoek nie, word sy soektog aan bande gelê deur die koms van die verwaande sogenaamde kenner van reeksmoorde, majoor Wim Jonker, wat Kassie voor sy base verkleineer. Die voorval van lank gelede speel af tydens verpligte diensplig, toe seuns blootgestel is aan onnoembare sielkundige en fisiese wreedheid. Die newetema van kunsvervalsing beskryf die karakters Rocco en Katrien. Hulle verkoop ’n vervalste Irma Stern, wat R37 miljoen op ’n veiling behaal. Hierdie is ’n komplekse verhaal met baie syspore, wat tog belangrike rolle vertolk in die ontknoping en waarvan die drade teen die einde mooi saamgeknoop word.

"Judaskus" is sy derde misdaadroman, met kaptein Kassie Kasselman weer die hoofkarakter. Kassie se persoonlike lewe word omgekeer, want in sy middeljare raak hy nou verlief op ’n heelwat jonger vrou, waardeur sy kleredrag en gewoontes verander. Hierdie nuwe liefde maak dit vir hom moeilik om te fokus op die saak wat hy moet ondersoek. Rommelsnuffelaars ontdek menslike oorskot in ’n vullissak, maar dit is net die eerste van sommer baie slagoffers wat gevind word. Een van die slagoffers se weduwee bring Kassie en sy handlangers op die spoor van ’n geheime orde wat destyds uit die Ossewabrandwag voortgespruit het met tentakels in verskeie regeringsorganisasies. Hul doelstellings was aanvanklik redelik suiwer, maar met verloop van tyd is geld al wat saak maak en word selfs moord alledaags. Die Orde se kontrakwerkers sluit in TJ en Snake, wat menslik geteken word in hulle onbelangrikheid, maar die mag lê elders. Die leier van die Orde is die psigopaat Iskariot, met die beeldskone maar gewetenlose Vera/Daisy wat ook ’n sleutelrol vertolk. Dan is daar nog die reus Victor wat ’n geskiedenis met die Orde het en na jare in die tronk nou met ’n skerpgemaakte broodmes vergelding soek. Daar is baie leidrade om op te volg, maar hulle is verwikkeld en moeilik om te ontsyfer. Kassie is hoof van die taakspan wat dag en nag werk, met die windgat jong speurder Monty wat nie skaam is om sy mening te lug nie, ook deel daarvan. Die tempo is vinnig en die spanning word deurentyd volgehou, met etlike verrassings wat telkens die prentjie omvergooi. Benewens die eersteklas vermaak en goeie karakterbeelding wat die roman bied, opper dit ook belangrike vrae oor die aard van mag, geheime organisasies en korrupsie.

"Pirana" se titel verwys na die bekende roofvis, wat nie groot is nie en nie juis gevaarlik lyk in die water nie, maar as hy aan jou begin byt besef jy hoe lelik jy jou misgis het. Kassie Kasselman moet die verdwyning ondersoek van ’n oudkollega, wat op die oog af lyk asof dit dwelmverwant is. Hy begin gou vermoed dat daar baie meer daaragter skuil en dat dit moontlik verband hou met twee ander sake wat hy ondersoek, die ontvoering van Rooi Els se vrou en ’n moord. Sy soektog neem hom van die Kaap met sy bendes, deur die Boland waar piranhas in ’n plaasdam aangehou word, na die Bosveld waar renosterstropery aan die orde van die dag is.

Vir kleuters skryf hy "Die Doempies van Tafelberg," wat hy self illustreer en publiseer. Die Doempies is klein mensies wat op Tafelberg woon en hulle was die onderwerp van slaaptydstories wat hy vir sy kinders vertel het.



</doc>
<doc id="116757" url="https://af.wikipedia.org/wiki?curid=116757" title="A.S. van Straten">
A.S. van Straten

Ampie van Straten (1937–1997) was ’n Afrikaanse skrywer en dramaturg.

Abraham Stephanus van Straten is op 30 Oktober 1937 op Maclear in die Noordoos-Kaap gebore. Reeds as kleuter verhuis die gesin na Pretoria. Hy matrikuleer aan die Afrikaanse Hoër Seunskool in Pretoria en studeer verder aan die Universiteit van Pretoria, waar hy sy B.A.-graad en Onderwysdiploma behaal. Vir agtien maande is hy dan onderwyser in Afrikaans vir standerds ses en sewe aan die Afrikaanse Hoër Seunskool, waarna hy as assistent-hoofsekretaris by die Afrikaanse Taal en Kultuurvereniging (ATKV) aansluit met die verantwoordelikheid om hierdie organisasie se publikasie, "Die Taalgenoot", te behartig. Hierdie posisie beklee hy vir agtien maande en is dan vir lank werksaam in die reklamewese. Sy eerste betrekking is by Van Zijl en Van Zijl, waar hy die advertensiewese leer ken onder leiding van Nic Tredoux, wat later self ’n aantal boeke geskryf het. Ampie maak veral naam met sy innoverende advertensies in Afrikaans, waarmee hy baanbrekerswerk verrig. In hierdie tyd het hy ook noue werkskontak met die digter G.A. Watermeyer.

Hierna word hy senior lektor in Afrikaans by die Johannesburg College of Education en sluit hom dan in Januarie 1982 as fiksie-redakteur aan by die uitgewersfirma Human & Rousseau in Pretoria. In 1986 word hy verplaas na die Kaapstadse hoofkantoor as redakteur vir fiksie, maar keer in 1990 op eie versoek weer terug na die maatskappy se kantoor in Pretoria, waar hy in 1996 noodgedwonge weens siekte aftree. ’n Knop onder sy arm word in die loop van 1993 as kwaadaardige kanker gediagnoseer. Hy is getroud met die bekende Engelse jeugverhaalskryfster Cecily Luck, wat in Fort Hare in die destydse Ciskei gebore is en in Uganda en Kenia grootgeword het.  Die egpaar het drie seuns, Abrie, Pieter en Chris en die gesin bly in Irene naby Pretoria. Ampie is op Dinsdag 29 April 1997 na ’n lang siekbed aan kanker in Pretoria oorlede.

Sy eerste werk is die roman “"Daar’s ’n gaatjie in die middel van die see"”, waarin die emansipasie van ’n groep studente op komiese wyse verhaal word. Onder die humor lê egter ontstellende lewenslesse versteek en die studente besef dat drome en werklikheid ver van mekaar verwyder is. Die roman beskryf die ervarings van ’n groep studente vanaf ontgroening tot aan die einde van die eerste jaar, met die gepaardgaande verlies aan onskuld en bewuswording van die mensdom se gebrek aan waardes.  Aan die einde van die jaar is daar steeds baie vrae vir die karakters, asook die voortdurende twyfel of hulle die mas sal opkom in die werklike lewe.

Hierdie werk volg hy op met nog ’n roman, “"Die wenner"”, wat in die kosmopolitiese Hillbrow afspeel waar drie uiteenlopende Afrikaners hulle weg moet vind. Die karakters is die beskaafde maar lewensmoeë Bas, sy broer, die selfgesentreerde Roelf, en die bejammerenswaardige Philippus P. van Staden. Die roman kry sy beslag in die tyd wat Ampie ’n woonstel in Hillbrow het. Hierdie is een van die eerste volslae stadsromans in Afrikaans, met ’n sterk eksperimentele inslag waarmee nuwe gebied verken word en die antiheld subtiel herkenbaar word. Ten tyde van sy dood is Ampie besig met ’n onvoltooide outobiografiese roman waarin hy die stryd teen kanker, die behandeling daarvan en die reaksie van familie, vriende en kollegas uitbeeld. Merwe Scholtz neem “"Philippus P. van Staden"”, ’n fragment uit “"Die wenner"”, in die versamelbundel “"Vertellers 2"” op.

Dit is egter veral vir sy radiodramas, spesifiek die “"Pendoring"”-trilogie, waarmee hy bekendheid verwerf. Hierin behandel hy Afrikaanse taalkwessies op ’n moraliserende, maar vernuftige en onderhoudende manier. Die firma Pendoring (Edms.) Bpk. word geloods deur Gert Klopper, met die doel om vertaalwerk in Afrikaans tot sy reg te laat kom en af te wyk van verslete denke oor taalsuiwerheid en taalreëls. Sy assistent is Sarie Verster, met wie hy later trou sodat sy ’n vennoot word (“"Pendoring en kie"”) en hulle het ’n gesin (“"Pendoring en Seun"”). Die drie hoorspele volg netjies en logies op mekaar en beïndruk deurentyd met die wyse waarop die taal ontgin word en daar ook taalskeppend te werk gegaan word. In al drie word die medium van die hoorspel ook optimaal benut. In “"Pendoring (Edms.) Bpk."” wentel die storielyn veral rondom Sarie se pogings om Gert sover te kry om haar as vrou raak te sien. Sy “meisie” is egter die Afrikaanse taal en hy blyk liewer vir woorde te wees as vir haar. Gert het sterk opinies oor die taal en dit bring hom in botsing met verskeie kliënte en ander persone. Hy skroom nie om mense aan te vat as hulle volgens hom nie die taal effektief gebruik nie. Op spitsvondige wyse sit hy hulle dan op hulle plek en tipeer hulle as Vaffe. ’n Vaf is iemand wat vaal, verbeeldinglose Afrikaans gebruik. Dit is eers wanneer Sarie hom troef deur twee sinne in een woord saam te vat dat sy Gert se voete onder hom uitslaan en sy die meisie in sy lewe word. By die Klein Karoo Nasionale Kunstefees van 2002 word hierdie radiodrama op die verhoog opgevoer as ’n gedramatiseerde voorlesing, nadat dit vele soortgelyke amateuropvoerings beleef het. “"Pendoring (Edms.) Bpk."” is in 1975 bekroon met die eerste prys in die SAUK se spesiale hoorspelwedstryd vir die Taalfeesjaar en dit verower ook die SAUK-prys vir Afrikaanse Radiohoorspele in 1977. Dit word tesame met ’n detail bespreking daarvan en ’n uiteensetting van die  aard van die radiodrama as geheel deur J.P. Smuts opgeneem in “"Triptiek"”. In “"Pendoring en Kie"” het Sarie ’n mededinger in die vorm van ’n uitlegkunstenares genaamd Lana, wat Gert se aandag trek deur die woord “prysfees” voor te stel as alternatief vir die langer en lomper “uitverkoping”. Sarie troef egter vir Lana deur selfs meer kreatief met die taal om te gaan en die drama sluit af met Gert wat vir Sarie vra om met hom te trou. In “"Pendoring en Seun"” is Gert so moeg vir al die mense wat lomp Afrikaans gebruik dat hy besluit om sy seun na ’n Engelse skool te stuur, maar die seun se vindingryke nuutskeppinge met die taal laat hom uiteindelik van plan verander en hy verander sy firma na ’n volledige familiebesigheid. In hierdie drama word aktuele politieke kwessies ook vernuftig bygesleep. Hierdie radiodramas word verskeie kere uitgesaai en verskyn ook in druk. Hy ontvang die Suid-Afrikaanse Akademie vir Wetenskap en Kuns se SAUK-prys vir Afrikaanse Radiohoorspele vir “"Pendoring en Seun"” in 1995 en hierdie hoorspel word ook aan skole voorgeskryf.

Sy dramas “"Die potlooddief en die engel"” en “"Die aand van die fynproewer"” word albei professioneel opgevoer, onder andere deur TRUK by die Staatsteater in Pretoria, en beïndruk veral met soepel dialoog. “"Die potlooddief en die engel"” maak sy debuut by Kampustoneel in 1983, waarna dit ook baie geslaagde opvoerings in onder andere die Staatsteater in Pretoria het. Dit is ’n komedie oor liefdesverhoudings waarin beskermengele ’n groot rol speel om huwelike te red en verhoudings te laat slaag. Dit is die storie van ’n volwaardige engel (Engela) en ’n ander engel (Wilhelmus) wat nog moet kwalifiseer vir vlerkies. Hulle beweeg met die engele se harp tussen die mense rond en probeer vergoed vir die wyse waarop hulle hul eie huwelike laat misluk het. In hierdie proses ontmoet ons dan ook die agtergeblewe eggenotes en kinders, Engela se dogter Lena (wat by haar vader Max woon) en Wilhelmus se seun Tonie (wat by sy ma Amanda woon). Tonie en Lena raak in ’n problematiese liefdesverhouding met mekaar betrokke en boonop het Lena ’n kortstondige verhouding met die getroude skilder Paul en ook met ander mans. Tonie is die potlooddief van die titel, aangesien dit sy stokperdjie is. Hy is ook geneig om te opstandig en aggressief te word, wat veroorsaak dat sy “beskermengel” moet intree om hom van groot skade te red. Die duiwel (met sekretaresse) is ook teenwoordig om te probeer voorkom dat die liefdesverhouding tussen die twee jongmense ’n gelukkige einde het. So kry die drama ook ’n allegoriese laag van die stryd tussen goed en kwaad, hoewel dit nooit so ernstig word dat dit die komiese ondermyn nie. Hierdie drama kan beskou word as een van die min Afrikaanse komedies wat werklik slaag en veral die dialoog is plek-plek voortreflik. Dit word ook met groot sukses op skole en aan universiteite voorgeskryf.

“"Die aand van die fynproewer"” word eers onder die titel “"Die fynproewer"” as eenbedryf geskryf en opgeneem in die versamelbundels “"Drie… twee… een…"”, “"Voort met die spel"” en “"Bladsak"”, waarna dit in ’n vollengte drama verwerk en apart gepubliseer word. Dit is ’n tragikomedie wat in ’n restaurant afspeel. Die nuwe eienaar kom onverwags hier eet en hy dring aan op buitengewone diens, waardeur hy die personeel se siele versondig. Hy kry egter telkens sy sin deur buitensporige fooitjies te betaal. Die personeel lug ook vele van hulle persoonlike griewe teenoor hom, sonder om te weet wie hy werklik is. Later word dit egter duidelik dat hy daar is nie net as nuwe eienaar nie, maar ook om ander persoonlike redes, waarna die poppe begin dans in ’n swart komedie van wraak en weerwraak. Die drama slaag daarin om deur die vernuftige vervlegting van intriges die spanningsvlak hoog te hou. In 1993 word dit genomineer vir die Rapportprys.

Die pryse vir beste reklame in Afrikaans staan bekend as die Pendorings, in navolging van die naam van sy hoorspele en ter erkenning van die rol wat hy in die reklamewese gespeel het.





</doc>
<doc id="116758" url="https://af.wikipedia.org/wiki?curid=116758" title="Mauritius-nooientjie">
Mauritius-nooientjie

Die Mauritius-nooientjie ("Stegastes pelicieri") is 'n vis wat voorkom rondom Mauritius, Réunion en langs die kus van noord KwaZulu-Natal. In Engels staan die vis bekend as die "Mauritian gregory".

Die vis word tot 14 cm lank met 'n donkerbruin tot swart kleur. Elke skub se rant is swart en daar is blou kolle aan die boonste helfte van die lyf en dorsalevin. Die agterste lob van die dorsalevin en die lobbe van die stertvin is geel. Hulle leef in vlak koraalriwwe in water wat 2 tot 20 m diep is. Die vis is alleenlopend en territoriaal van aard. Hulle bly naby skeure en gate in die riwwe en vreet alge.

Die vis is seldsaam.





</doc>
<doc id="116759" url="https://af.wikipedia.org/wiki?curid=116759" title="Reenen J. van Reenen">
Reenen J. van Reenen

Reenen J. van Reenen (1884–1935) was ’n Afrikaanse skrywer en besproeiings-ingenieur

Reenen Jan van Reenen is op 15 April 1884 op Calvinia gebore. Op jeugdige ouderdom verhuis hy saam met sy ouers na Kaapstad, waar hy in 1902 aan die Suid-Afrikaanse Kollege sy B.A.-graad behaal. Hy verwerf hier die heel eerste Koningin Victoria-beurs en sit dan as Rhodes-skolier sy studies in die Verenigde State van Amerika voort, waar hy in 1906 sy siviele ingenieurseksamen aan die Lehigh Universiteit in Pennsilvanië aflê. In Nebraska doen hy vir ’n jaar praktiese ervaring op van groot besproeiingswerke. By sy terugkeer na Suid-Afrika praktiseer hy vir ’n tydjie privaat en kry dan ’n aanstelling in die Kaapse Besproeiingsdepartement, waarna hy in 1907 aangestel word as superintendent van Weë en Openbare Werke in die Vrystaat. Hier werk hy twintig jaar lank totdat hy in 1927 voorsitter word van die Besproeiingskommissie en na Pretoria verhuis. In Bloemfontein is hy ’n leiersfiguur in die kultuurvereniging Ons Taal. Hy dien op verskeie belangrike kommissies. So is hy voorsitter van die Historiese Monumentekommissie, voorsitter van die Kommissie vir Myne met lae Ertsgehalte en ook voorsitter van die Kommissie vir die vasstelling van die grens tussen Suidwes-Afrika en Angola. Hy is ook lid van die Suid-Afrikaanse Akademie vir Wetenskap en Kuns. In 1933 onderneem hy saam met sy vrou ’n wêreldreis om besproeiingswerke in Noord-Amerika, Suid-Amerika, China en Japan te bestudeer. Hy is ook ’n kampvegter vir die bestryding van gronderosie. Reeds op skool lê hy hom toe op die tekenkuns en op universiteit in Suid-Afrika doen hy ook ’n grondige kennis op van die taal en lettere. Later doen hy ook ’n in-diepte studie van die San se kuns. Hy is op 19 Oktober 1935 oorlede.

In waarskynlik sy belangrikste werk, die roman “"Die Agterstevoortrekkers"”, steek hy die draak met ’n groep Bloemfonteinse akademici. Hy stuur die groep geleerdes en kunstenaars met hul families op die ou Voortrekkerpad op ’n reis om te soek of daar nie in die bosse en klowe nog van die heldemoed van die ou Voortrekkers te vinde is nie. Hier wil hulle weer ’n “helder eenvoudige duidelike uitsig op die lewensprobleme” opvang wat hulle moeiteloos in hulle daaglikse omgang kan gebruik. Hierdie deskundiges wil terselfdertyd hulle diep kennis deel met almal wat hulle op pad teenkom en hierdie mense dan so ophef. Die verwaandheid van die hooggeleerde akademiese here word in talle voorvalle bespotlik voorgestel en in stede van die Agternatrekkers misluk die reis heeltemal en word na hulle verwys as die Agterstevoortrekkers. Die roman maak veral ’n bydrae op satiries-humoristiese vlak, waar dit ’n vroeë voorloper is van hierdie styl in Afrikaans en selfs Langenhoven se werk in hierdie gebied voorafgaan. D.F. Malherbe neem die fragment “"Die dansparty"” uit hierdie roman op in die versamelbundel “"Afrikaanse letterkunde"”.

Die res van sy oeuvre kan hoofsaaklik as ontspanningslektuur beskryf word. As skrywer van spookstories (versamel in “"Celestine"”) en speurverhale (versamel in “"Verborge skatte"”) is hy ’n baanbreker in Afrikaans. Die verhaal “"’n Hopie bene"”, wat in “"Celestine"” opgeneem word, verower in 1903 ’n prys van "The South African News". Hierdie verhaal is ’n droom, maar in die ander verhale in die bundel word die geheimsinnige element nie verklaar nie, behalwe in “"Tant Annie"”. In die aanbieding van hierdie verhale ontbreek die misterieuse omdat in stede van die spanning en suggestie wat deur vernuftige skrywers van hierdie genre bereik word, meermale net die geheimsinnige feit noteer word. Van die grillerigste stories is “"Oom Ignaas"”, die geskiedenis van ’n spook sonder kop. Die nuwe eienaar van die plaas sien een nag die liggaamlose kop en die volgende nag die koplose liggaam, beide op soek na mekaar. Die verhaal “"Philemon en Baucis"” uit hierdie bundel word later deur Daniel Hugo opgeneem in die versamelbundel “"Tydskrif 2"”. “"Verborge Skatte"” is ’n bundel speurverhale waarin Professor Erts as hoofkarakter sy buitengewone speurvernuf gebruik, gehelp deur sy kollega, Professor Dierkunde. Hierdie verhale toon onmiskenbare tekens van die invloed van Edgar Allan Poe en “"Die Voortrekker se skat"” is gebaseer op Poe se “"The gold-bug"” en “"Die kinderdief"” op Poe se “"The purloined letter"”. Hierdie bundel word dan ook aan Poe opgedra. “"Die lokaas"” skets die ontwikkeling van die begaafde weeskind, Gert Vermaak, wat deur oom Willem en tant Miem aangeneem word. Op sesjarige ouderdom kom ’n ontwikkelde Hollandse skeepskaptein om gesondheidsredes op hulle Karooplaas woon en onder sy leiding ontwikkel Gert so buitengewoon dat ’n weldoener hom na Europa stuur om vir advokaat te leer. Na sy terugkoms vestig hy hom in Kaapstad en word gou een van die leiers van die Boereparty. Sy weldoener gebruik egter ’n mooi vrou as lokaas en by die stemming oor ’n gewigtige wetsontwerp word Gert ontrou aan sy party. Die geestelike en karakterontwikkeling van Gert word nie beskryf nie, slegs vermeld as feit, sodat die hoofkarakter nooit werklik ’n eie lewe verkry nie. Die roman is egter histories van belang as een van die eerste pogings om die probleemroman (die botsing tussen liefde en politiek) in Afrikaans te beoefen en ook een van die eerste romans wat ’n uitsonderingsfiguur tot hoofkarakter verhef.

Hy illustreer sy boeke self en saam met sy vrou skryf hy ook kinderverhale, waaronder “"Riena Reinet, die storie van ’n Afrikaanse pop"” (’n sterk nasionalistiese en patriotiese werk) en “"Op trek"”, ’n versverhaal vir seuntjies oor die Groot Trek. Uit die titel van die storie oor die pop kan die afleiding gemaak word dat dit gebaseer is op die sogenaamde “Reinet-pop” wat in 1914 in Graaff-Reinet begin maak is deur die Laubscher familie weens die feit dat poppe tydens die Eerste Wêreldoorlog onbekombaar was. Dit was die eerste poppe wat plaaslik in Suid-Afrika in ’n fabriek vervaardig is.

In Januarie 1919 lewer hy ’n lesing voor die Suid-Afrikaanse Akademie vir Wetenskap en Kuns in Stellenbosch oor die San-kultuur onder die titel “"Iets oor die Boesman"”, wat in 1920 op las van die Akademie gedruk word as “"Iets oor die Boesmankultuur"”. Hierin skryf hy vergelykenderwys oor die rotskuns van Altemira (in Spanje) en Lascaux (in Frankryk), met dié van die San in Suid-Afrika, terwyl hy ook lig werp op die San-kosmologie en San-mitologie, soos dit tot uiting kom in hulle vertellings en poësie. Vakkundige werke wat van hom verskyn is in 1914 “"Die Vrijstaatse weë”" (in 1916 in Engels uitgegee as “"The Free State Roads”)," en in 1935 verskyn “"Verslag van die Kommissie insake Industriële Wetgewing”."





</doc>
<doc id="116761" url="https://af.wikipedia.org/wiki?curid=116761" title="W.F. van Rooyen">
W.F. van Rooyen

W.F. Van Rooyen (1935–1985) was ’n ortopeed en ’n Afrikaanse skrywer.

Willem Frederik Van Rooyen is op 12 Oktober 1935 in Brakpan gebore as die jongste van vier kinders van Ignatius Michael van Rooyen en Alida Elizabeth Johanna Louw. Hy het twee broers, Adriaan Jacobus Louw en Ignatius Michael, en ’n suster, Johanna. Sy studies is aan die Universiteit van Pretoria, waar hy in 1959 die MB.ChB.-graad behaal en in 1966 die Meestersgraad in Geneeskunde in Chirurgie, waarna hy spesialiseer as ortopeed. Hy open ’n praktyk in Johannesburg, maar aanvaar kort voor sy dood ’n betrekking as myndokter op Stilfontein, omdat hy weens sy siekte nie meer kan opereer nie. Met die publikasie van sy boeke ontmoet hy vir Bartho Smit, destyds uitgewer by Perskor, met wie hy ’n hegte vriendskap sluit wat tot met sy dood voortduur. As lid van die Afrikaanse Skrywersgilde dien hy ook ’n paar keer in die bestuur. Hy is getroud met Lydia Magdalena Dorothea du Toit en hulle het vyf kinders, ’n dogter (Heiletjie Maria) en vier seuns (Ignatius Michael, Martinus Christoffel du Toit, Willem Frederik en Petrus Gerhardus). Hy is op 24 Desember 1985 op Stilfontein aan breinkanker oorlede, nadat hy in Junie 1985 ’n gesigsprobleem ontwikkel wat die siekte aankondig.

Kenmerkend van sy prosa is dat dit alles in ’n sprokiesagtige en simboliese sfeer plaasvind, met duidelik herkenbare situasies en menslike verhoudinge. Sy eksperimentele prosa in “"Fuga burlesque"” het ’n sterk surrealistiese onderbou van die soort wat Franz Kafka in die letterkunde en Jeroen Bosch in die skilderkuns beoefen en beeld gedagtes, gebeure en situasies binne die kultuurgodsdienstige samelewing uit. Dit speel af teen die agtergrond van Nikos die Griek se plek in Eloffstraat. Die internasionale ondergrondse organisasie waarvan hy lid is bespied die doen en late van die deelnemers en wanneer daar ’n landmynontploffing op die grens is en een van die deelnemers sneuwel, trek almal die woestyn in op soek na sin. Eindelik word die karakter Eben die Boer, in klaarblyklike verwysing na die Afrikaner heerser in die tyd waarin die boek geskryf is, ontmasker en tot verantwoording geroep oor historiese en hedendaagse verhoudinge tussen wit en swart. Dit word alles (soos die titel reeds suggereer) aangebied as musiekstuk waar daar bewegings binne bewegings, herhalings en terugspelings voorkom.

“"Die ramshoring"” (die sjofar van die Hebreërs) is die instrument wat geblaas word om God te herinner aan Abraham se vroomheid en om vergifnis van sonde te vra. Dit is ook die simbool van die onvolkome mens se kommunikasie met God. Die klank van die sjofar is drieledig en elkeen het presies dieselfde tydsduur. Die enkele lang noot is die oproep tot die stryd (veral teen die self en die versoeking van die vlees), die driemiddelslagnote is die sug van ’n gebroke hart en die nege kort klanke simboliseer ekstatiese vreugde. Teen hierdie agtergrond is die roman eweneens eksperimenteel van aard en dit plaas die meervoudigheid van die mens se bestaan, wat selfs deur vele eeue nie verander nie en dus ook die toekoms bevat, onder die loep. Die mens is voortdurend op soek na die ewige goddelike Olympus waar net ’n laaste basuin, wat hy self blaas, op hom wag. Derhalwe kan die volledige selfontdekking en finale volgroeiing nooit plaasvind nie, onder meer omdat die mens nie dinge en wesens herken vir wat hulle is nie. Die verhaal wentel rondom ’n groep navorsers van die Société Mystique van Parys, wat ’n houtkis vol ou Middeleeuse perkamente uit Praag ondersoek. In die perkamente word die verhaal vertel van die digter Knud wat sy digvermoë verloor toe hy deur ’n weerligstraal getref is, en sy liefde vir die slavin Mercedes Cardele. Dit vertel ook die verhaal van Knud se pelgrimstog op soek na Olympus om so insig te probeer verkry in die Absolute. Hierdie driedelige verhaal sluit dan aan by die driedelige aard van die ramshoring se klank.

“"Die groot eier van Aghwibib"” beskryf die wetenskaplike Robert Grüsser wat ’n groot sintetiese eier bou waaruit ’n reuse kuiken te voorskyn sal kom. Hy plaas dit in die woestyn naby die klein dorpie Aghwibib in Namibië. Vir weke kan die gepik van die reusagtige kuiken in sy dop gehoor word en die dorp is in rep en roer, met voorstanders en teenstanders binne die dorp, binne die Suid-Afrikaanse samelewing en binne die geopolitiese buitewêreld. Dan hou die gepik op en begin die groot vrot, sodat belofte onmiddellik oorloop na die dood en die einde, sonder die middelstadium van verwesenliking. Die boek is hoofsaaklik ’n kommentaar op die politieke situasie asook samelewing van die tyd en plaas die wetenskaplikes teenoor die mense van die samelewing. Hierdie boek is in 1986 op die kortlys vir die toekenning van die Rapportprys.





</doc>
<doc id="116762" url="https://af.wikipedia.org/wiki?curid=116762" title="Geelbors-tamarin">
Geelbors-tamarin

Die Geelbors-tamarin ("Anampses twistii") is 'n vis wat voorkom in die westelike Stille Oseaan, die Indiese Oseaan, meer spesifiek die Rooisee en aan die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Yellowbreasted wrasse".

Die vis word tot 18 cm lank. Die mannetjies en wyfies lyk dieselfde. Die lyf is donkerbruin en bedek met klein, blou kolletjies met swart rante. Daar is 'n kenmerkende geel area aan die onderkant van die vis wat strek vanaf die pens tot by die bek. Daar is ook swart kolle met 'n blou rant aan die agterkant van die dorsale- en analevinne.

Die onvolwasse vis is olyfbruin en is bedek met ligblou kolletjies en onreëlmatige strepe op die kop en lyf. Die vals oë-kolle op die agterkant is baie helderder op die onvolwasse visse.

Die visse leef in aflandige koraal- en rotsriwwe in water wat 10 tot 30 m diep is. Die visse begraaf hulle onder die sand snags en bedags bly hulle altyd naby die rif. Hulle is gewoonlik alleenlopend en vreet bodem ongewerweldes.





</doc>
<doc id="116766" url="https://af.wikipedia.org/wiki?curid=116766" title="Andries Henning">
Andries Henning

Andries Gerhardus Henning (distrik Burgersdorp, Kaapkolonie, 31 Oktober 1859 – plaas Lemoenkloof, distrik Fauresmith, Oranje-Vrystaat, 4 Augustus 1932) was die eerste kind wat gedoop is op die dag van die stigting van die Gereformeerde kerk Burgersdorp (die eerste gemeente in die Kaapkolonie) op die plaas Roosterhoek in die Noordoos-Kaap, 21 Januarie 1860. Hy was lid van die Afrikanerbond, 'n ondersteuner van "Die Afrikaanse Patriot" en 'n stigterslid van die Nasionale Party. Pieter Hendrik Henning was sy broerskind.

Henning het opgegroei op die plaas Heuningkrans, distrik Burgersdorp. Sy ouers was stigters van die Gereformeerde Kerk. Op 12 Julie 1880 is hy getroud met Cecilia Johanna (tant Hannie) Venter (plaas Botterfontein, distrik Burgersdorp, 22 Julie 1865 – Fauresmith, 5 Augustus 1949), dogter van Jasper Venter van Botterfontein. Albei het gestam uit getroue kerkgangers. Van haar is gesê: "Sy was een van die steunpilare in die opbou van die gemeente, geestelik sowel as stoflik; op hoë ouderdom was sy nog gesteld op die handhawing van die suiwere bediening van woord en sakrament.

Die egpaar het op die plaas Janspoort gewoon. ’n Dogter van die egpaar, Maria Magdalena (1891–1965), was getroud met ds. Johannes Petrus van der Walt, leraar van die Gereformeerde kerk Waterberg, van 1910 tot sy dood in 1922. Nog 'n dogter, Liberta, was getroud met ds. Hendrik Johannes Venter, wat ds. Van der Walt in 1923 opgevolg en Waterberg bedien het tot 1960, ook sy enigste gemeente. Henning en sy vrou was 53 jaar lank getroud. Hul ander twee dogters was later mev. Ignatius Vorster van Rustenburg en mev. Nienaber van Venterstad.

Reeds van jongs af het Henning ywerig belanggestel in sy kerk. Nadat hy 'n paar jaar gedien het as diaken, het hy sy kerk, met tussenposes, ruim 30 jaar gedien as ouderling, en is meermale afgevaardig na meerdere vergaderings. In die Tweede Vryheidsoorlog (1899–1902) het hy hom as Kaapse Rebel gevoeg by die Vrystaatse kommando's wat die Kaapkolonie binnegeval het. Met die terugtrek van die Vrystaters het hy in die hande van die Britte geval en met die tronk kennisgemaak. Ná drie maande is hy onder borgtog van £9 000 uitgelaat, en is later deur 'n spesiale hof vrygespreek. Die Britse regter het dit volgens oorlewering met die woorde "behold a man" gedoen omdat Henning so eerlik was. Drie van sy broer Joseph Jooste Henning se seuns het in 1905 na Argentinië verhuis. Die een, Pieter, het in 1939 teruggekom en was die skrywer van die boek " 'n Boer in Argentinie". 

In 1906 het hy en sy eggenote verhuis na die Vrystaat, en ná 'n kort verblyf op Bethulie, is hulle na die distrik Fauresmith, waar hy die plaas Lemoenkloof aangekoop en gewoon het tot sy dood op 4 Augustus 1932. Tant Hannie was 'n steunpilaar in die opbou van die Gereformeerde kerk Fauresmith, geestelik sowel as stoflik. Op hoë ouderdom was sy nog gesteld op die suiwer bediening van die woord en sakrament. 

Andries en Hannie Henning se kinders was:

Van sy vrou is in 1959 in die gedenkboek "Die Gereformeerde Vrou" geskryf: "(Sy) het haar kerk met liefde en toewyding gedien. Sy was een van die steunpilare in die opbou van die gemeente, geestelik sowel as stoflik; op hoë ouderdom nog gesteld op die handhawing van die suiwere bediening van woord en sakrament."




</doc>
<doc id="116770" url="https://af.wikipedia.org/wiki?curid=116770" title="Tinerfe">
Tinerfe

Tinerfe ook bekend as die Grote, was die koning Guanche ("Mencey") van die eiland Tenerife (Kanariese Eilande). Daar word beraam dat geleef het in die laat veertiende eeu.

Hy was die seun van koning Sunta, wat die hele eiland voor die verowering van die Kanariese Eilande in die vyftiende eeu geheers het. Tinerfe, soos al sy voorgangers, sy hof moes hy in Adeje die suide van Tenerife (ongeveer 100 jaar voor die verowering).

Toe sy pa se dood, Tinerfe het hy geërf het die eksklusiewe domein van Tenerife. Maar, soos gebeur het met sy voorgangers, sy ooms probeer om die kroon te heers nie, maar was onsuksesvol. Volgens die kroniek, die eiland van Tenerife bereik groot welvaart tydens sy regering.

By sy dood, sy seuns verdeel die eiland in nege "menceyatos" (koninkryke). Daar is 'n teorie dat die naam van die eiland Tenerife vandaan kom Tinerfe, hoewel dit tans word geglo dat die naam van die eiland is afkomstig van die Teide vulkaan.



</doc>
<doc id="116772" url="https://af.wikipedia.org/wiki?curid=116772" title="Liggrys">
Liggrys

Liggrys (Engels: "gainsboro") ​​is 'n baie ligte kleur, 'n skakering ligter as silwer en heelwat ligter as grys. 

Volgens verskeie kleurskemas word liggrys as volg voorgestel:


</doc>
<doc id="116773" url="https://af.wikipedia.org/wiki?curid=116773" title="Leiklipgrys">
Leiklipgrys

Leiklipgrys (Engels: "slate gray") ​​is 'n intermediêre kleur met etlike vaal skakerings van grys. 

Volgens verskeie kleurskemas word leiklipgrys as volg voorgestel:


</doc>
<doc id="116776" url="https://af.wikipedia.org/wiki?curid=116776" title="Tweekol-varkvis">
Tweekol-varkvis

Die tweekol-varkvis ("Bodianus bimaculatus") is 'n vis wat in die westelike Stille Oseaan en die Indiese Oseaan voorkom. In laasgenoemde kom dit onder andere voor aan die kus van Oos-Afrika suidwaarts tot by die suide van KwaZulu-Natal. In Engels staan die vis bekend as die "Twospot hogfish".

Die vis word tot 10 cm lank en is een van die kleinste in die genus "Bodianus". Die vis het 'n slanke lyf. By beide geslagte is die boonste gedeelte van die lyf helder geeloranje en die onderkant is ligter. Daar strek 'n breë, rooi horisontale streep deur die middel van die vis vanaf die stert tot by die oog. Daar is 'n duidelike, helder swartkol op die boonste gedeelte van die kieuedeksel. Soms is daar 'n rooi vlek op die stertvinbasis sigbaar. Ouer visse het 'n tweede rooi streep oor die rug.

Die vis leef in aflandige koraal- en rotsriwwe in water wat 25 tot 60m diep is. Hulle verkies die rommel en sanderige gebiede by die basis van die riwwe. Die vis is alleenlopend maar kan ook in klein groepies voorkom. Hulle vreet klein, bodem ongewerweldes.





</doc>
<doc id="116778" url="https://af.wikipedia.org/wiki?curid=116778" title="Aletta Coetzee">
Aletta Coetzee

Aletta Johanna (Lettie) Coetzee (née Van Rooy, Steynsburg, Kaapkolonie, 24 Oktober 1894 – Pretoria, Suid-Afrika, 24 Desember 1978) was die eggenote van prof. J. Chris Coetzee, in lewe rektor van die PU vir CHO. 

Aletta was die tiende kind van A.C.A. van Rooy, die tweede oudste kind en seun uit die huwelik op 21 Maart 1855 in Brussel, België, van die stamouers van die familie van Rooy, Johannes Cornelis van Rooy (Huisseling, Noord-Brabant, Nederland, 2 November 1824 – Steynsburg, Kaapkolonie, 24 Januarie 1889) en Anna Francina (Anne Francoise) Holsters (Brussel, 31 Desember 1834 – Steynsburg] 28 Augustus 1904), 'n dogter van Vlaamse ouers, Charles Holsters en Petronella de Gilter.

Aletta van Rooy het haar opleiding op Steynsburg en Bloemfontein gehad en het haar veral op klavier toegelê waarin sy ook les gegee het. Op jeugdige ouderdom het sy haar moeder verloor, Susanna Maria Smit (24 Julie 1857 – Kaapstad, 22 Maart 1912) met wie haar vader op 4 Junie 1887 op Burgersdorp getroud is. In 1920 is Aletta van Rooy met Johannes Christiaan Coetzee getroud. Hy is in 1921 as dosent aan die destydse Potchefstroomse Universiteitskollege vir Christelike Hoër Onderwys benoem, en in 1925 tot professor in opvoedkunde bevorder en het in 1953 rektor van die Potchefstroomse Universiteit vir CHO geword en dit gebly tot sy aftrede in 1963. Sy voorganger as rektor was prof. Joon van Rooy, nes mev. Coetzee 'n kleinkind van die Van Rooy-stamouers. 

Deur al die jare het Aletta Coetzee haar man getrou bygestaan. Prof. Coetzee het besonder baie nagraadse studente gehad, wat hom gedurende naweke en soms ook te enige tyd kom spreek het. Sy het in stilte altyd vir hierdie besoekers reggestaan. Nadat haar man rektor geword het, het haar sosiale werksaamhede aanmerklik toegeneem. Saam met haar man is nie alleen besoek aan die groot aantal personeellede gebring nie, maar waar droefheid of blydskap of siekte in 'n huisgesin was, was prof. en mev. Coetzee van die eerste besoekers. Hierby moes menigvuldige amptelike geleenthede gereeld bygewoon word. Van begin Julie tot einde Oktober 1958 was sy saam met haar man op 'n amptelike besoek aan die Verenigde State van Amerika en Kanada. Hier moes hulle veelvuldig reis en het hulle nooit tot rus gekom nie. As moeder van 'n dogter en drie seuns het sy haar huis steeds vooropgestel. Al die jare het sy baie in musiek, in kunsnaaldwerk en in haar blomtuin belanggestel.

Uit haar huwelik met J. Chris Coetzee op 27 Maart 1920 op Aliwal-Noord is vier kinders gebore, van wie die jongste, dr. J.C. Coetzee, predikant van die Gereformeerde kerke Pietersburg (1964–1968) en Paarl (1968–1970) was en daarna professor aan die Teologiese Skool Potchefstroom van 1971 tot sy aftrede in 1998. Hy is oorlede op 10 Oktober 2002. Al vier die kinders was:



</doc>
<doc id="116789" url="https://af.wikipedia.org/wiki?curid=116789" title="Lys van Switserse veldslae">
Lys van Switserse veldslae

Die lys van die Switserse veldslae toon, beginnende 58 v.C., die belangrikste militêre konflikte (oorloë, veldslagte en gevegte) op die geografiese gebied van die huidige Switserland of waarin die Switsers wesenlik betrokke was.


</doc>
<doc id="116792" url="https://af.wikipedia.org/wiki?curid=116792" title="Andreas Coetsee">
Andreas Coetsee

Andreas (Andries) Coetsee (* 18 Augustus 1865, Lydenburg of Burgersdorp; † 1 Februarie 1950, Venterstad) was ’n staatsamptenaar, koeranteienaar en boer. Ds. J.V. Coetzee beskryf hom in die "Almanak" vir die jaar 1948 as "'n liefhebber van die Gereformeerde Kerk" wat sy "tyd en kragte aan die opbou van die Kerk gegee" het.

Hy was die sewende seun van ds. en mev. M.P.A. Coetsee van Lydenburg, wat lid was van die trekgeselskap van Hendrik Potgieter. Toe Potgieter Potchefstroom verlaat om aan die ooskus na 'n hawe te gaan soek, het ds. Coetsee hom tot by Ohrigstad vergesel. Ná Pogieter se terugkeer het die Voortrekkers verder getrek en hulle by Lydenburg gaan vestig waar Andreas Coetsee gebore is. Ds. Coetsee is oorlede op 3 Oktober 1907.

Andreas het sy skoolopleiding ontvang aan die Albert Academy, Burgersdorp, waarheen sy vader in 1869 verhuis het ter wille van sy studie aan die Teologiese Skool van die Gereformeerde Kerk, wat in daardie jaar opgerig is. Onder die prinsipaalskap van dr. J. Brebner het Andreas sy skoolloopbaan voltooi en daarna ingeskryf as student aan die literariese afdeling van die Teologiese Skool. Ds. Coetsee was van 1869 tot 1889 leraar van die Gereformeerde kerk Middelburg, Kaap.

In 1886 keer Coetsee terug na die ZAR, waar hy klerk geword het in die kantoor van die mynkommissaris kapt. C.F.P.J. von Brandis op die pas gestigte myndorp Johannesburg. Later is hy na Elsburg verplaas en word hy vir ’n tyd lank privaat sekretaris van pres. S.J.P. Kruger, 'n persoonlike kennis van sy vader. In dié hoedanigheid woon hy die vyftigjarige viering van die Slag van Bloedrivier by, toe hy hom bevind het in die geselskap van die president, kmdt. Piet Joubert, genl. Lucas Meyer en genl. Louis Botha. In sy hoedanigheid as privaat skeretaris het hy kennisgemaak met die lede van die uitvoerende raad, hoofamptenare en ander invloedryke mense, konneksies wat hy tot voordeel van die Kerk gebruik het. Daarna is hy oorgeplaas na die departement van die staatsprokureur (oftewel justisie) en het agtereenvolgens onder Piet Burger en in die personeel van dr. F.E.T. Krause en dr. H.J. Coster (of Koster) gedien. In 1896 het hy resident-vrederegter van Belfast geword.

Toe sy vader dit amper onmoontlik gevind het om die gemeente Lydenburg, Roossenekal Carolina en Piet Retief te bedien, het Coetsee aan die hand gedoen dat die predikant meer sentraal moes gaan woon en voorgestel dat die predikantswoning voortaan op Belfast moes wees. Die gedagte het byval gevind, maar daar was geen geld om die pastorie op Belfast te bou nie. Coetsee het toe planne en spesifikasies vir die woning op Belfast opgestel. Deur sy bemoeienis is die plaas Skurwekop, distrik Carolina, deur die regering aan die gemeente van Belfast geskenk. Die plaas is verkoop en met die opbrengs daarvan kon die kerk en pastorie gebou word.

Gedurende die Tweede Vryheidsoorlog was Coetsee landdros van Lydenburg. Met die uitbreek van die oorlog het hy op kommando gegaan en onder meer aan die slae by Berg-en-Dal (Dalmanutha) (27 Augustus 1900) en Helvetia (29 Desember 1900) en van Swartkoppies deelgeneem. Ná die slag van Dalmanutha is hy aangestel as voorsitter van 'n spesiale militêre hof, noord van die spoorlyn Pretoria-Komatipoort. Landdros Du Toit van Middelburg en regter Anotonie Kok was assesore. In die laaste stadium van die oorlog het hy onder genl. C.H. Muller geveg, tot die einde in die veld gebly en op 10 Junie 1902 die wapen saam met ’n deel van die Lydenburgse kommando en ’n deel van die Johannesburgse berede polisie by die monument op Belfast neergelê. Genl. J.D.P. French was aam met ene lt. Patterson om die wapens te ontvang.

’n Groot, plat ysterklip het as verhoog gedien en die offisier het aan die Burgers meegedeel dat genl. Muller daar was om as verteenwoordiger van die Republikeinse regering op te tree en die voorwaardes van vrede aan hulle sou verduidelik. Genl. Muller het daarop op die klip geklim en die voorwaardes aan die Burgers verduidelik terwyl genl. French bygestaan het. Nadat die offisiere die Burgers bedank het, het Andreas Coetsee as landdros aan die beurt gekom. Hy het onder meer verklaar dat hy baie bly was dat genl. French hulle attent daarop gemaak het dat genl. Muller daar was om die Republikeinse regering te verteenwoordig; hy het sy wapen van die ZAR ontvang, het Coetsee gesê, en sou dit nie aan die Engelse nie maar wel aan sy regering teruggee. Genl. Muller het vir genl. French getolk wat Coetsee gesê het, met die gevolg dat Muller die wapens van die hele kommando moes ontvang en dit aan lt. Patterson oorhandig. Toe Coetsee sy Mauser-rewolwer met patrone aan Muller oorhandig en hy dit aan Patterson moes gee, het French toegetree en dit uit Patterson se hand geneem. Nadat die wapens neergelê is, het French vir Coetsee laat roep en hom gevra om te herhaal wat hy in sy toespraak gesê het omdat hy Muller se vertaling nie goed kon volg nie. Coetsee het gom dit toe weer alles in Engels vertel. French het Coetsee toe vriendelik aangekyk en gesê: "That is the spirit I like, Mr. Coetsee, conquered, but not vanquished. Here is your revolver, take it and keep it. Pass. it on to your children as a proof that their father had done his duty towards his Government." Dié rewolwer het Coetsee meer as vier dekades steeds in sy besit gehad.

Kort ná die vrede het hy na Burgersdorp gereis en op 16 Junie 1902 daar aangekom om sy gesin, wat tydens die oorlog by sy vrou se ouers 'n heenkome gevind het, te gaan haal. Op advies van prof. Jan Lion Cachet, ds. Louis Vorster en sy skoonvader het hy hom by die magistraat, Dreyer, gaan aanmeld. Die volgende dag het hy ’n brief van Dreyer namens kapt. Caldwell ontvang dat verlof om na Transvaal terug te keer hom ingevolge die Krygswet wat toe van krag was, geweier is.

Hy het gevolglik besluit om hom permanent op Burgersdorp te vestig en hom te wy aan die politieke en kulturele aktivering van die Afrikaners in die noordoostelike dele van die Kaapkolonie. Vir daardie doel het hy 'n koerant, "De Stem", met die hulp van sy vriend prof. Cachet opgerig wat 'n aansienlike maar bloot plaaslike invloed uitgeoefen het. Hy het daarvoor ook geldelike steun uit Holland ontvang. Van hierdie blad, wat ook 'n drukkery besit en boeke uitgegee het, was prof. Jan Lion Cachet 'n medewerker. Een van die bekende boeke wat De Stem-Drukkerij uitgegee het, was G. Jordaan se "Hoe Zij Stierven: Mededeelingen aangaande het einde dergenen, aan wien gedurende den laatsten oorlog in de Kaap-Kolonie het doodvonnis voltrokken is" (1904).

Coetsee het 'n leidende rol in openbare aangeleenthede gespeel en as lid van die stadsraad en 18 jaar lank as burgemeester gedien. Hy was ook jare lank ouderling van die Gereformeerde kerk Burgersdorp. Met die bou van die nuwe Gereformeerde kerk op Burgersdorp is deur sy bemoeiinge 15 voet van die straat aan die suidekant van die munisipaliteit verkry sodat die vleuel groot genoeg uitgebou kon word. Aan die noordekant van die kerkgrond het 'n erf gelê van wyle ou broeder Stefaans van Wyk, Bloemhof. Die kerkgrond was te klein om aan die nuwe kerk die nodige afmetings te gee. Coetsee was lid van die boukommissie. Toe dit blyk dat daar nie genoegsaam ruimte vir die konsistorie was nie, het Coetsee maar die fondamente vier voet op die erf van ou vader Van Wyk laat grawe. Dit was net Nagmaal, en ou vader Van Wyk het van die plaas af ingekom vir die kerkgeleentheid. Broeder Coetsee het die posisie aan die ou vader gaan verduidelik en hom meegedeel wat hy laat doen het. Die ou broeder het dit in teenwoordigheid van die Boukommissie en kerkraad kom besigtig en, nadat hy dit gesien het, vir broeder Coetsee gevra: "Maar jong, is dit nou genoeg?" Op die antwoord van broeder Coetsee dat dit genoeg is en dat hulle nou kan klaarkom het die ou vader gesê: "Nou ja, jong, dan is dit goed. Maak maar so." Later het hy in sy testament daardie betrokke erf aan die kerk bemaak. 

Met die opkoms van ander nasionale nuusblaaie na 1910 het sy koerant veel van sy gewildheid verloor en in 1927 is publikasie gestaak. In die jaar 1937 het Coetsee verhuis na die distrik van Venterstad waar hy gaan boer het. Ook daar het hy etlike jare as ouderling in die plaaslike Gereformeerde kerk gedien. En eindelik het hy die loopbaan wat begin het as privaat sekretaris van 'n President, afgerond as oefenaar van die sendinggemeente op Venterstad. Van begin 1947 af was hy oefenaar van die sendinggemeente op Venterstad ná die afsterwe van die vorige oefenaar, Frans Coetsee. Ds. J.V. Coetsee skryf: "Hy is 'n waardige opvolger van die broeders wat hom voorgegaan het en as sulks gedien het, nl. blinde broeder F.J.M. Krüger, broeder P.C. Coetzee en broeder F.P.J. Coetzee."

Coetsee is op 5 Junie 1895 getroud met Maria Elizabeth Venter, dogter van mnr. en mev. W.I.J. Venter van Burgersdorp. Uit die huwelik is vyf kinders gebore, van wie drie nog geleef het ten tyde van die dorp se eeufees in 1946. M.P.A. was verbonde aan die Standard Bank in Bellville, Naomi Swanepoel was getroud met J. Swanepoel van die Hoër Tegniese Skool, Bloemfontein, en A. Coetsee was ’n boer op die plaas Spes Bona, distrik Venterstad. Oom Andries, soos hy in later jare genoem is, en sy vrou het tot sy dood op Venterstad gewoon.



</doc>
<doc id="116795" url="https://af.wikipedia.org/wiki?curid=116795" title="Vinger-en-duim">
Vinger-en-duim

Die vinger-en-duim ("Dactylopsis digitata" (Aiton) N.E.Br.) is 'n vetplantjie uit die vygiefamilie wat endemies aan Suid-Afrika is. Dit kom in die Wes-Kaap voor. Op die SANBI-rooilys is dit as "veilig" (LC) gelys en dié lys vermeld twee subspesies:


"D.d. digitatus" is groter (10 tot 20 cm hoog) en kom naby Vanrhynsdorp en Vredendal voor. "D.d. littlewoodii" is kleiner (<10 cm) en kom noord van Vanrhynsdorp voor. Dit word ook nie groter wanneer daar goeie reëns gewees het nie.
Die plante het twee silindervormige, ongelyke blare wat lyk as 'n vinger en 'n duim. Die blare is met blaasselle bedek wat ongeveer 1 mm hoog en diggepak is. Die wortel is 'n bietjie verdik. Die blomme word 10 – 20 mm in deursnee en die blomblaartjies is wit tot room. Die blommetjies bly dag en nag oop. Die vygie kom op skalie voor wat met kwartsklippies bedek is.


</doc>
<doc id="116802" url="https://af.wikipedia.org/wiki?curid=116802" title="Christo Bezuidenhout">
Christo Bezuidenhout

Christo Johannes Bezuidenhout (Tenerife, 14 Mei, 1970) is 'n voormalige Suid-Afrikaanse rugbyspeler van Spaanse afkoms. Hy het in 2003 vier keer vir die Springbokke uitgedraf.

Bezuidenhout is op die eiland Tenerife in die Kanariese Eilande gebore, terwyl sy vader daar as 'n telekommunikasie-ingenieur gewerk het. Hy maak sy debuut in 1994 in die Curriebeker, waarna hy vir 'n paar jaar verdwyn, klaarblyklik om op sy familieplaas te werk. Hy maak weer sy verskyning in 1999 deur vir die Bulls op professionele vlak, en die Pumas in die Curriebeker-reeks uit te draf.

Tydens die drienasiesreeks van 2003 speel hy vir die Springbokke teen Nieu-Seeland. 'n Paar maande later neem hy aan die Rugbywêreldbeker 2003 deel. Dit was sy laaste internasionale verskyning.

In 2004 vertrek hy na Engeland om 'n seisoen vir Gloucester te speel, waarna hy die skoene ophang.


</doc>
<doc id="116803" url="https://af.wikipedia.org/wiki?curid=116803" title="SPI Switserse Prys-Indeks (Aandele)">
SPI Switserse Prys-Indeks (Aandele)

Die Switserse Prys-Indeks (SPI) is naas die Switserse Mark-Indeks (SMI) die mees gebruikte Aandele-indeks van Switserland. Die SPI word deur die Switserse aandelebeurs (SIX Swiss Exchange) saamgestel, bereken en gepubliseer. Die SPI omvat al die publieke maatskappye wat op die Switserse aandelebeurs gelys is en is dus die omvattendste aandeleindeks van Switserland. Die SPI is in talle sub-indekse verdeel n.a.v. sake-sektor of mark-kapitalisasie. Saam vorm hierdie sub-indekse die SPI-Indeks-familie. Die SPI-Indeks-familie omvat tans 209 aandele (soos op: 15 Junie 2015) .

Die SPI word sedert 1 Junie 1987 bereken. Op hierdie datum (die begindatum) is die basis-koers van die indeks op 1000 punte vasgestel.

Die SPI-indeks word by elke diwidende uitbetaling aangepas (Total-Return-Index). Dit beteken dat diwidende uitbetalings by die berekening van die indeks in ag geneem word. By elke diwidendeuitbetaling word die verdeler van die indeks dienooreenkomstig aangepas. Die indeks is egter ook beskikbaar as 'n suiwer prysindeks (word nie aangepas by diwidendeuitbetalings nie).



</doc>
<doc id="116804" url="https://af.wikipedia.org/wiki?curid=116804" title="Lys van Switserse komponiste">
Lys van Switserse komponiste

Hierdie artikel is 'n lys van die bekendste Switserse komponiste (klassieke musiek).





</doc>
<doc id="116805" url="https://af.wikipedia.org/wiki?curid=116805" title="Gouestreep-lipvis">
Gouestreep-lipvis

Die gouestreep-lipvis ("Halichoeres zeylonicus") is 'n vis wat in die westelike Stille Oseaan, die Indiese Oseaan, die Rooisee en aan die kus van Oos-Afrika suidwaarts tot by die suide van KwaZulu-Natal voorkom. In Engels staan die vis bekend as die "Goldstripe wrasse".

Die vis word tot 15 cm lank en het 'n lang, slanke lyf. Volwasse mannetjies is liggroen met 'n sylyn deur die middel asook 'n dun streep onder die basis van die dorsalevin. Daar is ook onreëlmatige pers strepe oor die kop en voorste gedeelte van die lyf. Soms is daar ook geel kolle onder die basis van die pektoralevinne. Tydens die aanvanklike en onvolwasse stadiums en ook by die wyfies het die boonste gedeelte van die lyf 'n pienk skakering en penskant is ligter. Daar is ook 'n breë, heldergeel streep vanaf die oë tot by die stertvinbasis.

Die vis leef in aflandige koraalriwwe in water wat 10 tot 40 m diep is. Hier leef hulle in klein groepies saam oor sand en rommel by die basis van die riwwe. Hulle vreet bodem ongewerweldes.





</doc>
<doc id="116806" url="https://af.wikipedia.org/wiki?curid=116806" title="Lys van Switserse mere">
Lys van Switserse mere

Hierdie lys van Switserse mere omvat alle mere in Switserland wat 'n oppervlakte van groter as 1 km² het.

Damme in Switserland word nie hier gelys nie.


</doc>
<doc id="116807" url="https://af.wikipedia.org/wiki?curid=116807" title="Lys van Switserse gletsers">
Lys van Switserse gletsers

Hierdie lys bevat die besonderhede van die groter gletsers in Switserland.


</doc>
<doc id="116808" url="https://af.wikipedia.org/wiki?curid=116808" title="MiG-35">
MiG-35

Die Mikojan MiG-35 (Russies: Микоян МиГ-35, NAVO-verslagdoeningsnaam: Fulcrum-F) is 'n Russiese vegvliegtuig wat 'n verdere ontwikkeling is van die MiG-29M/M2 en MiG-29K/KUB vegters. Dit word geklassifiseer as 'n 4++ generasie vegvliegtuig deur Mikojan. Die eerste prototipe was 'n wysiging van die vliegtuig wat voorheen gedien het as 'n MiG-29M2 demonstrasiemodel. In 2009 is tien prototipes gebou vir veldproewe.

Die MiG-35 is die eerste keer amptelik deur die MiG-korporasie bekendgestel by die internasionale Aero India 2007-lugskou. Die MiG-35 is amptelik onthul tydens die Russiese Minister van Verdediging, Sergej Iwanof, se besoek aan die Lukhovitsky masjienbouaanleg "MAPO-MIG". Die enkelsitplekweergawe word aangedui as MiG-35 en die tweesitplekweergawe is die MiG-35D. Die vegter het aansienlik verbeterde avionika en wapenstelsels, veral die nuwe AESA-radar en die uniekontwerpte optiese opspoorstelsel (OLS), wat verhoed dat die vliegtuig op grondbeheerde onderskeppingstelsels moet vertrou. Dit stel dit ook in staat om onafhanklike multirolmissies uit te voer.

Daar is verwysings in die laat-1980's na 'n baie verskillende ontwerp wat ook geïdentifiseer was as "MiG-35". Hierdie ontwerp is 'n enkelmotorige aanvalsvliegtuig vir lug-tot-lug en sekondêre lug-tot-grondrolle. Volgens onbekende Indiese bronne, is die vliegtuig geëvalueer deur Indiese vlieëniers in die Sowjetunie en was waarskynlik voorgestel as 'n alternatief vir die Indiese LCA ontwikkel op daardie tyd.
Rusland onthul die MiG-35 by die Aero India-2007 lugskou in Bangalore, te midde van Moskou se gretigheid om hierdie vliegtuie aan Indië te verkoop. Die MiG-35 was 'n aanspraakmaker saam met die Eurofighter Typhoon, F/A-18E/F Super Hornet, Rafale, JAS 39 Gripen en General Dynamics F-16 Fighting Falcon in die Indiese MRCA kompetisie vir 126 veeldoelige vegvliegtuie wat verkry sou word deur die Indiese Lugmag. Die MiG-35 is uitgeskakel in die wedloop in April 2011.

Die MiG-35/MiG-35D toon vooruitgang op die MiG-29K/KUB en MiG-29M/M2 vegters met verbetering in gevegsdoeltreffendheid, universaliteit en operasionele eienskappe. Die belangrikste kenmerke van die nuwe ontwerp is die vyfde-generasie-inligtingwaarnemingstelsels, verenigbaarheid met Russiese en buitelandse wapentoepassings en 'n geïntegreerde verskeidenheid van verdedigingstelsels wat gevegsoorlewing verhoog. Die nuwe algehele ontwerp verbeter op die ontwerpkonsepte van die basislynmodel en stel die nuwe vliegtuig in staat om volskaalse multirolmissies uit te voer, net soos hul Westerse eweknieë.



</doc>
<doc id="116809" url="https://af.wikipedia.org/wiki?curid=116809" title="Lys van Armeense skilders">
Lys van Armeense skilders

Hierdie lys is 'n oorsig van bekende Armeense skilders.















</doc>
<doc id="116810" url="https://af.wikipedia.org/wiki?curid=116810" title="Pieter Hamersma">
Pieter Hamersma

Pieter Hamersma (Worcester, Kaapkolonie, 11 Mei 1892 – De Aar, Kaapprovinsie, Suid-Afrika, 11 Oktober 1953) was lid van die Kaapse Provinsiale Raad en ’n vooruitstrewende Karooboer, wat bekend was vir die goeie ramme wat hy geteel het en sy praktiese bestryding van gronderosie reeds sedert 1924.

Pieter Hamersma se ouers was ds. en mev. Taetse Hamersma, albei immigrante uit Friesland en die leraarspaar van Philipstown van 1893 en daarna van 15 Julie 1922 tot en met ds. Hamersma se dood op 9 Junie 1932 van Colesberg. Pieter het op Philipstown skoolgegaan en daarna sy studie voortgesit aan die Potchefstroomse Universiteitskollege, waar hy in 1907 (toe hy nagenoeg 15 jaar oud was) die Intermediêre B.A.-eksamen afgelê het. Hy het aan verswakte oë gely en op advies van sy dokter het hy hom in die distrik Hanover op die boerdery gaan toelê.

Die jong boer het ’n lewendige belangstelling in landsake getoon en kort voor lank ’n belangrike rol in die samelewing begin speel. Hy was behulpsaam by die stigting van die eerste tak (Driekop) van die Nasionale Party in die Hanoverse distrik. Ook het hy aktief deelgeneem aan die werksaamhede van die Boerevereniging en is dan ook dikwels na die kongresse daarvan afgevaardig. Hy was lid van die eerste Vleisraad, wat uit drie lede bestaan het, en die enigste boer wat daarin gedien het.

Toe D.H. van Zyl senator word, is Pieter Hamersma is sy plek aangewys as lid van die Kaaplandse Provinsiale Raad as verteenwoordiger van Hopetown. In 1942 hy LPR vir die kiesafdeling Albert-Colesberg geword. Hamersma het ook aktief deelgeneem aan die stigting van die Reddingsdaadbond, die BSB en ander koöperatiewe verenigings. Hy was lid van die afdelingsraad van De Aar en is was ook lid van die skoolraad en die hospitaalraad.

In 1914 was hy as lid van die Unie-Verdedigingsmag opgeroep om deel te neem aan die Suidwes-Afrika-veldtog. Hy het as luitenant geweier om die grens na Duits-Suidwes-Afrika oor te steek en beland so in die moeilikheid. Twee maal moes hy voor die krygsraad verskyn op ’n aanklag van sedisie, is vir drie weke in arres geplaas in die kamp op Upington en daarna huis toe gestuur.

Hy was getroud met Ester Cornelia du Plessis van Colesberg.



</doc>
<doc id="116813" url="https://af.wikipedia.org/wiki?curid=116813" title="Mengzi">
Mengzi

Mengzi (Meester Meng) (Mencius (latinisering): 372 v.C.– 289 v.C.) was 'n Chinese filosoof tydens die Periode van die Strydende State en word sedert die 12de eeu beskou as dié belangrikste Konfusianistiese denker naas Konfusius self. Hy benadruk die oorspronklike goedheid van die menslike natuur en die invloed wat eksterne faktore kon hê op die ontwikkeling daarvan. Hy sistematiseer die Konfusianisme se deugdeleer tot vier hoofdeugde, (mede)menselikheid, pligsgetrouheid, seremoniële gedrag en insig. In sy siening van die staat stel hy dat heersers 'n konstante sorg vir die bevolking moet hê en dit uitvoer deur die 'n 'humanistiese' politiek te volg. Sy uitsprake het bewaar gebly in "Die Mencius".

Die biografie van Mengzi word gevind in hoofstuk 74 van die "Shyi", maar dit word hoofsaaklik oorgeneem uit die "Mencius". Mengzi is lid van die familie 'Meng' (孟, ook wel 'Mengsun', 孟孫), wie tot die begin van die 4de eeu voor Christus (dus ten tyde van Konfusius) 'n belangrike posisie beklee in Lu, die staat waar Konfusius vandaan kom. Die tak van die familie waarvan Mengzi deel is woon sederdien in Zhou, 'n klein staatjie wat net soos Lu in die suidweste van die skiereiland Shandong geleë is. Mengzi studeer saam met die kleinseun van Konfusius. Hy werk as privaatleermeester wie reis met waens en mense (aanhangers en studente) deur verskeie Sjinese state. Hy word deur die plaaslike heersers gul ontvang, maar nie een van hulle aanvaar aanvanklik sy idees nie. Mengzi stel dit aan hulle dat hulle slegs regeer met 'n hemelse mandaat en dat teenspoed hul sou inhaal as hulle sou versaak om die mandaat op 'n verantwoordelyke wyse uit te voer.

Die "Shyi" vermeld nie Mengzi se geboortejaar of sterfjaar nie. Die datums wat algemeen geruik word, word geneem uit die "Biografie van Mencius" (Mengzi Nianpu, 孟子年譜, 'n grootlikse kronologiese opsomming van feite uit die lewe van Mengzi), wat in die 14e eeu geskryf word deur Cheng Fuxin (1279-1368). Mengzi se geboortedatum word aangedui as die tweede dag van die vierde maand van die jaar 372 v.C. en sy stertedatum as die vyftiende dag van die elfde maand van die jaar 289 v.C. Sederdien word hierdie inligting beskou as die geboorte - en sterfdatum van Mengzi.

Die Jesuïte latiniseerd 'Mengzi' ('Meester Meng') as 'Mencius'. Sy voornaam was Ke en omdat sy familienaam 'Meng' is, was sy volle name Meng Ke. Volgens 'n tradisie uit die derde eeu v.C. sou sy omgangsnaam Ziche (子車, ook wel geskryf as 'Ziyu', 子輿 of 'Zyu', 子居) gewees het.

Sy vader was 'Meng Ji' (孟激), sy moeder se van 'Zhǎng', (仉氏, Zhang shi). Volgens die "Mencius" sou Mengzi self gesorg het vir die begrafnis van sy vader. Volgens 'n ander oorlewering sou sy vader egter gesterf het toe Mengzi nog klein was en het sy moeder gesorg vir sy opvoeding. Hieroor vertel 'n vers uit die "Sanzying", wat eeuelank deur elke skoolgaande kind uit die kop geleer moes word:

Volgens hierdie tradisie verhuis die moeder van Mengzi drie maal. Eers woon sy in die buurt van 'n begraafplaas sodat haar seun die begrafnisrituele kon sien. Vervolgens woon sy naby 'n markplein, waar hy die verkopers aan die werk kon sien. Ten slotte gaan sy na 'n buurt van 'n skool woon om hom 'n liefde vir studie te gee en te laat sien hoe 'n leerling homself dienend moet gedra. 

Toe hy op 'n vraag van sy moeder oor hoe dit met sy studies gaan, 'n onverskillige antwoord gee, sny sy die lapstof wat sy op daardie oomblik aan die weef was, middeldeur. Sy sê dat sy by die weef van die lap dieselfde onverskilligheid gehad het as wat haar seun getoon het t.o.v. sy studies. Vanweë haar rol in die opvoeding van Mengzi kry sy later binne die Konfusianistiese tradisie 'n voorbeeldfunksie as die modelmoeder.

Volgens die "Shyi" sou Mengzi onderrig ontvang het van leerlinge van Zisi (子思, 481-402 v.C.), 'n kleinseun van Konfusius. Daarmee sou Konfusius se leer op direkte wyse aan hom oorgedra word.

Mengzi veroordeel tirannie. Die groeiende sosiale teenstellings in sy tyd verontrus hom. Die beginsel van toegeneentheid wat regeerders volgens die Konfusianisme aan die dag moet lê, word deur hom verder uitgebou. Die onderskeid tussen die heersende klasse en onderdane en die morele kodes waaraan hulle gebonde is, was volgens Mengzi voorbeskik: "Diegene wat met hul denke arbeid verrig regeer anders, as diegene wat met hul hande arbeid verrig".

Mengzi stel idees voor om die korrupsie van die mag teen te gaan. Allereers moet 'n heerser self 'n onbaatsugtige, deugsame houding aan die dag lê omdat egoïsme anders na die ander lae van samenlewing sal deursyfer. 'n Respekvolle behandeling en proporsionele beloning bring volgens Mengzi reggeaarde amptenare voort. Ministers moes 'n sekere onafhanklike posisie teenoor hul heerser hê wat die beste kan bevorder deur hierdie posisies erflik te maak.

Mengzi het 'n teenstrydige houding oor oorlog. Moorddadigheid verafsku hy, maar tegelykertyd sê hy ook dat oorlog tussen die Strydende State bydra tot die hereniging van die land. Alleen die heerser wie met dieselfde gevoel van afsku tog uit noodsaak oorlog kan voer, sou volgens Mengzi oorwin.

Hy bekommer hom oor ‘n goeie ekonomie wat deurloop onder die konstante wegtrek van arbeiders. Iedereen moet volgens Mengzi oor voldoende eiendom beskik om in sy bestaan te voorsien (vir 'n familie 100 mu grond). Hierdeur sou arbeiders ook geen behoefte hê om te verhuis nie. Mengzi glo in 'n op klein skaal, agrariese,feodale ekonomie as 'n ideaal.

Hy lê nadruk op die goedheid van die mens, wie oor aangebore toegeneendheid, reggeaardheid, fatsoenlikheid en wysheid beskik. Deur 'n korrekte opvoeding kan dit volledig tot uiting kom. Volgens hom is die opvoeding en veral die etiese verrykte omgewing waar die opvoeding tot stand moet kom 'n taak van die owerheid. Hierby moes veral plig en respek aan ouers, oueres en hulpbehoewendes bygebring word. Alleen op hierdie wyse sou 'n welvarende en sterk staat kon ontstaan.


</doc>
<doc id="116814" url="https://af.wikipedia.org/wiki?curid=116814" title="Renosterveld">
Renosterveld

Die renosterveld is oorspronklik 'n streek in die Overberggebied van die Kaapkolonie wat 'n kenmerkende flora en fauna gehad het. Teenswoordig word die term ook gebruik om hierdie tipe plantegroei in 'n ander deel van Suid-Afrika aan te gee, nl. die Swartland.

Renosterveld maak deel uit van die Kaapse floraryk, saam met bergfynbos, wat arm aan voedingstowwe is en strandveld wat alkaliese grond het wat ryk aan voedingstowwe is. 'n Belangrike verskil met fynbos is dat in renosterveld die restio's, die Protea's en die heideagtiges, wat oorheersende elemente van fynbos is, ontbreek. Pleks daarvan het dit baie grasse soos "Themeda" en "Cymbopogon", struike uit die "Asteraceae" en die grootste verskeidenheid geofiete (veral bolgewasse) in die wêreld. Renosterveld groei op vrugbare grond en hiervan het minder as 5% oorgebly. Die res is omgeploeg vir landbougrond, en al wat oorgebly het, is klein, geïsoleerde stukkies, soos klipperige koppies, wat nie geskik was vir ploeg nie. Talle groot elemente van hierdie lewensgemeenskap het deur die versnippering uit die streek verdwyn, soos die swartrenoster en die tierboskat, of het uitgesterf, soos die kwagga en die bloubok. Natuurbewaarders is ook besorg wat die gevolge van die versnippering vir die genetiese verskeidenheid van die endemiese plantespesies is. Navorsing aan die bloubaardbekkie, 'n eenjarige endemiese plant, het nogtans min negatiewe uitwerking getoon. 

In 2013 het die WWF die Haarwegskloofplaas gekoop. Dit omvat die grootste stuk renosterveld wat steeds bestaan (500 ha). Dit is noord van die De Hoop-natuurreservaat geleë en daar is planne om die twee met mekaar te verbind.

'n Ander gebied met renosterveldplantegroei is die skalie van die Swartland. Daar word drie soorte renosterveld aangetref:

Renosterveld kan onderkei word na wes (Swartland) en suid (Overberg) maar ook na die hoogte waarop dit groei: kusrenosterveld en bergrenosterveld. Bergrenosterveld het meer sukkulente as kusrenosterveld en die weste het meer fynbosinvloede, minder grasse en 'n groter verskeidenheid aan eenjarige plante en bolgewasse. Die suide kry meer reën en het meer grasse. Daar is ook groter verskille na gelang van die hoogte.

Die WWF deel die kus- en bergrenosterveld by twee verskillende ekostreke in: die kusfynbos en -renosterveld en die bergfynbos en -renosterveld.


</doc>
<doc id="116817" url="https://af.wikipedia.org/wiki?curid=116817" title="Aérospatiale Alouette II">
Aérospatiale Alouette II

Die Aérospatiale Alouette II (Franse uitspraak: [alwɛt], Engels: "Lark") is 'n ligte helikopter oorspronklik vervaardig deur Sud Aviation en later deur Aérospatiale, albei van Frankryk. Die Alouette II was die eerste produksiehelikopter om 'n gasturbine-enjin in plaas van die konvensionele swaarder suierkragbron te gebruik.

Die Alouette II is meestal gebruik vir militêre doeleindes in waarneming, fotografie, lug-see-redding, skakeling en opleiding, maar dit het ook oor anti-tenkmissiele en volgtorpedos beskik. As 'n burgerlike helikopter is dit gebruik vir ongevalle-ontruiming (met twee eksterne draagbaarpanniers), gewasbespuiting en as 'n vlieënde hyskraan, met 'n 500 kilogram (1 100 lb) eksterne drakrag.

In April 1956 is die eerste produksie Alouette II voltooi, wat dit die eerste produksie turbine-aangedrewe helikopter in die wêreld maak. Na voltooiing is 'n paar van die aanvanklike produksiemodelle gestuur vir 'n reeks evalueringsvlugte in die Alpe. Op 13 Junie 1958 het 'n enkele SE 3130, gevlieg deur Boulet, die rekord herower deur 'n hoogte van 10 984 m (36 027 vt) te bereik. In 1975 is die produksie van die Alouette II gestaak ná meer as 1300 gebou is; en in 1969 is 'n nuwe hoë-hoogte variant, die Aérospatiale SA 315B Lama ontwikkel om dit te vervang in hierdie niskapasiteit.

Die Alouette II het die nuus gehaal op 3 Julie 1956, toe dit die eerste helikopter geword het om 'n bergredding uit te voer deur 'n bergklimmer te red wat 'n hartaanval gekry het op meer as 4000 m (13 000 vt), en weer op 3 Januarie 1957 toe die hulp van 'n Alouette II ingeroep is om die bemanning te red van 'n neergestorte Sikorsky S-58, wat op soek was na die vermiste bergklimmers Jean Vincendon en François Henry op Mont Blanc.

Die Alouette II se plaaslike sertifikaat van lugwaardigheid is op 2 Mei 1957 uitgereik.

Die produksie het aanvanklik begin ter vervulling van bestellings van Franse militêre en burgerlike kliënte. Dit was die eerste helikopter wêreldwyd om toegerus te word met anti-tenk ammunisie (Nord SS.11s), en teen die tyd dat produksie gestaak is in 1975, is oor die 1 300 Alouette IIs gebou en in gebruik geneem in meer as 80 lande, insluitend 47 gewapende magte. Dit is onder lisensie geproduseer in Brasilië, Swede, Indië en die Verenigde State van Amerika. Indië se Hindustan Aeronautics Limited SA 315B Lamas, genoem die "Cheetah", is gereeld ontplooi teen 7 500 meter (24 600 vt) om vorentoe waarnemingsposte en lugmagbasisse van die Indiese Lugmag in die Himalajas te besoek.


</doc>
<doc id="116819" url="https://af.wikipedia.org/wiki?curid=116819" title="Lys van Switserse bergpasse">
Lys van Switserse bergpasse

Hierdie artikel is 'n lys van Switserse bergpasse.


</doc>
<doc id="116820" url="https://af.wikipedia.org/wiki?curid=116820" title="A.A.J. de Klerk Coetsee">
A.A.J. de Klerk Coetsee

Ds. Abraham Adriaan Jacobus de Klerk Coetsee (distrik Steynsburg, 1 Januarie 1832 – Reddersburg, Oranjerivier-Kolonie, 26 April 1906) was predikant in twee gemeentes van die Gereformeerde Kerk, naamlik Philipstown van 1869 tot 1872 en daarna Reddersburg tot hy sy emeritaat aanvaar het in 1903. Hy is drie jaar later in die ouderdom van 74 jaar oorlede.

In ’n huldeblyk was kort ná sy dood verskyn het, moontlik in "Het Kerkblad", word ds. Coetsee beskryf as "een Boerenzoon van den echten stempel" wat opgegroei het op die wye Suid-Afrikaanse veld, "gezond, krachtig en vaardig naar lichaam en geest. Wakker behendig, dapper", en in sy jonger jare geen onbekende op die jag- en slagveld nie. 

Ds. Coetsee is in 1849 getroud met Aletta van Zijl, uit welke huwelik vier kinders gebore is. Ten tyde van sy dood was die moeder en al die kinders reeds oorlede; een van hul dogters en van haar kinders is oorlede in ’n konsentrasiekamp tydens die Tweede Vryheidsoorlog. Op 2 Oktober 1854 het hy in die huwelike getree met Catharina Gertruida Erasmus, wat ds. Coetsee saam met sewe van hul 17 kinders oorleef het. Ten tyde van sy dood het sy nageslag reeds 78 getel: kinders, aangetroude skoonseuns en -dogters, kindskinders en agterkleinkinders.

Ds. Coetsee was een van die eerste wat die afskeiding van 1859 meegemaak het en ook een van die eerste Afrikaners wat tot die Gereformeerde Kerk behoort het wat hulle geroepe gevoel het om evangeliedienaar te word toe dit blyk dat die kerk aan die groei was, maar geen predikante uit die buiteland bereid was om na Suid-Afrika te kom nie. Hy het eers onder ds. Beijer se leiding op Reddersburg studeer en voltooi sy voorbereidende studie onder prof. Dirk Postma op Burgersdorp. 

Ds. Coetsee is in 1869 na Philipstown beroep en in 1872 na Reddersburg, wat hy die volgende 30 jaar getrou sou bedien. Oral in die Vrystaat het hy gemeentes as konsulent bedien. Hy het die Gereformeerde Kerk in dié Republiek jare lank gedien as korrespondent en kurator van die Teologiese Skool op Burgersdorp. Aan die einde van 1872, die jaar waarin ds. Coetsee bevestig is op Reddersburg, was daar in die Oranje-Vrystaat net sewe Gereformeerde kerke: Reddersburg (1859), Bethulie (1863), Ventersburg (1864), Fauresmith (1872), Boshof (1872), Vredefort (1872) en Ladybrand (1872). Tot die einde van die jaar waarin hy sy emeritaat aanvaar het, 1903, het ook nog bygekom: Philippolis (1883), Petrusburg (1891), Thaba 'Nchu (1897), Wepener (1897) en Bloemfontein (1903).

Op 2 Junie 1872 is ds. Coetsee bevestig op Reddersburg bevestig. Sy arbeidsterrein was ook nog wyd en uitgestrek. Hoewel verskeie gemeentes in sy bedieningsjare afgestig het, het hy nog as konsulent van die meeste gemeentes in die Vrystaat opgetree. In sy dienstyd is van Reddersburg afgestig: in November 1872 Ladybrand, in 1891 Petrusburg, in 1897 Thaba 'Nchu en Wepener, en Bloemfontein in 1903. Dit was die laaste afstigting; in totaal het dus nege gemeentes van Reddersburg afgestig.

Behalwe die gewone kerklike werk wat verrig is, is in die 1880's ’n nuwe pastorie gebou wat diens gedoen het tot in 1955. Verder is heelwat veranderings aan die kerk aangebring. ’n Nuwe preekstoel is in die kerk geplaas, die kerkgebou is van gewels voorsien, 'n plankvloer is ingesit, asook 'n galery. En dit is alles gedoen terwyl die gemeente finansieel maar noustrop getrek het. Ds. Coetsee het daarin swaargekry omdat hy baie jare self van sy traktement laat val het omdat die gemeente dit nie kon bybring nie. Tog was die gemeente altyd bereid om hulp te verleen aan ander gemeentes wat kom aanklop het. Soos alle kerke in die Vrystaat het die gemeente ook twee plase van die regering ontvang, wat egter weer verkoop is om die finansiële laste van die gemeente te verlig.

Dit was ook gebruik in die Vrystaat dat die staat bygedra het vir traktement van die predikante. Aan die begin wou die kerkraad niks daarvan weet om sodanige geld te ontvang nie; maar later toe die finansiële druk swaar geword het, het die kerkraad eindelik die beginsel prysgegee en ook by die staat aansoek gedoen om die ondersteuning wat toegestaan is: Aan die begin het die kerk tot £200 per jaar van die staat ontvang. Hierdie gebruik het tot ná die Engelse Oorlog nog voortgeduur.

Dit was ook tydens die bediening van ds. Coetsee dat ds. Venter in 1877 deur die kerkraad van Bethulie geskors is. Ds. Venter het ook die kerk bedank en sy eie kerk op Bethulie gestig. Saam met hom het ook sy broer J.J. Venter, wat 'n leidende aandeel in die stigting van die Gereformeerde Kerk in die Vrystaat gehad het, die kerk bedank. Dit spreek vanself dat omdat ds. Venter ook groot invloed in Reddersburg gehad het, hy ook hier volgelinge gevind het. Ook op Reddersburg het 'n kerk "sorterende onder ds. Venter van Bethulie" ontstaan. In 1883 is op Reddersburg ook 'n kerkgebou opgerig deur die Venterkerk. Ds. J.S.L. Venter, wat sedert sy bedanking as predikant van Pretoria in Reddersburg gewoon het, het in 1884 ook die kerk bedank en oorgegaan na die Venterkerk. Hy het saam met hom ook weer 'n aantal lidmate geneem. Die bestaan van die Venter-kerk op Reddersburg het egter net tot 1889 geduur toe hulle weer opgeneem is in die gemeente.

Die notule meld nie veel aangaande die onderwys in hierdie jare nie. Dit wil voorkom of die gemeenteskool wat in 1864 deur die kerkraad gestig is, intussen verander het in 'n goewermentskool. Wanneer dit presies gebeur het, is nie seker nie, maar in 1875 word van 'n goewermentskool gepraat, en die kerkraad skenk twee erwe aan die skool. Daar was ook oral in die distrik privaat of wykskole wat van tyd tot tyd die toesig van die kerkraad gevra het. In 1890 kom daar klagte oor die goewermentskool omdat die kinders nie meer in die Gereformeerde leer opgevoed word nie. Dit het weer die gedagte aan die oprigting van 'n kerkskool gaande gemaak. Die gemeente het die saak op 'n vergadering heelhartig ondersteun, maar nadat ondersoek ingestel is na die moontlike finansiële steun wat die gemeente bereid was om te gee, was die resultaat so bedroewend dat die hele saak net daar gelaat is.

Ds. Coetsee se gesondheid het baie agteruitgegaan weens die oorlogsjare van stryd en leed. Hoewel hy nietemin op die oog af gesond was, het hy ernstig siek geword en is so oorlede op Donderdag 26 April 1906 op Reddersburg, waar hy bly woon het. Hy is die volgende dag, tot op die uur presies ’n week ná ds. J.A. du Plessis (wat ds. Coetsee in die gemeente opgevolg het) en mej. Aletta Postma se troue op 20 April in die ou Gereformeerde kerk Reddersburg, nou die Postma-saal, uit dieselfde kerk begrawe. In sy lykrede het ds. J.A. van Rooy van Bethulie, al leraar wat die begrafnis kon bywoon, die menigte in die kerk aan die woorde van die Here in Matteus 26:31–40 herinner, onder meer: " Want Ik ben hongerig geweest, en gij hebt Mij te eten gegeven; Ik ben dorstig geweest, en gij hebt Mij te drinken gegeven; Ik was een vreemdeling, en gij hebt Mij geherbergd . . . Voor zoveel gij dit een van deze Mijn minste broeders gedaan hebt, zo hebt gij dat Mij gedaan."

Ná die diens in die kerk het ’n skare van sowat 750 mans, vroue en kinders as lykstoet ordelik na die kerkhof gegaan waar ouderling J. Coetser "uit een vol gemoed" tot die weduwee en kinders gespreek het en hulle herinner het aan die lang tyd wat hy en ds. Coetsee saam gedien het. Ene Coetser het daarna daarop gewys hoe die oorledene ’n vriend van almal was, soos bewys is deur die groot opkoms by die graf ook van dié wat nie tot die Gereformeerde Kerk behoort het nie. Nadat oudl. Kruger ’n gebed gedoen het, is die graf opgevul onder die sing van Psalm 100.




</doc>
<doc id="116825" url="https://af.wikipedia.org/wiki?curid=116825" title="Golflengte">
Golflengte

Die golflengte van ’n sinusvormige golf is in fisika die ruimteperiode van die golf, met ander woorde die afstand tussen ooreenstemmende herhalings in die vorm daarvan, byvoorbeeld hoogte- of laagtepunte. Dit is dus die omgekeerde van die frekwensie, wat die aantal periodes per sekonde is. Dit word gewoonlik bepaal deur die afstand tussen ooreenstemmende punte van opeenvolgende golwe te meet en is ’n eienskap van alle soorte golwe. 
Golflengtes word gewoonlik deur die Griekse letter lambda (λ) aangedui. 

As ’n mens aanneem ’n golf beweeg teen ’n vaste snelheid, is die golflengte omgekeerd eweredig aan die frekwensie van die golf: golwe met ’n hoër frekwensie het ’n korter golflengte, en omgekeerd. Golflengtes hang af van die medium waardeur die golf beweeg (byvoorbeeld lug, water of ’n vakuum). Voorbeelde van golfverskynsels is klank-, lig- en watergolwe. Klankgolwe is wisselings in lugdruk, terwyl watergolwe wisselings in die hoogte van ’n waterliggaam is.

Die reeks golflengtes of frekwensies van golfverskynsels word die spektrum genoem. Die term het ontstaan met die sigbare spektrum, maar word nou toegepas op die hele elektromagnetiese spektrum, sowel as die klank- en vibrasiespektrum.



</doc>
<doc id="116828" url="https://af.wikipedia.org/wiki?curid=116828" title="Sixto Durán Ballén">
Sixto Durán Ballén

Sixto Alfonso Durán-Ballén Cordovez (14 Julie 1921 in Boston – 15 November 2016 in Quito) is 'n voormalige president van Ecuador. Hy was van 10 Augustus 1992 tot 10 Augustus 1996 die land se president gewees. Daarnaas was hy ook 'n voormalige leier van die konserwatiewe party, "Alianza Republican" (AP).



</doc>
<doc id="116833" url="https://af.wikipedia.org/wiki?curid=116833" title="Johanna van Broekhuizen">
Johanna van Broekhuizen

Johanna (Nannie) van Broekhuizen (Pretoria, 5 Maart 1908 (waarskynlik) – datum en plek onbekend) was ’n Afrikaanse skrywer en joernalis. Sy was nooit getroud nie en het aangesluit by die Sofiste, vir wie sy ’n prediker was.

Johanna van Broekhuizen was ’n agterkleindogter van pres. Paul Kruger en sy tweede vrou, Gezina Susanna Wilhelmina du Plessis (5 Mei 1831 – 20 Julie 1901). Haar grootouers aan moederskant was Frederik Christoffel (Frikkie of Ryk Freek) Eloff (9 Februarie 1850 – 14 November 1924) en Elsje Francina Kruger (19 Maart 1853 – 21 Oktober 1924). Haar moeder was Elsie Eloff (8 Maart 1880 – Pretoria, Suid-Afrika, 8 September 1945), wat op 15 Januarie 1904 in die Groote Kerk in Kaapstad in die huwelik bevestig is met die toe reeds 32-jarige predikant Herman van Broekhuizen, die NG gemeente Kuilsrivier se eerste leraar, nadat die Transvaalse owerheid toe reeds twee maal geweier het dat hulle in die bruid se geboortestad, Pretoria, trou. "De Zuid-Afrikaan" het twee kolomme aan die huwelik afgestaan en berig amper al die lidmate van die bruidegom se gemeente was daar en het waarskynlik met perdekarre of per trein na die middestad gekom. Van die vooraanstaande gaste was hoofregter lord Henry de Villiers en Marie Koopmans-de Wet, lede van die Kaapse Wetgewende Vergadering, drie hoogleraars van Stellenbosch en agt predikante van omliggende gemeentes. Aan vaderskant was Johanna se oupa ds. Hermanus van Broekhuizen, leraar van die NG gemeente Ficksburg van 1882 tot sy dood op 23 Oktober 1894.

Een van Johanna se ooms aan moederskant was die beeldhouer Fanie Eloff. Nog 'n oom, Sarel Eloff, was 'n onverskrokke Boere-kommandant tydens die Tweede Vryheidsoorlog.
Johanna se ouers het mekaar Nederland ontmoet. Ds. Van Broekhuizen was een van die vroegste spelers in ’n Suid-Afrikaanse nasionale rugbyspan (1896; die naam Springbokke is eers vanaf 1906 gebruik), ’n predikant in die Nederduitse Gereformeerde (1898–1917) sowel as die Nederduitsch Hervormde Kerk (1917–1925), ’n Volksraadslid (1925–1933), Suid-Afrika se spesiale gesant in Nederland en België (1933–1941) en ’n Afrikaanse taalstryder wat hom onvermoeid beywer het vir ’n Afrikaanstalige universiteit in Pretoria. Hy was ook ’n adviseur van die Afrikaanse Bybelvertaling van 1933. Johanna se moeder het grootgeword in die Gereformeerde Kerk, waarvan haar ouers in die hoofstad gesiene lidmate was.
Johanna se oudste suster was Elsie Francina, gebore op 29 Junie 1905, maar sowat ’n jaar later oorlede nadat sy per ongeluk bytsoda gedrink het. Herman Frederik, haar oudste broer wat ná Elsie gebore is, het lewenslank met sy gesondheid gesukkel en is oorlede toe hy 59 was. Daarna is Johanna gebore en eindelik in 1917 die jongste sib, wat ook haar ouma aan moederskant se name gekry het, Elsie Francina. Sy was getroud met ene Hendrik van Huyssteen en het in George afgetree.

Johanna van Broekhuizen het in 1949 vertel sy het haar kinderjare op die dak van haar gesin se huis, "Zonneschijn", in haar geboortestad, Pretoria, deurgebring. Die huis is na haar moeder genoem nadat die lidmate van ds. en mev. Van Broekhuizen se eerste gemeente, Kuilsrivier, haar dié naam gegee het. Johanna het haar moeder beskryf as "die ideale speelmaat". Toe sy vier jaar oud was, het Johanna saam met haar ouers na Holland gereis en daarna het sy geleentheid gekry om nog dikwels buitelandse reise te onderneem, maar sy het verkies om te "swerf", met ’n rugsak deur Europese berge of met ’n woonwa deur Suid-Afrika.

Ná hul terugkeer van Johanna se eerste reis in die buiteland het haar vader saam met genl. C.F. Beyers aan die 1914-rebellie deelgeneem en daarvoor 18 maande tronkstraf gekry. ’n Jaar later, omstreeks 1915, was sy oud genoeg om skool saam met Eloff-neefs en –niggies na die Oost-Eind School te gaan.
Ná haar skooljare het sy ’n paar jaar lank as joernalis in die personeel van "Ons Vaderland" in Pretoria gewerk onder redaksie van dr. Gustav Preller. Een van haar kollegas was die digter Eugène Marais, wat Johanna se kindergediggies ontdek het.

Toe haar vader sy parlementêre loopbaan vir dié van gesant verruil, het sy en ouers sewe jaar lank in Nederland gaan woon. Die Tweede Wêreldoorlog het Holland in 1940 getref, maar die Van Broekhuizens kon op die vyfde dag ná die inval met ’n torpedojaer na Engeland ontvlug, waar hulle tot einde 1941 moes vertoef en van daar na Suid-Afrika kon terugkeer. Vier jaar later is haar moeder oorlede en in 1953 ook haar vader.

Uit haar pen het verskyn "Verjaarsdag op die plaas" (1955), "Die paddakoor en ander gediggies" (1947), "Ewig gister" (1936), "Nasate" ('n toneelstuk in twee dele, 1936) en "Torinkies" (1934).



</doc>
<doc id="116837" url="https://af.wikipedia.org/wiki?curid=116837" title="Niel van Tonder">
Niel van Tonder

Niel van Tonder is ’n Afrikaanse digter.

Daniël Jacobus (Niel) van Tonder is op 28 Februarie 1942 in die Paarl gebore. Sy vader is Dirk la Grange van Tonder, reisende inspekteur van kolleges in die Kaap en oorspronklik van die plaas Muiskraal naby Ladismith en Riversdal in die Kaapprovinsie. Sy moeder is ’n nooi Van Vuuren,  oorspronklik van Potchefstroom in die Wes-Transvaal. In Kaapstad matrikuleer hy in 1959 aan die Hoërskool J.G. Meiring. Sy vrywillige militêre opleiding ondergaan hy die jaar daarna by die Lugmaggimnasium Valhalla in Pretoria. Hy studeer vanaf 1961 verder aan die Universiteit van Stellenbosch, waar hy die B.A.-graad, die B.A. Honneurs-graad en ’n Senior Onderwysdiploma verwerf. Hier is hy ook lid van D.J. Opperman se Letterkundige Laboratorium. Nadat hy vir ’n jaar lank aan ’n uitgewersfirma verbonde is, waar hy boeke vir publikasie goed- of afkeur, word hy ’n lektor aan die Universiteit van Durban-Westville in Durban. By hierdie universiteit behaal hy in 1969 sy M.A.-graad met ’n verhandeling oor “"Die digter as digter: ’n ondersoek na die aanbieding van die digter as digter in die poësie voor 1900, die oeuvres van Totius, C.L. Leipoldt, N.P. van Wyk Louw en D.J. Opperman"” en werk dan aan sy proefskrif oor “"Die slotreël in die poësie"”. Later word hy lektor aan die Natal Technikon. In 1975 tree hy vir die tweede keer in die huwelik, hierdie keer met Janis Campbell. Hulle bly in Pinetown in Natal.

Reeds op skool begin hy skryf en van sy gedigte word in die skooljaarblad gepubliseer. Gedurende sy studentejare word daar van sy gedigte in "Die Stellenbosse Student" en "Die Matie" gepubliseer. Op universiteit kry hy bemoedigende kritiek van D.J. Opperman en André P. Brink lewer ook positiewe insette. Sy debuutbundel “"As hy weer kom"” het as motto “"As hy weer kom, kom haal hy sy kinders: die swartes, die bruines, die wittes"”. Hierdeur word die aktuele aard van die gedigte van teenstelling van wit teen swart en die suggestie van ’n komende apokalips ingelei, wat veral in die afdeling “"Vrees"” tot sy hoogtepunt gevoer word. Hy ontgin ook die digproses, skryf ’n afdeling liefdesverse en behandel vrees en aftakeling. Interessant is die deurwerk van die see as verwysingsraamwerk binne die eerste vier afdelings, waardeur die bundel dan ook ’n hegte struktuur vorm. Die bundel word ingedeel in ses afdelings, te wete “"as hy weer kom"” (waar mens en dier se verhouding tot die goddelike en die eindelike ontmoeting deur die dood of wederkoms aan die bod kom); “"verlangen, ghi doet mijnder herte pijn"” (liefdesverse met die klem veral op die afwesigheid van ’n geliefde en die verganklikheid en tragiek daarvan, met die gedigte “"Op die dood van ’n oester"” en “"Graf"” hoogtepunte vanweë hulle oorspronklike beelding); “"hart"” (wat by die vorige afdeling aansluit maar die hart nader beskryf as die kern van die mens, nie net ’n pomp nie); “"woord"” (wat die digkuns en -proses as tema het, met “"Skipbreuk"” wat vernuftige toespelings op D.J. Opperman se “"Wildernis"” bevat); “"vrees"” (met verse oor vrees en aftakeling, dood en ondermyning, met veral ’n sterk politieke strekking); en “"skraapsels"” (wat soos die titel aandui klaarblyklik ’n saamgooi is van ’n aantal diverse verse). Die gedigte in die bundel is beeldryk en toon ’n besondere belofte, hoewel sommige verse nog mank gaan aan ’n sekere geforseerdheid van taal- en metafoorgebruik. “"As hy weer kom"” verower in 1974 ’n tweede prys in die literêre wedstryd van die Departement van Nasionale Opvoeding. Sy gedigte “"Staat"” en “"Woord"” word voorgeskryf vir Afrikaans Eerste Taal onderrig op skole. Van sy gedigte word in verskeie versamelbundels opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Voorspraak"” en “"Woordpaljas"”. Hy skryf ook ’n paar kortverhale en radiodramas, wat nie gepubliseer word nie, terwyl hy ook aan ’n roman werk. Van sy resensies oor digbundels verskyn in verskeie koerante.




</doc>
<doc id="116838" url="https://af.wikipedia.org/wiki?curid=116838" title="Johan van Wyk">
Johan van Wyk

Johan van Wyk is ’n Afrikaanse digter en professor aan die Universiteit van Durban-Westville.

André Johan van Wyk is op 20 November 1956 in Jansenstraat in Welkom in die Vrystaat gebore en word groot op sy geboortedorp. Sy vader is hier ingenieur op die myne, nadat hy in die veertigerjare in armoedige omstandighede as lid van ’n gesin van vyftien op die Oos-Rand grootgeword het. Johan het nog ’n broer en ’n suster. In Welkom gaan hy skool aan die Laerskool Dagbreek en toe Hoërskool Gimnasium, waarna die gesin in sy st. 7-jaar in 1969 verhuis na Mosambiek, waar sy vader aan die Cahora Bassa-damprojek werk. Hy sit sy skoolopleiding voort aan Bothashof in die destydse Salisbury (nou Harare) in Zimbabwe, waar hy in 1973 matrikuleer. 'n Jaar lank studeer hy aan die Randse Afrikaanse Universiteit en sit dan sy studie voort aan die Universiteit van die Witwatersrand. Hier raak hy betrokke by politieke demonstrasies teen die beleid van die regering, waarvoor hy vir ’n paar weke in hegtenis geneem word. Hierna onderbreek hy sy studie en weier dan ook om militêre diensplig te doen. Onder meer probeer hy diensplig ontduik deur Swaziland (nou eSwatini) toe te vlug, waar hy drie maande lank in ’n tent in ’n woonwapark bly, onder meer by Ezulwini. Hy moet noodgedwonge terugkeer na Suid-Afrika om lewensmiddele te bekom en word in hegtenis geneem. Hierna bring hy tyd deur in militêre detensiebarakke en in die hospitaal. Eindelik word hy om sielkundige redes vrygestel van diensplig wanneer hy as ’n skisofreen gediagnoseer word. Hy keer dan terug na die waar hy (met twee vakke van die Universiteit van Suid-Afrika) in 1982 sy B.A.-graad voltooi met hoofvakke Afrikaans-Nederlands en Ku Universiteit van die Witwatersrandgeskiedenis. Daarna verwerf hy in 1983 ook sy B.A. Honneurs-graad in Afrikaans-Nederlands. In hierdie tyd (die laat sewentigerjare en begin tagtigerjare) woon hy op ’n kleinhoewe naby Boksburg, waarna hy hom in 1983 in Durban vestig.

Hy promoveer (Ph.D.-graad) in 1987 onder promotorskap van André P. Brink aan die Rhodes-universiteit met ’n studie oor "Die dood, die minnaar en die Oedipale struktuur in die Ingrid Jonker-teks". Die biografiese gedeelte van hierdie werk publiseer die skrywer self later as "Gesig van die liefde: Ingrid Jonker". Hy word in Januarie 1984 ’n junior lektor aan die Universiteit van Durban-Westville en word in 1989 bevorder tot lektor en in 1990 tot senior lektor. In 1989 is hy een van die skrywers wat genooi word om die geskiedkundige beraad met die ANC by die Victoria-waterval by te woon. Hy dien in die keurraad vir die Rapportprys vir Letterkunde in 1992 en vir die ATKV-prys in 1994. In Januarie 1994 word hy medeprofessor en ook koördineerder by die Centre for the Study of Southern African Literature and Languages (CSSALL) aan die Universiteit. Hierdie sentrum gee ook sy eie tydskrif, "Alternation", uit. In die negentigerjare is hy verantwoordelik vir multidissiplinêre navorsing in post-apartheid en postkoloniale studies aan hierdie sentrum. In Januarie 2000 word hy bevorder tot vol professor en in 2001 word hy ook waarnemende direkteur van die School of Languages. In sy tyd aan die universiteit woon hy gereeld oorsese konferensies by en lewer ook talle referate.

Ten einde deel te wees van die volle integrasie van die samelewing, vestig hy hom in 1998 in Durban in ’n woonstel in Gillespiestraat in die Punt, een van die mindergegoede buurte. Hier gebruik vele jong mense, van alle rasse en ekonomiese agtergronde, sy woonstel as bymekaarkomplek. In 2002 word hy in die hospitaal opgeneem na ’n beroerte-aanval en in November 2002 word hy weer gehospitaliseer nadat ’n besete minnares hom met ’n mes en brandblusser aanval in sy woonstel. In 2003 tree hy weens mediese ongeskiktheid af. Hy woon vir ’n ruk hierna by sy ouers in Bloemfontein, waarna hy na Kaapstad verhuis.

Tydens sy akademiese loopbaan bied hy verskeie referate aan by plaaslike en internasionale konferensies, onder andere in Brasilië, Kanada, Duitsland, Nederland en Pole en lewer hy bydraes vir verskeie boeke oor die letterkunde. Sy vakkundige artikels verskyn in tydskrifte soos "Ensovoort", "Standpunte", "Stilet", "Journal of Literary Studies", "Literator", "Karring", "Insig" en "Alternation". Van sy boekresensies verskyn in "Oggendblad", "Vrye Weekblad", "Upstream", "Die Suid-Afrikaan" en "Alternation". Hy is ook ’n behendige skilder. Hy is getroud met Liesbet Grobler en die egpaar het twee kinders, maar sy vrou werk en woon meestal in Kaapstad. Hy het ook ’n kind uit ’n vorige verhouding.

Op skool het hy reeds ’n belangstelling in skryf en sy eerste gedigte en verhale verskyn in hierdie tyd. Sommige daarvan word gepubliseer in die skool se jaarblaaie en later verskyn van sy eerste verse in "Standpunte" en "Tydskrif vir Letterkunde". In die sewentigerjare en vroeg tagtigs is hy saam met Vanda van Spuyk prominent met die uitgee van “ondergrondse letterkunde” in die vorm van afgerolde pamflette as protes teen die streng toepassing van sensuur in daardie tyd en stig hy ook die onafhanklike letterkundige tydskrif "Spado". Gedurende hierdie tyd en later verskyn verskeie van sy gedigte in tydskrifte soos "Donga", "Standpunte", "Tydskrif vir Letterkunde", "Inspan", "The bloody horse", "Graffier", "Ensovoort", "Stet", "Tagtiger" en "Ons Klyntji", terwyl dit ook opgeneem word in die April 1985 uitgawe van die Belgiese tydskrif "Kruispunt".

Sy debuutbundel “"Deur die oog van die luiperd"” verskyn in sy tweede jaar op universiteit toe hy slegs negentien jaar oud is. Dit trek onmiddellik die aandag weens die onkonvensionaliteit van die gedigte en die sterk protes wat daar teen die establishment in al sy vorms, veral die regering en die kerk, uitgespreek word. Die titel van die bundel verwys na Etienne Leroux se formulering daarvan in “"Een vir Azazel"”, naamlik dat hier gekyk word deur die oog van die swaksinnige idioot, die heilige, die digter en die skrywer, wat die poort oopsluit en die waarnemings groot en intens maak, om sodoende die self innerlik vry te maak. Die gedigte is beskrywend van ’n mens in ’n wêreld van waansin en geweld, waar die enkeling hom gedurig tussen die teenpole van verdoemenis en redding bevind. Soms word onsamehangende of droomtaal gebruik, in lyn met die dadaïsme wat in opstand is teen die rasionaliteit van die werklikheid, terwyl surrealisme ook oorvloediglik gebruik word. Die stryd tussen die demoniese en die Christelike is ook ’n deurlopende tema. Die openingsgedig, “"hieronymus bosch se koringwa"”, stel reeds die tematiek van die bundel voor en inisieer ’n proses wat later ’n groot invloed op sy digkuns uitoefen, naamlik gedigte oor kunswerke. Die angswekkende visioene van Bosch met hulle perverse seks word hier verbind met die sondeval, terwyl dié wat agter die koringwa loop met die bestaansnood van die hedendaagse mens gevul word. Die bundel word in twee afdelings verdeel, “"Een"” en “"Twee"”. “"Redenasie"” (gedig “"I"”) probeer om in geradbraakte Nederlands meer gesag te verleen aan die “plaastaal” Afrikaans en skreeu uit teen die monster van die politici en geweld en die verskrikkinge wat die kunswerk vasvang. “"XXXI"” (“"Josef Adonis het oor die tou getrap"”) is ’n pervertering van die Christus-verhaal, verplaas na die banale omgewing van ’n stadsagterbuurt. “"XLI"” (“"somerbaiereëns was die beendere"”) beskryf die lyding en veral die vernedering van die swart mense, met die vermaning dat hoewel God se hande magteloos is om in te gryp, sy oë sal onthou.

Die opvolgbundel, “"Heldedade kom nie dikwels voor nie"”, toon ’n groter taal- en tegniese vaardigheid as in sy debuut, asook ’n subtieler woordkeuse. Die eerste van drie afdelings maak gebruik van interpretasie van skilderye. Dit lei dus tot herskepping en interpretasie, met die verhouding en afstand tussen die kunswerk en waarnemer as nuwe skeppingspunt. Die kunswerk het nou gestol en die perspektief van die waarnemer word verhef as kommentaar op persoonlike en tydgenootlike probleme. Die openingsgedig is “"Hoe ydel die onsterflikheid"”, waarin die digter heenwys na verskeie van die skilderye wat hy in afsonderlike gedigte ontleed. Die bundeltitel verkry hier ’n ironiese betekenis as die “heldefigure” in die skilderye so blootgestel word aan inspeksie en die helde blyk om alledaags te wees, as’t ware gevangenes in die skildery is, vasgevang in ’n “huwelik van vlees en verf”. “"Die dood van Marat"” (’n skildery deur die Franse skilder Jacques-Louis David) beeld die dood uit van hierdie revolusionêr, wat deur ’n jong vroulike fanatikus, Charlotte Corday, in sy bad doodgesteek is. Die suggestie is duidelik dat Marat geen bevryder was nie, met sy hand “sonder ’n spykermerk”. ’n Belangrike gedig is “"Die vuurhoutjieverkopertjie"”, wat ten spyte van die vuurhoutjies wat hy verkoop nie lig of hitte kan maak nie en inderdaad in die donker en koue verkeer, letterlik en figuurlik. Hierdie afdeling word afgesluit met “"Boesmans teken pylskerp"” waarin die digter enkele hoogtepunte uit die kunsgeskiedenis opteken, toe dinge van blywende waarde geskep is. Die tweede afdeling bevat gedigte oor die woordkuns, geweld en menslike wreedhede, met “"Non"” wat die verkragting en moord op ’n non uitbeeld. Die derde afdeling bevat meer persoonlike gedigte, met “"’n Boom"” wat surrealistiese effekte gebruik. Die boom word beskryf as beskermheer van voëls, miere en besies en sy infrastruktuur is ’n verkeersnetwerk vir insekte, wat dan daartoe lei dat die digter die stad met sy motors en busse met hierdie verkeer op die boom assosieer. Die boom is vasgeanker in die grond, wat assosiasies uitlok met die beskerming wat die wind teen die wind en reën bied, terwyl die skaduwee wat die boom gooi oor die grond en die toppunt van die boom wat uitreik na die lug en hemelruim assosiasies met reis, selfs ruimtereis, tot gevolg het. Die bundel bereik telkens treffende surrealistiese effekte met sy besondere manier van kyk. T.T. Cloete noem hierdie ’n bundel “van ’n onvergelyklike suiwerheid en individualiteit”

“"Bome gaan dood om jou"” is in wese ’n punk- en pop-digbundel wat sterk ek-gerig is, met verskeie verwysings na die waansin van die ek in ŉ onsimpatieke wêreld. Surrealistiese verse word weer gebruik in hierdie intens intieme losmakingsproses van die digter van homself. Die bestaan tussen lewe en dood word in die bundel verwoord, tesame met die eensaamheid en die gedurige sloping wat plaasvind, soos reeds in die bundeltitel aangeraak word. Die surrealistiese beelde in “"Skaapkop in ’n pot"” bekoor, terwyl die jeugherinneringe in “"Skoolseunblues"” van die skoolmeisie op wie die spreker verlief was, ook tref. Hoewel hierdie bundel ontdaan is van gedigte oor skilderye, is daar tog ’n surrealistiese vers oor “"Hieronymus Bosch"” opgeneem.

Die digbundel “"Oë in ’n kas"” neem die surrealistiese in sy digkuns steeds verder, sodat van die gedigte onverstaanbaar word in die veelheid van effekte en indrukke. Hierdie bundel het as ondertitel “"Aantekeninge van ’n onbewuste"”, wat die aard van die gedigte met sy vrye assosiasies goed tipeer. Hy beskryf self die gedigte in ’n onderhoud as sy “reis na die einde van die nag” Die lang gedig “"Staatsgreep, Desember 1983"” het as motto ’n uitspraak van Freud waarin hy sê dat ’n droom nie enigiets vir enigiemand wil sê nie, omdat dit nie ’n voertuig vir kommunikasie is nie. Die bundel sluit in ’n mate by hierdie uitspraak aan, met die gedigte wat dan as drome in hierdie betekenis gesien kan word. Soos die titel aandui, speel die visuele ’n belangrike rol en word die gedigte ’n weerspieëling van hoe die oë in die verborgene sien. Die wêreld waarna die gedigte mens neem, is die wêreld van die sosiaal uitgeworpenes, werkloses, boemelaars en ander minder bevoorregtes wat in die skadu of gevangenis (die kas van die titel) leef. Die gedigte word dan ’n disassosiasie met die wêreld en ’n vervreemding, selfs van die self. “"Woorde"” kan gesien word as ’n uiting van die wordende gedig se begeerte om werklikheid te word, terwyl “"Dans van die sjamaan"” ’n suggestieryke gedig is van die smagting na rus.

In 1988 gee hy saam met Pieter Conradie en Nik Constandaras die alternatiewe bloemlesing van Suid-Afrikaanse poësie, “"S.A. in poësie / S.A. in poetry"”, uit. Sy gedigte word in die tagtigerjare getoonset en uitgevoer deur die Afrikaanse punkgroep Koos. Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Digters en digkuns"”, “"Goudaar"”, “"Kraaines"” en “"Die dye trek die dye aan"”.

Benewens gedigte skryf hy ook die eksperimentele drama “"Wieretuin"”, wat in 1980 in die Markteater opgevoer is. Reeds die titel dui aan die deurmekaar en ineengestrengelde gedagtes en handelinge wat hierdie drama kenmerk, waar die karakters soos diere in ’n dieretuin selfs in hul privaatste oomblikke ontbloot word. Die skisofreniese hoofkarakter Trollop skryf ’n drama oor sy verhouding met Aletta en studeer dit in. Hy skryf ook briewe aan haar wat hy nie pos nie, maar waarvan sy tog wel kennis dra, terwyl hy reageer op haar verbeelde reaksie daarop. Hierdie gebrek aan werklike kommunikasie is aanduidend van die individu se afgeslotenheid binne die massa. Aletta en Madeline het andersins ’n lesbiese verhouding wat eweneens in troebel waters vaar en waarin hulle vasgevang voel, soos diere in ’n hok. Hierdie drama volg hy op met “"Oudisie om die einde van die aarde te verhoed"” en die rockopvoering “"Sloper"”, wat beide ook by die Markteater opgevoer word. Van sy kortverhale word in letterkundige tydskrifte soos "The bloody horse" gepubliseer en hy skryf ook die fotoverhaal “"Trollop slaap te veel"”, wat in verskeie aflewerings in die tydskrif "Stet" gepubliseer is.

As sy digbundels swak verkoop, slaan hy oor na Engels as medium en gee sy werk onder andere op CD uit en so verskyn die verhaal “"My name is Angel"” in 2001 in hierdie formaat. Dit bevat fragmente uit ’n roman wat hy geskryf het, asook elemente uit sy gereelde rubriek op LitNet, “"Gillespiestraat-slenters"”. Met straatgeluide as agtergrond vertel hy hierop die deprimerende verhaal van ontmoetings met prostitute soos Fikile, Imbali, Olivia en Angel. Hy skets die agtergrondgeskiedenis van elkeen van hierdie prostitute. Ná die eet van ’n daggakoekie ervaar die verteller drie vrouefigure as een tydens sy trip en ervaar die hel as werklikheid. Hy skryf ook die grootliks outobiografiese Engelse roman getiteld “"Man/Bitch"”. Die roman beeld veral die chaos in die verteller en ook hoofkarakter Johan se lewe uit, veral na aanleiding van sy verhoudings met ’n groot aantal vrouens en sy soms rampspoedige omgang met talle randfigure van die samelewing.

Uit sy literatuurwetenskaplike artikels wat in verskeie tydskrifte verskyn, word die bundel “"Constructs of Identity and Difference in South African Literature"” saamgestel. In 1996 is hy saam met Johannes Smit en Jean-Philippe Wade ook redakteur van “"Rethinking South African Literary History"”. “"Gesig van die liefde: Ingrid Jonker"” is ’n verwerking van die biografiese hoofstuk van sy doktorstesis. Hierin neem hy haar kinderjare, haar stormagtige verhouding met haar pa, die skrywer Abraham H. Jonker, haar liefdesverhoudings met mense soos André P. Brink en Jack Cope, die ontstaansgeskiedenis van haar digbundels en haar selfmoord en begrafnis in oënskou.






</doc>
<doc id="116839" url="https://af.wikipedia.org/wiki?curid=116839" title="A.J.J. Visser">
A.J.J. Visser

Abraham Jacobus Johannes Visser (31 Mei 1925 – 15 November 2008) was ’n Afrikaanse digter.

Abraham Jacobus Johannes Visser is op 31 Mei 1925 op Laingsburg in die Karoo gebore en gaan skool op Montagu. Hy studeer vanaf 1945 tot 1948 aan die Universiteit van Stellenbosch, waar hy hom as onderwyser bekwaam en in 1947 ’n B.A.-graad en in 1948 ’n Senior Onderwysdiploma verwerf. Vanaf 1949 gee hy vir vyftien jare onderwys aan verskeie Bolandse skole, onder andere in Vredenburg. Dan aanvaar hy in 1964 ’n pos as dosent aan die Fakulteit Opvoedkunde van die Universiteitskollege Durban en in 1968 ’n soortgelyke posisie aan die Onderwyskollege Graaff-Reinet. Hierna word hy in 1969 senior lektor en in 1970 hoof van die Departement Handel, Tale, Onderwysopleiding en Drukkerskursusse aan die Witwatersrandse Kollege vir Gevorderde Tegniese Onderwys in Johannesburg. In 1976 word hy inspekteur van skole in die Departement van Nasionale Opvoeding in Pretoria, waarna hy op 1 April 1980 aangestel word as Adjunk-Direkteur van Onderwys in die destydse Suidwes-Afrika (tans Namibië). Na agtien maande keer hy terug na die Departement van Onderwys en Kultuur in Pretoria, waar hy voorsitter is van die keurraad tot met sy aftrede in 1985.

In sy loopbaan dien hy op verskeie komitees met betrekking tot onderwysopleiding en na sy aftrede is hy steeds betrokke by die korrespondensie-kollegeraad. Hy is in Desember 1950 met mej. C.W. (Wilna) de Villiers getroud en die egpaar het twee dogters, Estelle en Maretha. Na aftrede woon hy en sy vrou vir ’n ruk in die aftree-oord Afsaal in Linden in Johannesburg, maar verhuis dan weer terug na Pretoria. Vanaf 1972 dien hy in die kommissie verantwoordelik vir die hersiening van die gesangebundel van die N.G. Kerk. Hy is op 15 November 2008 in Pretoria oorlede.

Reeds op skool begin hy gedigte skryf en debuteer dan op universiteit in die "Stellenbosse Student". Vanaf 1950 lewer hy gereeld bydraes vir "Helikon", "Standpunte", "Die Huisgenoot" en "Tydskrif vir Letterkunde" en hy tree op as letterkundige adviseur van "Tydskrif vir Letterkunde" tussen 1962 en 1964. Hy debuteer met “"Kaleidoskoop"”, waarin hy fokus op die lewe se pyn en vreugde, telkens met ’n verrassende en raak siening. Die gedigte is hoofsaaklik op die menslike bestaan gerig en selfs die talle gedigte oor diere het meermale nie die dier self as hoofonderwerp nie, maar aspekte van die menslike. Hoogtepunte in die bundel, veral as gevolg van die sterk beelding daarin, is die gedigte “"Besoek aan ou familiekerkhof"” (waarin die oorlewende in ’n gesin baie bewus raak van eie sterflikheid), “"Wasdag"” (waar die wasvroue geteken word in hulle gemeensaamheid in arbeid maar verwydering in geneentheid) en “"Michelangelo"” (met sy weergawe van hoe die kunstenaar in sy werk iets van die ewigheid vasvang). “"Gedagtes tydens die laaste inskrywing in sy dagboek"” probeer om die lotgevalle uit te beeld van trekkers na die vreemde om daar ’n heenkome te vind. Die bundel skiet egter daarin tekort dat meeste van die gedigte nog in dele of in die geheel onaf is, met veral ’n onvermoë om ’n sterk begin bevredigend te laat ontknoop tot ’n samevatting, onthulling of konklusie aan die einde. “"Labirint"” is soortgelyk aan sy debuut en hierdie bundel toon nie wesenlike vooruitgang nie. Die titel van die bundel vind uiting in die tema van hoe die mens die goddelike patroon verwar tot ’n doolhofbestaan, telkens met gebruik van surrealistiese beelde. Enkele gedigte beïndruk met die vernuf en vindingrykheid daarvan. Die reeks gedigte “"Doolhof van die hart"” bespreek die visie van onvermydelike afrekening tussen blank en swart in Afrika, wat slegs deur liefde van tragedie gered kan word. In “"Lig en donker"” word eenvoudige boeremense uitgebeeld, soos die ou oom en tannie wat in “"Oud-boere se dorpsaand"” op hulle slaaptyd en die dood wag, terwyl “"Aandgodsdiens"” ’n uitbeelding is van die eenvoudige geloof van die oupa. Die gedig “"Kees in die kou"” word voorgeskryf vir graad twaalf-leerlinge in die Wes-Kaap. Sy gedigte word in meer as twintig bloemlesings opgeneem, waaronder “"Groot verseboek"”, “"Die Afrikaanse poësie in ’n duisend en enkele gedigte"”, “"Goudaar"”, “"Woordpaljas"”, “"Digters en digkuns"”, “"Voorspraak"” en D.J. Opperman se “"Nuwe Kleuterverseboek"”. Verskeie opvoedkundige studies verskyn in vaktydskrifte soos "Die Unie" en "Tydskrif vir Tegniese en Beroepsonderwys".

Later spits hy hom veral toe op kinderverse wat in die bundels “"Stories klein en versies fyn"”, “"Hier kiep-kiep en hiep-hiep daar"” en “"Die harlekyn verskyn"” gepubliseer word. Hy stel “"Só klink Afrikaans"” saam, ’n bloemlesing vir kinders onder tien wie se moedertaal nie Afrikaans is nie. Verder skryf hy ook kinderverhale wat in "Die Kleinspan", "Die Jongspan" en "Die Klein Burger" verskyn en in die jeugprogramme van die SAUK uitgesaai word






</doc>
<doc id="116840" url="https://af.wikipedia.org/wiki?curid=116840" title="G.R. von Wielligh">
G.R. von Wielligh

G.R. von Wielligh (1859–1932) was ’n Afrikaanse skrywer en ’n belangrike oorgangsfiguur tussen die Eerste en Tweede Taalbeweging.

Gideon Retief von Wielligh is op 1 April 1859 op die plaas Vryeguns in die distrik Paarl gebore. Sy vader is Nicolaas von Wielligh en sy moeder Martha Maria Retief. Hy is die tweede kind in ’n gesin van vyf seuns en word vernoem na sy grootvader Gideon Retief, broer van die Voortrekkerheld Piet Retief. Die stamvader van die Von Wielligh-geslag in Suid-Afrika was ’n offisier in die Verenigde Oos-Indiese Kompanjie, afkomstig uit Hamburg in Duitsland. Van sy sewende jaar help Gideon op die plaas met die boerdery en hy ontvang sy eerste skoolonderrig hier van Jan Balt, ’n Hollandse matroos. Deur borgstaan verloor sy vader feitlik al sy besittings en wanneer hy op ’n handelstog na Boesmanland vertrek, vergesel die elfjarige Gideon hom, ’n ondervinding wat later neerslag vind in “"Jakob Platjie"”. By sy terugkeer ontvang hy geldelike hulp om te gaan studeer en hy matrikuleer aan die Paarl Gimnasium. Hierna gaan werk hy by ’n landmeter en lê op agttienjarige ouderdom die landmeter-eksamen af, sodat hy op 21-jarige leeftyd geregistreer word as landmeter. Hy ontwerp in 1877 die wapen vir die Genootskap van Regte Afrikaners, met die woorde “Verenigde Suid-Afrika” wat omring word deur die name van die vier suidelike state van Afrika en die leuse “Ver Moedertaal en Vaderland” bo-aan, wat aanduidend is van die G.R.A. se nasionale doelwitte. In 1883 verhuis hy na die Transvaal en hy word in 1884 aangestel as landmeter-generaal van die Zuid-Afrikaansche Republiek, ’n beroep wat hom in staat stel om groot dele van die land te besoek en te deurreis. Op 12 Mei 1885 trou hy in die Paarl met Elizabeth Johanna Hendrika de Villiers, oudste dogter van professor Jan Stephanus de Villiers van die Paarl, en drie seuns (Jan Stephanus de Villiers, Gideon Retief Francois en Wilhelm) en ’n dogter (Maria van der Lingen) word uit die huwelik gebore. Hy koop ook die plaas Villieria digby Pretoria, waar hy met skape en beeste boer.

Groot terugslae tref hom in die vroeë negentigerjare wanneer sy jongste seun sterf, sy huis se dak deur ’n storm afgewaai word, tweehonderd beeste vrek aan longsiekte, talle skape vrek aan gifblaar en sakevennote hom in ₤17 000 se skuld dompel. In 1895 bedank hy as landmeter-generaal en verkoop sy besittings en eiendom om sy skuld te delg. Hierdie terugslae het tot gevolg dat hy sy vriendekring verloor en huislike probleme optel, waarna hy en sy vrou van mekaar geskei is. Dit alles maak van hom ’n vereensaamde figuur. Na sy finansiële herstel tree hy weer as landmeter in diens van die Zuid-Afrikaansche Republiek. Wanneer die Anglo-Boereoorlog uitbreek, is hy juis besig om die grens tussen Transvaal en Mosambiek uit te meet. Hy word terug geroep na Pretoria, maar stuur sy instrumente na die Portugese in Delagoabaai vir veilige bewaring. In Pretoria word hy aangestel as krygskommissaris, verantwoordelik vir die Britse krygsgevangenes in die kamp in Pretoria, wat tot vyfduisend Britte huisves. Die kamp word later verskuif na Waterval-Noord, noord van Pretoria, waar hy gevange geneem word met die inname van Pretoria deur die Engelse. Die res van die oorlog word hy in Pretoria ingeperk.

Drie dae na sy gevangeneming bied die Britte hom weer sy ou pos as landmeter-generaal aan en ofskoon die aanbod later herhaal word, bedank hy dit omdat hy nie vir die Engelse wil werk terwyl die Boere nog in die veld is en die oorlog aan die gang is nie. In hierdie tyd plunder vyandelike soldate sy besittings en baie van die aantekeninge wat hy oor die jare gemaak het, gaan so verlore. Sy pligsbesef en die vervelige niksdoen in Pretoria beweeg hom om te probeer ontsnap uit Pretoria en by die magte van generaal De la Rey aan te sluit. Dit is lewensgevaarlik, want die Engelse het verskeie mense wat probeer ontsnap doodgeskiet of anders as krygsgevangenes weggestuur. Op Sondagaand 2 Maart 1901 slaag hy daarin om veilig deur die doringdraad en Britse magte te kom, maar vind hom teen die oggend aan die rand van ’n groot konflik tussen die Britte en De la Rey se magte, met die Engelse tussen hom en De la Rey. Daar is geen moontlikheid om nou by die Boere uit te kom nie en al raad is om weer deur die doringdraad en Britse wagposte te probeer terugkeer na Pretoria. Ná die vredesluiting gaan hy in 1903 na Lourenço Marques om sy instrumente te gaan haal en tydens ’n karnaval gooi iemand kalk in sy oë, wat hom feitlik blind laat en hierna kan hy slegs met ’n sterk bril en ’n dubbele vergrootglas met groot moeite lees. Hierdie ongeluk veroorsaak dat hy nie verder sy beroep as landmeter kan beoefen nie en hy wend hom tot die skryfkuns.

In die twintigerjare word hy ingesleep in die polemiek wat rondom P.C. Schoonees se proefskrif “"Die prosa van die Tweede Afrikaanse Beweging"” uitbreek. Na publikasie van die proefskrif verkwalik C.J. Langenhoven vir Schoonees oor die negatiewe oordeel wat hy oor die werk van G.R. von Wielligh uitspreek en dit terwyl Von Wielligh feitlik blind is. Verskeie ander skrywers en  literatore neem aan die polemiek rondom die proefskrif deel, terwyl skrywers wie se werk negatief beoordeel word, ook deelneem. Von Wielligh maak op beleefde wyse in "Die Huisgenoot" van Januarie 1923 beswaar teen die wyse waarop sy werk bespotlik gemaak word. Sy laaste jare bring hy deur op die plaas van sy jongste broer Marthinus, naby Hendrina, waar hy op 9 Augustus 1932 oorlede is.

In ons letterkunde neem hy ’n besondere plek in, aangesien hy die tydperk tussen die Eerste en Tweede Taalbewegings oorspan, met sy sketse wat reeds in die eerste tydperk verskyn, met sy romans en ander werk hoofsaaklik in die tweede tydperk. Die aard van sy skryfwerk het egter meer gemeen met die styl van die Patriot-skrywers, wat al geselsende lesers wil vermaak, stig en onderrig. Op sestienjarige leeftyd reeds word hy lid van die Genootskap van Regte Afrikaners en werk vanaf 1876 mee aan "Die Patriot", ’n verbintenis wat hy in 1891 opskort in protes teen die politieke rigting wat die blad onder leiding van S.J. du Toit inslaan. Later skryf hy ook in "Ons Klyntji" (1896–1906) en "Ons Taal" (1907–1909). Tydskrifwerk van hom in hierdie tyd sluit in “"Smoorkossiis fan Oom Kool"” ("Ons Klyntji" tussen Mei en Augustus 1906) waarin hy ’n reeks verhale oor ’n grootliegkarakter skryf; “"Ponti, di gif-dokter"”, verhale van ’n bruin medisyneman waarin volksgelowe uitgebeeld word in "Ons Taal" tussen Mei en Julie 1907; en “"Abi Oufoet, ’n stori fan ’n Malbaar uit di slawe tyd"” in "Ons Klyntji" tussen September en November van 1906 en "Ons Taal" van 15 Desember 1908, waarin ’n slaaf se slimstreke verhaal word. Op populêre wyse skryf hy ook in "Ons Taal" tussen Oktober 1907 en Januarie 1908 oor verskillende godsdienste soos die Boeddhisme, die Islam en die Christendom. “"’n Kly Huis of Selfs woon geluk in ’n nedrig hut"” verskyn in 1908 in "Ons Taal". Hierdie is anekdotes uit die lewe van eenvoudige mense wat deur ’n sentrale verteller aanmekaar gekoppel word. “"Twee wonder dokters"” is ’n spanningsverhaal wat in 1909 in "Ons Taal" verskyn, waaruit sy kennis van die sangomas in die swart kultuur duidelik blyk. Hy publiseer ook sowat dertig “"Dierestories"” in 1906 in "Ons Klyntji", waarna hy hierdie stories in verskeie bundels versamel. Dit is veral met sy “"Dierestories"” en “"Boesmanstories"” wat hy ’n standhoudende bydrae tot die letterkunde maak, terwyl sy optekening van taalkundige gebruike en die geskiedenis van die Eerste beweging belangrik is uit kultuurhistoriese oogpunt. Sy relaas oor sy ontsnappoging tydens die Anglo-Boereoorlog verskyn aanvanklik op 1 en 8 Oktober 1926 in "Die Huisgenoot", waarna J.C. Steyn dit onder die titel “"Die geheimsinnige gidse"” in die versamelbundel “"Veg en vlug"” opneem. Die res van sy oeuvre kan as niks meer as ontspanningslektuur beskou word nie.

“"Jakob Platjie"” word aanvanklik gedeeltelik gepubliseer in "Ons Klyntj" van 1912 tot 1914 volledig in "Die Brandwag" en daarna in boekvorm. Dit is karaktersketse uit die volkslewe van die Khoi-Khoi, Korannas en San. Jakob Platjie is ’n jong kind aan die begin en die verhaal eindig met sy dood, maar daar is nie sprake van ’n lewensverhaal nie, met die grootste deel van die inhoud wat eerder anekdoties van aard is, met ’n lewensopsomming van Platjie om die boek mee af te sluit. Platjie gaan saam met die smous, Koos Fonk, op ’n handelstog na Boesmanland en hulle wedervarings op hierdie tog is die draad wat die reeks anekdotes verbind. Hulle ontmoet interessante karakters, wat dan elkeen aan die woord gestel word om sy storie te vertel. Daar is interessante staaltjies van die Khoi se geskiedkundige oorlewerings, weergegee in hulle eiesoortige taal. Dit is veral die preek van Kleopas Kipie wat uitmunt met sy naïewe beeldspraak en outentieke taalgebruik, terwyl Tys Bokkies ook in hierdie idioom vertel van ’n vry-avontuur. Hennie Aucamp neem ’n fragment uit “"Jakob Platjie"” op in die versamelbundel “"Wys my waar is Timboektoe"”.

Die materiaal vir die sprokies en vertellings in “"Boesmanstories"” en “"Dierestories"” het hy hoofsaaklik in sy tyd as landmeter versamel. “"Boesmanstories"” bevat vertellings, gesegdes en uitdrukkings van die Khoi-Khoi en San wat wissel van mitologiese verhale tot verhale met avonture van die San. Hierdie is almal verhale wat hy van die vertellers verneem het en neergeskryf het. In die eerste deel word hoofsaaklik die mitologie behandel, wat die San se lewensbeskouings verhaal en van groot etnologiese en kultuurhistoriese waarde is. Deel twee bevat dierestories, waarin die diere telkens vermenslik word. In die derde deel behandel hy die sedes, gewoontes en bekwaamhede van die San. In populêre vorm en eenvoudige taal gee hy interessante besonderhede oor hulle lewenswyse, wat hy telkens illustreer aan die hand van persoonlike ervarings en anekdotes wat hy versamel het. Die vierde deel bevat gemengde vertellings, meestal van ’n avontuurlike aard, wat die skrywer gedeeltelik self opgeteken en gedeeltelik aan ander bronne ontleen het. Daar is ’n paar goeie jagstories en ook verhale wat die avontuurlike lewe van die boer teen die end van die negentiende eeu uitbeeld. In 2006 word van sy “"Boesmanstories"” deur Robert Schall in Duits vertaal, veral aangesien die stories benewens die kulturele waarde daarvan, ook wetenskaplike waarde het met betrekking tot byvoorbeeld die !Xam se siening oor die sterre. Dertig stories oor diere verskyn reeds in 1906 op versoek van "Ons Klyntji" in hierdie tydskrif en die eerste bundel “"Dierestories"” verskyn reeds in 1907, waarna etlike ander bundels in later jare volg. Die verhale is feitlik almal gebaseer op sprokies wat hy deur die jare uit die mond van bruin vertellers gehoor het en is ’n belangrike optekening van die inheemse sprokieskat. Hierin stel hy die bruin verteller aan die woord, sodat die stories ook ’n getroue weergawe is van die inheemse volkere se tiperende fantasie en kultuur. Die stories voer ons terug na die tyd toe “die diere nog gepraat het” en hy teken die geaardheid van die vernaamste diere in ’n reeks lewendige en humoristiese avonture. Ons ontmoet leeu, koning van die diere, asook die vraatsugtige wolf, wat gewoonlik uitoorlê word deur daardie vabond, jakkals, wat nooit sonder ’n plan is nie. Daar is ook sketse uit die lewe van die ander diere. D.F. Malherbe neem van sy prosastukke op in die versamelbundel “"Afrikaanse letterkunde"”, terwyl G.S. en P.J. Nienaber “"Die wind en die windvoël"” opneem in “"Die Afrikaanse dierverhaal"”. Daniel Hugo neem die Boesmanstorie “"Die leeu en die kind"” in die versamelbundel “"Tydskrif"” op.

Op gevorderde leeftyd dokumenteer hy sy herinneringe aan die Genootskap van Regte Afrikaners en die stryd vir Afrikaans in “"Eerste skrywers"”. Hy skets die ontstaan en werk van die G.R.A. en verdedig die opvattings van die genootskap teenoor verskillende aanklagte van die Tweede Taalbeweging. Hy laat hom ook uit teen die taalrigtings van die Tweede beweging en sy uitsprake getuig van ’n uitgebreide kennis van die volkstaal, hoewel sy wetenskaplike insig in taalverskynsels gebrekkig is. In die tweede druk maak hy belangrike verbeterings. Die stof is beter gerangskik en die inhoud is verryk met ’n groot aantal dokumente wat betrekking het op die Patriotbeweging, terwyl die briewe van die Genootskappers ’n interessante perspektief gee op hulle werk, strewe en letterkundige insigte. Elize Botha neem ’n uittreksel uit hierdie boek onder die titel “"Die Afrikaanse Patriot"” in “"Afrikaanse essayiste"” op, as voorbeeld van sy vermoë om wyd oor ’n onderwerp te gesels en om dit vanuit verskeie gesigspunte te doen. “"Baanbrekerswerk"” is bedoel as aanvulling van “"Eerste Skrywers"”. Daar is egter weinig van waarde toegevoeg tot “"Eerste skrywers"” en dit is waarskynlik dat Von Wielligh hierdie boek skryf eerder om die G.R.A. en die "Patriot"-skrywers te verdedig teen die kritiek waaraan hulle in die nuwe tydperk onderhewig was. “"Ons geselstaal"” is ’n oorsig van die gewestelike spraak soos Afrikaans gepraat word, ’n verwerking van ’n reeks artikels wat in 1921–1922 in "Die Huisgenoot" verskyn het. Die artikels is gebaseer op aantekeninge wat hy maak tydens sy omswerwinge as landmeter deur die lengte en breedte van die land. Met behulp van ’n groot aantal medewerkers het hy belangrike gegewens uit alle oorde versamel en uit sy ryke ervaring deel hy interessante anekdotes mee omtrent die ontstaan van 'n groot aantal gesegdes.

Hy lewer verskeie werke wat primêr op die jeug gerig is of weens die aard van die werk eerder deur hierdie ouderdomsgroep geniet sal word. “"Ghwennie Barnveld"” is ’n historiese avontuurverhaal. Volgens die skrywer is die boek spesiaal gemik op dogters maar in werklikheid is dit eerder ’n spanningsverhaal vir alle ouderdomme, aangesien die fokus op die avontuurlike gebeurtenisse is eerder as op die karakters se ontwikkeling. Ghwennie (afgelei van die Zoeloewoord in-Gwenje wat krokodil beteken) se ouers trek in 1869 die binneland in. Op twaalfjarige ouderdom raak sy dan verdwaal in die veld en op haar langdurige swerftogte voorsien sy op vindingryke wyse in haar behoeftes en beveilig haarself. Hier blyk die skrywer se intieme kennis van die veld, van plante, wilde diere en inboorlinge, wat op onderhoudende wyse oorgedra word. Wanneer die redding naby is, val Ghwennie uit ’n boom en verloor haar geheue. Sy word die aangenome kind van ’n deftige Spanjaard en vertoef vyf jaar in Spanje. By hul terugkeer na Afrika word ’n groot jagtog georganiseer. Al die mans word deur die San met gifpyle doodgeskiet en die vroue moet ook veg vir hul lewe. Uiteindelik ontsnap Ghwennie en haar pleegmoeder uit die wildernis. “"Die Vrouens van Vrindenburg"” is ’n vervolg op hierdie verhaal. Ghwennie se vader keer na die dood van sy vrou as “die miljoenêr van die woestyn” na die beskawing terug. As ongeletterde beesboer raak hy dan verlief op Ghwennie se pleegmoeder, die weduwee van ’n adellike Spanjaard. Hieruit blyk dit dat die karakter-adel van die ongeletterde Voortrekker nie agterstaan by die fynbeskaafde Europese geboorte-adel nie.

Hoewel “"Langs die Lebombo"” ’n avontuurverhaal is met die delf van goud en jag as tema, word hierin die lewensgewoontes en bygelowe van die Swazi’s uiteengesit, sodat die boek ook ’n bydrae op volkskundige gebied lewer. Die stof berus hoofsaaklik op die skrywer se eie ervarings as landmeter. Braam Skutter is die hoofkarakter en sy handlanger is die weetgierige Bolander Kallie, wat Braam se ellelange didaktiese mededelings met dankbaarheid ontvang. Populêre volkskunde, plantkunde en dierkunde beslaan ’n groot gedeelte van die boek. Die roman “"Huis en veld"” lewer eweneens ’n beter beskrywing van die leefwyse van gewone mense omstreeks 1870 as wat dit ’n boeiende roman is. Die ervarings van ’n paar families, wat baie rondtrek en 'n verskeidenheid van beroepe uitoefen, word in beknopte vorm vertel. Die karakters is egter net spreekbuise om kennis oor te dra of gebruike te illustreer. Die grootste gedeelte van die boek bestaan uit beskrywings van ou toestande en talryke uitweidings oor sake soos siektes en boererate. In die verhaal “"Staan jou Man"” word die boerelewe op die oosgrens van die Kaapkolonie in die tyd net voor die Groot Trek geskets. Dit is slegs ’n reeks anekdotes en avonture waar die helde almal dapper is en na aanleiding van die titel nie net in alle omstandighede hulle man staan nie, maar telkens oorwin selfs wanneer dinge heeltemal verlore lyk.

Vir die jeug verwerk hy die verhale van “"Die hut van Outa" "Tom"” van Harriet Beecher Stowe en “"Robinson Crusoe"” van Daniel Defoe in Afrikaans. Hy skryf daarna self ’n soort Robinson Crusoe-verhaal met “"Nimrod Seeling"”. Nimrod is ’n seuntjie van vier jaar wat in die hande van Khoi-San beland en by hulle bly tot sy veertiende jaar. Hy beleef ’n groot aantal avonture, wat die skrywer weer ’n geleentheid gee om sy kennis van die gewoontes (veral die jaggewoontes), sedes en bygelowe van hierdie volksgroepe weer te gee.

Hy lewer ook werk van meer informatiewe, vakkundige en historiese aard. “"By'e teelt"” is ’n uiteensetting van byeboerdery, oorgedruk uit artikels wat oorspronklik in "Ons Taal" verskyn het. In nog ’n reeks in "Ons Taal" behandel hy verskillende godsdienste, maar hierdie word nie in boekvorm gepubliseer nie.

Hy word in 1922 verkies as erelid van die Suid-Afrikaanse Akademie vir Taal, Lettere en Kuns.






</doc>
<doc id="116843" url="https://af.wikipedia.org/wiki?curid=116843" title="G.A. Watermeyer">
G.A. Watermeyer

Godfried Andreas Watermeyer (15 Oktober 1917 – 4 Junie 1972) was ’n Afrikaanse digter en baanbreker vir Afrikaans in die reklamebedryf.

Godfried Andreas Watermeyer is op 15 Oktober 1917 op die plaas Spitskop in die distrik Middelburg in die Noordoos-Kaap gebore. Hy is die oudste seun in ’n gesin van ses, waar sy ouers van die kinders verwag het om talle take op die plaas te verrig. Op twaalfjarige ouderdom word hy ernstig beseer wanneer ’n perd op hom val. Die nagevolge van hierdie ongeluk bly hom vir die res van sy lewe by en hy is soms vir maande bedlêend. Hy word groot op sy geboorteplaas Spitskop en die plaas Lucernvale en gaan tot standerd ses skool aan die regeringskool op hul plaas. Daarna gaan hy in 1932 na die Hoërskool Middelburg, waar hy in 1935 sy studies tydelik moet staak weens sy gesondheid. In 1936 matrikuleer hy egter en slaag al sy vakke in die eerste klas. Hy aanvaar dan in 1937 ’n betrekking in die Departement van Lande in Transvaal, vanwaar hy spesiale korrespondent word vir "Die Transvaler" in die Vaalharts-nedersetting. Hy word uit hierdie posisie ontslaan wanneer hy in "Die Transvaler" ’n skerp aanval doen op sy eie Departement weens hulle optrede teen die deur droogte geteisterde boere van die streek. Uit noodsaak keer hy terug na sy geboortestreek en beklee vir die volgende paar jaar ’n klerikale betrekking in die Padkantoor op Middelburg in die Kaap. In 1940 studeer hy aan die Universiteit van Stellenbosch nadat hy vir hierdie doel £200 by Elisabeth Eybers leen. Weens swak gesondheid en ’n gebrek aan geld moet hy egter sy studies tydelik staak, al slaag hy al die vakke in sy eerste jaar. Tussen 1941 en 1948 woon en werk hy in Johannesburg. Hy ontmoet die aktrise Letsie Ferreira, oorspronklik van Willowmore, in November 1942 en hulle is in Maart 1943 getroud. Tydens die oorlogjare word ’n seun, Fred, uit die huwelik gebore.

As gevolg van sy siekte en oorlogviktimisasie sukkel hy om ’n vaste betrekking te behou en is hy by tye van sy vrou afhanklik as broodwinner. Hy verloor byvoorbeeld sy betrekking by die Rand Club wanneer sy opvattinge oor die Tweede Wêreldoorlog bots met die destydse beleid van Jan Smuts se regering en is hierna vir ten minste twee weke werkloos. As boekhouer werk hy tot 1948 by ’n Engelse vervoerfirma. Na die verskyning van “"Sekel en simbaal"” in 1948 studeer Watermeyer met die steun van vriende en organisasies soos die Reddingsdaadbond en Helpmekaarfonds van 1949 af voltyds aan ’n B.A.-graad aan die Universiteitskollege van die Oranje-Vrystaat. In 1949 kry hy die Kanseliersmedalje vir tweetaligheid van die Universiteit van Suid-Afrika. Nadat hy die B.A.-graad verwerf het, keer hy terug na Johannesburg. Die gesin huur ’n woonstel, maar kan slegs een bekostig wat só klein is dat dit slegs plek het vir sy vrou en seun, sodat hy by ander mense in ’n solderkamer moet slaap. Hy werk eers as dosent by ’n korrespondensiekollege en later as vertaler by die Suid-Afrikaanse Uitsaaikorporasie.

In die middel vyftigerjare tree hy toe tot die reklamewese wanneer hy vir Nic Tredoux opvolg as Afrikaanse kopiehoof by Grant Advertising. Dit is die begin van ’n baie suksesvolle loopbaan in die reklamewese, met sy taalvindingrykheid en uitnemende tweetaligheid wat in hierdie beroep tot hulle reg kom. Hy trap diep spore in reklame en doen veral baanbrekerswerk om Afrikaans te help vestig as reklametaal. Die gesin koop eers ’n huis in Linden en vandaar bly hulle in Northcliff, in ’n Spaanse villa in Bryanston en eindelik in ’n uiters luukse woning teen die hang van Aasvoëlkop. In die laat sestigerjare word hy direkteur van die groot reklamemaatskappy LPE-Leo Burnett. Op 4 Junie 1972 is Watermeyer aan ’n hartaanval in sy woning teen Aasvoëlkop, Johannesburg, oorlede. Hy is na ’n roudiens in die NG gemeente Aasvoëlkop (deesdae Aan-die-Berg) veras en sy as is in die Sneeuberge in die distrik Middelburg gestrooi.

Hy begin reeds dig wanneer hy nog op hoërskool is en vanaf 1936 verskyn daar enkele verse van hom in "Die Huisgenoot" en "Die Brandwag" en later publiseer hy ook in "Standpunte" en "Helikon". Wanneer van sy verse in 1946 in die versamelbundel “"Stiebeuel"” opgeneem word, gee dit aanleiding tot ’n ontmoeting in September 1947 met D.J. Opperman. Hy stuur nou gereeld verse aan Opperman vir kritiek, asook die manuskrip van wat later sy debuutbundel “"Sekel en" "simbaal"” sou word en Opperman speel ’n groot rol daarin om hierdie bundel te redigeer. “Sekel en simbaal” word met groot opwinding en lofuitinge begroet en hy word allerweë op grond van hierdie bundel beskou as die sterkste debutant sedert Opperman. Die titel van die bundel dui op die teenpole tussen die landelike (die sekel) en die stedelike (verteenwoordig deur die skel klank van die simbaal), maar kan ook gesien word as die tekens van die oes aan die een kant en aan die ander kant die danksegging en feesviering na die oes. Die sekel is ook simbool van ’n afmaaiende mag, positief as instrument waardeur die boer sy kos verkry, maar negatief wanneer deur wellus moord gepleeg word en as simbool van die Kommunisme en die stad se vernietigingsgeweld. Die simbaal is ook simbool van feesviering en harde vreugdeklank, met die dieperliggende verwysing na die onderliggende tema van die bundel met sy Bybelse verwysing dat sonder die liefde die mens ’n luidende simbaal geword het. Deur die bundel word die liefde dan ook afgespeel teen die dooddruk daarvan, soos gevind in gedigte soos “"Dood van die wildegans"”, “"Bitter hart"”, “"Ballade op die dronkparty"”, “"Aan ’n gestorwe beminde"”, en in party van die stadsgedigte. Die bundel word in vier ongetitelde afdelings verdeel, waarin die verse in die eerste drie afdelings onderskeidelik die landelike, die erotiese en die stedelike behandel. Die landelike gedigte is vol lewenskrag, beweging en kleur, soos te sien in die openingsgedig “"Reën in die voorwinter"”, wat die huis, huislike geluk, plaasdiere en die voorspoed en vreugde in die plaaswerk as oorvloedige gawes aan die mens besing. Die verhalende “"Oestyd"” sluit aan by die tradisionele ballade en beskryf die seun se vordering as sekelsnyer deur die loop van die dag se oes. Die ritme van die gedig slaag daarin om die snyers se beweging te suggereer. “"Hings"” is geskryf in vryer versvorm, waar die afwisseling van kort en lang reëls by die beweging en passie van die perd aansluit. In teenstelling met hierdie verse is die stemming in “"Dood van die wildegans"”, waar die wildegans se smart oor die dood van sy maat slegs deur sy eie dood tot ’n einde kom. Die vyf verse in die tweede afdeling het liefde en hartstog as tema, waarin die vrou hoofsaaklik negatief gesien word, onder andere as verleier en verraaier. “"Aan ’n gestorwe beminde"” kontrasteer die man en die aarde as die gestorwene se minnaars. “"Vreemde vrou"” stel die vrou voor as verleidelike en erotiese figuur, maar eindelik vreemde wese wat nie ware intimiteit duld nie, terwyl “"Dansende vrou"” deur herhalings en afwisseling in lengte van die versreëls ’n polsende ritme bereik. “"Ballade op die dronkparty"” is ’n hoogtepunt in hierdie afdeling, wat die liggaamlike hartstog en die najaag van seksuele plesier op ’n dronkparty uitbeeld. Wanneer hierdie strewes onsuksesvol is, volg ’n oorgawe aan drank en ’n besinning oor die aard van die liefde, gevolg deur die treffende slot met sy “naverdriet” en disillusie oor die gebeure. Die stadsgedigte in die derde afdeling bereik nie dieselfde hoogtepunte nie. Die beste gedig hier is “"Graafmasjien"”, waar hierdie deur die mens ontwerpte masjien progressief ontwikkel tot monsteragtige draak wat met sy happende kake ’n beeld van bedreiging vir die mens word. Hierdie beeld word verder versterk deur die sinspeling in die tweede strofe op die Trojaanse houtperd, wat ’n hele stad en beskawing laat ineenstort het. In “"Gedagtes van die beseerde arbeider"” (eers by die tweede druk ingesluit) spreek die arbeider deurgaans sy vrou aan. Dit is duidelik dat hy in ’n inrigting opgeneem is vir behandeling en herstel en dat die gesin in erge armoede verkeer, maar ten spyte van die haglike omstandighede hoop hy steeds op beter dae, waarvoor hy steeds bereid is om hard te werk. “"Stadsbestaan"” word treffend beskryf as “smorende verdriet”, waar die uitsiglose bestaan en die drome na ’n verbygegane landelike bestaan beskryf word, terwyl “"Klerk van God"” die “smartbalanse” van die lewe bereken deur die drifte van die mens op te teken as “syfer van verdriet”. Hierdie bundel bevat as die laaste afdeling die bekende gedig “"Ballade van die bloeddorstige jagter"” wat weereens die landelike verteenwoordig. Die gedig neem in ’n groot mate die vorm aan van ’n hofsitting waarin die verskillende diere voor die kraai as regter afsonderlik of by wyse van ’n koor van hulle lyding onder die mens vertel of hulle eie optrede regverdig. Die onverantwoordelike doodmaak deur die mens word veroordeel en die dier word inderdaad mensliker as die jagter en die jagter dierliker as die diere. Die Nederlandse komponis Henk Badings toonset hierdie gedig as ’n kantate en dit ontvang in 1971 die gesogte Radio Televisione Italiane-prys. In 1948 ken die Afrikaanse Letterkundige Vereniging ’n eerste prys aan hom toe, hoofsaaklik op grond van “"Sekel en simbaal"”. Die tweede druk van hierdie bundel in 1952 word met twee gedigte (die mooi “"Miedry"” en “"Gedagtes van die beseerde arbeider"”) vermeerder, terwyl van die bestaande gedigte grondig verwerk en hersien en hoofsaaklik verbeter word.

Watermeyer bereik nooit weer die hoogtes van sy debuut nie. In 1949 verower hy beide die eerste en tweede prys in die Suid-Afrikaanse Uitsaaikorporasie se poësiewedstryd. Die private uitgawe “Die Republiek van duisend jaar” bevat volks-nasionalistiese verse waaruit die politieke en godsdienstig-ideologiese denke onderliggend aan die apartheidsbeleid duidelik blyk, met dikwels vae beeldspraak en teenstellings van die sentrale argumente. Die  gebruik van paarsgewys-rymende verse, oorvloedige alliterasie en vele geweldwoorde veroorsaak ’n dreuning in die gedig wat later steurend inwerk en die inhoud nog verder verdoesel. Die bundel word in elf afdelings verdeel, waarin verskillende aspekte van die Afrikaner se bestaan as volk behandel word, met veral die Afrikaner se verstedeliking wat ’n negatiewe impak gehad het op sy menswaardigheid. Die bundel begin by die droom van ’n eie volk en land wat die voorouers begeer het en wat met die regering van Paul Kruger vir die eerste keer ’n werklikheid geword het. Die visioen van ’n ideale staat word beskryf, waarin die magte wat daaraan afbreuk doen gekasty word. Die bundel eindig dan met die visie van die toekoms, waar die Afrikanervolk in ’n republiek van duisend jaar as rigtervolk in Afrika gesien word. “"Skeppingswette van apartheid"” is ’n afsonderlike afdeling en verheerlik die rassistiese denkwyse onderliggend aan apartheid. Hierdie chauvinistiese en retoriese bundel word in letterkundige kringe negatief beoordeel. Die bundel is egter ’n interessante digterlike dokumentering van die maatskaplike denke wat apartheid tot ideologie en as basis vir ’n land se politieke bestel verhef het. Ironies genoeg is baie van die propagandaverse in hierdie bundel soortgelyk aan versetverse uit die struggle-tydperk, met die stryd om vryheid van die Afrikaner wat soortgelyk is aan die emosies en geykte eise en beelde wat die vryheidstryd van die swart volkere ontketen het. In "Die Burger" van 30 Mei 1956 publiseer Watermeyer ’n geleentheidsgedig by D.F. Malherbe se vyf en sewentigste verjaardag waarin hy van dieselfde geswolle styl gebruik maak.

“Taalfeeskwatryne” bevat verse geskryf vir die Taalfees by die Voortrekkermonument in 1959, weereens met die kuns wat ondergeskik gestel is aan die nasionalistiese en retoriese boodskap. Hierdie is geleentheidspoësie wat in opdrag van die Federasie van Afrikaanse Kultuurverenigings (F.A.K.) geskryf is. In "Standpunte" van Desember 1961 tot Februarie 1962 maak Rob Antonissen hierdie bundel in ’n resensie van een sin af: “Prostitusie van die stafrym”. Die gedigte mis die spontaneïteit van ware inspirasie en gee die indruk dat dit resepmatig geskryf is en selde nuwe insigte bring, terwyl dit oor die algemeen ook die kompakte afsluiting van die kwatrynvorm mis.

Sy laaste bundel “Bitter brood” bevat gedigte wat hy oor die voorafgaande twintig jaar (1945–1965) geskryf het, sommige selfs voor sy debuut, en daar is nie sprake van ’n noemenswaardige vernuwing in sy digkuns nie. Die gedigte staan egter nie in die diens van die eensydige volks-nasionalistiese propaganda wat sy vorige twee bundels gekenmerk het nie en bevat ’n paar knap gedigte. Relatief nuut in sy digkuns is die liefdesgedigte in die afdeling “"Klein siklus"”, veral aangesien dit uit eggenootlike perspektief geskryf word, waar die eggenoot nie meer deur die huweliksverhouding bevredig word nie en ’n ander liefde soek. “"Nors bul van die Namib"” beeld die eensaamheid van hierdie majestueuse dier in apokaliptiese beelde uit, waarby “"Mistieke wildsbokke"” met sy magiese atmosfeer aansluit. “"Kobaltbom"” gee uiting aan die verwoesting van die bom, waardeur die proses van die verwoesting van die natuur en die inkrimping van die leeu se lewensspasie tot die hok in die dieretuin omgekeer word. Treffende satire word gevind in die gedig “"Kronieke van ’n reklameman"”, waarin die eksesse en gebrek van waardes van die reklamebedryf aan die kaak gestel word.

Van sy gedigte word in verskeie versamelbundels opgeneem, insluitende “"Groot verseboek"”, “"Die Afrikaanse poësie in ’n duisend en enkele gedigte"”, “"Uit ons digkuns"”, “"Afrikaanse verse"”, “"Junior verseboek"”, “"Digterstemme"”, “"Die junior digbundel"”, “"Afrikaanse ballades"”, “"Digters en digkuns"”, “"Nuwe klein verseboek"”, “"Die mooiste Afrikaanse liefdesgedigte"”, “"Faune"”, “"Die dye trek die dye aan"”, “"Miskien sal ek die wingerd prys"”, “"Woordpaljas"”, “"My Afrikaanse verseboek"”, “"Die goue vreugde"”, “"Voorspraak"” en “"Goudaar"”. Hy publiseer sedert 1936 gereeld gedigte in tydskrifte, insluitende "Standpunte", en skryf ook die skoolliedere van die Laer Gedenkskool Danie Theron in Carletonville en die Hoërskool Dr. E.G. Jansen in Boksburg.

Die private uitgawe “Atlantis or The crying of the waters” bevat Engelse gedigte oor ’n toekomsryk na afloop van die vernietiging van die wêreld. Hy begin die bundel skryf nadat hy ’n beskrywing van Plato oor die verlore kontinent Atlantis lees en daarna ’n besondere visie kry oor ’n groot sondvloed wat die voormalige koloniale heersers Engeland, Nederland, België, Frankryk en Portugal sou oorstroom en vernietig. Die visie begin met ’n openbaring van die geheime rondom die ondergang van die legendariese Atlantis, waaruit parallelle getrek word met die eietydse samelewing. Daar is 21 gedigte in die bundel, met sommige wat uit ’n groot aantal onderdele bestaan. Dit open met ’n opdraggedig aan die digter se vrou, gevolg deur vier gedigte waarin die visie uit antieke tye hom aan die digter openbaar en hom die opdrag gee om dit neer te skryf. Dit is eindelik ’n geestelike boodskap, met ’n visie van ’n komende Messias wat weer op aarde sal wandel. Daarna volg vier afdelings, drie waarvan uit gedigreekse  bestaan. Die eerste afdeling is “"Atlantis"”, waarin hierdie vrederyk in sy glorie beskryf word, gevolg deur die koms van wellus en gierigheid wat die ryk se vrede versteur en dit in sonde dompel. Met die sondvloed uit Bybelse tye word Atlantis oorstroom en sink dit na die bodem van die see. “"The rape of the atom"” is ’n alleenstaande gedig wat die tweede afdeling vorm. Hierin word die destruktiewe mag van die atoombom beskryf. Dit is die simbool van haat en sonde waardeur die aarde sy toekomstige ondergang sal beleef. Die gedigreeks “"The destiny of England and the Low Lands lying to the west"” is die derde afdeling. Hierin word die vernietiging voorspel van die Britse Eilande en die laerliggende Europese lande deur ’n volgende sondvloed. Die laaste afdeling is “"The great awakening"”, waarin die herstel van die idilliese ryk van Atlantis en die duisendjarige vrederyk in die vooruitsig gestel word. Die bundel word egter nie baie goed ontvang nie, al skryf Elisabeth Eybers in die inleiding tot die bundel met bewondering van sy vermoë om in twee tale uiting aan sy diepste gevoelens te gee.

Sy driehoekliefdesnovelle “Waar die vuurpyle" "vlam” word in 1956 in die tydskrif "Die Lewe" gepubliseer. Hierin trou Douw Bezuidenhout met sy universiteitsliefde, Myrna. Sy is net soos hy ’n talentvolle diskusgooier wat genoeg talent het om Olimpiese Spele toe te gaan. Douw vereis egter van haar om haar atletiekloopbaan prys te gee, plaas toe te kom en ’n erfgenaam in die lewe te bring. Jacques Villiers is Myrna se afrigter en spoedig ontstaan daar ’n verhouding tussen hulle. Hierdie novelle word in 2000 verwerk deurdat Estelle Marais dieselfde verhaal uit Myrna se perspektief en Peet Venter die verhaal uit Jacques se gesigspunt vertel. Al drie se verhale word gebundel in “In kringe”. Dit is ’n interessante eksperiment wat eindelik nie volkome geslaagd is nie, veral omdat die ander skrywers nie oor Watermeyer se subtiliteit beskik nie. Belangwekkend is sy essay oor “"Afrikaans in die weegskaal"” wat in Oktober 1953 in "Helikon" verskyn, waarin hy die gevare uitlig wat Afrikaans in ’n Engels-geörienteerde wêreld bedreig.





</doc>
<doc id="116844" url="https://af.wikipedia.org/wiki?curid=116844" title="Meyhendi Zhann">
Meyhendi Zhann

Meyhendi Zhann was die skuilnaam van die dramaturg J.H. Meyer (1899- onbekend).

Jan Hendrik Meyer is op 27 Junie 1899 op die plaas Platjiesdrift in die distrik Humansdorp gebore as een van sewentien kinders van Cornelius Meyer en Martha Maria Munro. Hy het agt broers en agt susters. Hier op die plaasskool ontvang hy sy eerste onderwys en gaan daarna na die dorpskool, waar hy matrikuleer. In 1918 tree hy tot die Staatsdiens toe. Hy word magistraat en bly op verskeie plekke in die land, waarna hy hom in Boshof in die Vrystaat vestig. Hy was getroud.

Hy begin op ’n jong ouderdom om gedigte te skryf, wat hy voordra by die plaaslike debatsvereniging. Later skakel hy egter oor na die skryf van toneelstukke. Sy skrywersnaam, Meyhendi Zhann, het ontstaan na ’n rondskommeling van sy volle name en van.

"Wanneer plig moet swig" is ’n speurdrama waarin ’n speurder eindelik die moordenaar van sy oorlede vader opspoor, net om uit te vind dat dit die vader is van sy nuutste liefde. Die drama het volop aksie en onverwagte (en onwaarskynlike) wendings en is duidelik slegs daarop uit om te vermaak.

Die drama "Gedwarsboom" behandel die gevolge van ’n konflik na aanleiding van standverskil. Hy skryf verskeie ander ongepubliseerde dramas.




</doc>
<doc id="116850" url="https://af.wikipedia.org/wiki?curid=116850" title="The Lion Sleeps Tonight">
The Lion Sleeps Tonight

"The Lion Sleeps Tonight", ook bekend as "Wimoweh", "Wimba Way" of "Awimbawe", is 'n liedjie wat oorspronklik geskryf en opgeneem is deur Solomon Linda met die Evening Birds vir die Suid-Afrikaanse Gallo Record Company in 1939, onder die titel "Mbube". Dit is geskryf in Zoeloe, is aangepas en internasionaal deur baie pop- en folk-kunstenaars van die 1950's opgeneem, insluitend die Weavers, Jimmy Dorsey, Yma Sumac, Miriam Makeba en die Kingston Trio. In 1961 het die bekendste weergawe deur die doo-wop-groep die Tokens, aangepas in Engels, 'n nommer-een-treffer in die Verenigde State van Amerika geword. Met verloop van tyd het dit ten minste US$15 miljoen in tantième met bewerkings van die liedjie en rolprentlisensiëring verdien.

"Mbube" (Zoeloe: "leeu") is in die 1920's deur Solomon Linda, 'n Suid-Afrikaanse sanger van Zoeloe-oorsprong, geskryf wat later vir die Gallo Record Company in Johannesburg as 'n skoonmaker en plate-verpakker gewerk het. Hy het oor naweke saam met die Evening Birds, 'n ensemble-musiekgroep, opgetree, en dit was by Gallo Records, onder leiding van die swart vervaardiger Griffiths Motsieloa, wat Linda en sy medemusikante verskeie liedjies opgeneem het – onder meer "Mbube," wat die vraag-en-antwoord-patroon ingesluit het wat algemeen onder baie etniese groepe suid van die Sahara voorgekom het, insluitend Zoeloe.

Aldus die joernalis Rian Malan:

"Mbube" was nie die merkwaardigste wysie nie, maar daar was iets meesleurend aan die onderliggende dreunsang, 'n digte ineenskakeling van lae manlike stemme, en bo dit het Solomon gejodel en sy stem verhef vir twee opwindende minute, en dan en wan geïmproviseer. Die derde opname was die beste, die oomblik van onsterflikheid toe Solly sy asem diep ingetrek het, sy mond oopgemaak het en die melodie geïmproviseer het wat die wêreld nou assosieer met hierdie woorde: "In the jungle, the mighty jungle, the lion sleeps tonight."

Dit is in 1939 deur Gallo as 'n 78-plaat uitgereik en aan swart gehore bemark. "Mbube" was 'n treffer en Linda was 'n ster regoor Suid-Afrika. Teen 1948 was daar reeds meer as 100 000 kopieë van die liedjie in Afrika en onder swart Suid-Afrikaanse immigrante in Brittanje verkoop. Linda se naam is ook gekoppel aan 'n Afrika-styl van a cappella-musiek wat in "isicathamiya" (ook genoem "mbube") ontwikkel het, wat gewild gemaak is deur Ladysmith Black Mambazo.

In 1961 het twee vervaardigers van RCA Records, Hugo Peretti en Luigi Creatore, vir George David Weiss, 'n liriekskrywer en musikant wat by Juilliard opgelei is, gekry om 'n popmusiek-verwerking van "Wimoweh" te doen. Dit was vir die B-kant van 'n 45-rpm-kortspeler genaamd "Tina," gesing deur die tiener-doo-wop-groep The Tokens. Weiss het die Engelse lirieke ""In the jungle, the mighty jungle, the lion sleeps tonight..."" en ""Hush, my darling, don't fear, my darling..."" geskryf.

Weiss het ook die sopraan Anita Darian ingebring om Yma Sumac se Exotica-weergawe te herhaal, vóór, tydens en ná die saxofoonsolo. "The Lion Sleeps Tonight" is in 1961 deur RCA uitgereik en dit het opgeskiet tot die nommer-een-posisie op die "Billboard" Hot 100. Weiss se Abilene Music Inc. was die uitgewer van hierdie verwerking en "Albert Stanton" ('n skuilnaam vir Al Brackman, die sakevennoot van Pete Seeger se musiekuitgewer, Howie Richmond) is vermeld as een van die liedjie se skrywers of verwerkers.

Die sosiale historikus Ronald D. Cohen skryf: "Howie Richmond het kopiereg geregistreer op baie liedjies wat oorspronklik in die openbare domein was (sic) maar wat hy effens verander het om Decca tevrede te stel en wins daaruit te maak." Die Kanadese skrywer Mark Steyn sê egter die skuilnaam "Paul Campbell" is Pete Seeger s'n. Met Howie Richmond se aanspraak op skrywer-kopiereg kon hy sowel tantieme ontvang as liedjieskrywer en sy maatskappy se deel as uitgewer.

Hoewel Linda op die plaat vermeld word as 'n kunstenaar het die Weavers gedink dat hy 'n tradisionele Zoeloe-lied opgeneem het. Hul bestuurders, uitgewer en hul prokureurs het van beter geweet, want hulle is gekontak deur—en het 'n ooreenkoms bereik met—Eric Gallo van Gallo Records in Suid-Afrika. Die Amerikaners het egter volgehou dat Suid-Afrikaanse kopiereg nie geldig is nie, want Suid-Afrika was nie 'n ondertekenaar van die Amerikaanse kopieregwet nie. In die 1950's, ná Linda se outeurskap duidelik gemaak is, het Seeger $1000 aan Linda gestuur. Seeger het ook aan TRO/Folkways opdrag gegee om voortaan sy deel van die skrywersverdienste aan Linda te betaal. Die folksanger het klaarblyklik sy uitgewer se woord aanvaar en het dit óf nie nodig geag óf was nie in staat daartoe om seker te maak dat sy opdragte uitgevoer is nie.

In 2000 het die Suid-Afrikaanse joernalis Rian Malan 'n artikel vir die Rolling Stone-tydskrif geskryf waarin hy Linda se storie vertel en raam dat die liedjie net vir die gebruik in die Disney-fliek "The Lion King" $15 miljoen verdien het. Die artikel het die rolprentmaker François Verster aangespoor om die Emmy-bekroonde dokumentêr "A Lion's Trail" te maak, wat Linda se storie vertel terwyl dit terselfdertyd die werkinge van die multimiljoendollar korporatiewe musiekuitgewersbedryf blootlê.

In Julie 2004, vanweë die publisiteit na Malan se artikel en die dokumentêr daarna, het die liedjie die onderwerp van 'n regsgeding geword tussen Linda se boedel en Disney, met die eis dat DIsney $1,6 miljoen aan tantieme vir die gebruik van"The Lion Sleeps Tonight" in the fliek en musikale verhoogproduksie van "The Lion King". Terselfdertyd het die Richmond Organization begin om jaarliks $3,000 in Linda se boedel in te betaal. In Februarie 2006 het Linda se nasate 'n regsooreenkoms aangegaan met Abilene Music Publishers, wat die wêreldwye regte besit en die liedjie aan Disney gelisensieer het, om die verdienste van die liedjie in 'n trust te plaas. 

Die lied is deur verskeie kunstenaars opgeneem, en is 'n standaard wat 'n deel van die populêre kultuur geword het.





</doc>
<doc id="116852" url="https://af.wikipedia.org/wiki?curid=116852" title="Pieter Coetsee">
Pieter Coetsee

Pieter Johannes Hendrik Coetsee (Burgersdorp, Kaapkolonie, 24 April 1889 – Johannesburg, Transvaal, Suid-Afrika, 15 Mei 1964) was ’n onderwyser, toneelmens en een van die eerste Afrikaanse omroepers.

Pieter Coetsee is in die Noordoos-Kaap as seun van ’n Kaapse rebel gebore in die dae toe ds. M.P.A. Coetsee jr. leraar was van die plaaslike Gereformeerde kerk en proff. Dirk Postma en Jan Lion Cachet die dosente aan die Teologiese Skool Burgersdorp. In die moeilike jare ná die Rebellie (1914), die Eerste Wêreldoorlog (1914–'18) en die arbeidsonluste aan die Rand (1922) het oom Pieter, soos hy algemeen bekendgestaan het, waardevolle kulturele vormingswerk in die suidelike voorstede van die Goudstad verrig. 

Hy was onderwyser aan die Turffonteinse Afrikaansmediumskool, ’n kerkraadslid van die Gereformeerde kerk Johannesburg-Suid, ’n toneelmens en toegewyde afrigter van deelnemers aan die kunswedstryde van die Afrikaanse Kunsvereniging. Die Turffonteinse Asafkoor, wat later wyd bekend sou word, is in 1924 aan sy huis gestig en in die beginjare van die Afrikaanse radio was hy dikwels agter die mikrofoon. Hy het blykbaar ook in die rolprent "Die bou van ’n nasie" (1938) opgetree. 



</doc>
<doc id="116853" url="https://af.wikipedia.org/wiki?curid=116853" title="Canon EF 50mm lens">
Canon EF 50mm lens

Die EF 50mm lens is 'n groep van normale primêre lense deur Canon vervaardig, wat die dieselfde fokusafstand deel. Hierdie lense is gebaseer op die klassieke dubbel-Gauss lens, met die 1.8 'n standaard-ses-element dubbel-Gauss met 'n luggaping en magte tussen element 2 en 3 en sy vinniger neefs met bykomende elemente. Die 50mm brandpunt, wanneer dit gebruik word met 'n 35mm film of volraamsensor, word wyd beskou as om die perspektief wat die menslike oog sien, weer te gee.

Die Canon 50mm-lens het 'n EF-tipe passing vir die Canon EOS-lyn van kameras. Indien 'n 50mm lens met 'n Canon DSLR met 'n APS-C sensorgrootte gepaar word, word die kropfaktor effektief die 50mm brandpunt in 'n 80mm gesigveld.

Sewe EF 50mm lense word deur Canon bemark:

Die gestaakte EF 50mm 1.0 L USM is 'n professionele L reeks outofokuslens. Op die tweedehandese mark verkoop dit vir dubbel die oorspronklike kleinhandelprys. Dit was die vinnigste SLR lens in produksie tydens sy leeftyd. Hierdie lens het 'n metaalliggaam en metaalpassing, en plastiekente. Dit beskik ook oor 'n wye rubber fokusring wat gedemp is, 'n afstand venster met infrarooi-indeks, en die vermoë om die fokusverskeidenheid te verstel van 0.6 m tot oneindig, of 1m tot oneindigheid. In gemeen met die EF 85mm f/1.2 L USM dit maak gebruik van 'n elektroniese "fokus deur draad" stelsel en benodig krag van die kamera om te handfokus. Die 8-lem diafragma en die maksimum lensopening van 1.0 gee hierdie lens die vermoë om uiters vlak velddiepte-effekte te skep en lae lig situasies te ondersteun. Die optiese konstruksie van hierdie lens bevat 11 lens elemente, insluitend twee grond en gepoleerde asferiese lenselemente. Hierdie lens gebruik 'n drywende vooruitbreiding fokusstelsel, aangedryf deur 'n ring-tipe USM motor. Die voorkant van die lens draai nie, maar brei uit wanneer daar gefokus word.

Ten spyte van sy prys en 'n groot maksimum diafragma, was die 1.0 L nie 'n besonder skerp lens teen enige diafragma nie, en die twee goedkoper 50mm opsies bied veel beter skerpte teen verder as 2.8. Dit, tesame met die hoë produksiekoste en lae verkoopsvolume, het daartoe gelei dat dit gestaak is in 2000 en uiteindelik vervang is deur die 1.2 uitgawe.

Die EF 50mm 1.2 L USM is 'n professionele L reeks lens wat ontwerp is om die plek van die EF 50mm 1.0 L USM in te neem. Dit is gebou met 'n metaalliggaam en passing, en plastiekente. Hierdie lens beskik oor 'n wye rubberfokusring wat gedemp is, 'n afstand venster met infrarooi-indeks, en is ten volle weerverseël, indien 'n filter bygevoeg word aan die voorkant. 'n 8-lem diafragma en die maksimum diafragma van 1.2 gee hierdie lens die vermoë om 'n baie vlakdiepte van veld-effekte met die gladde agtergrond vervaag te skep. Die optiese konstruksie van hierdie lens bevat 8 lenselemente, insluitend een grond en gepoleerde asferiese lens element. Hierdie lens gebruik 'n drywende vooruitbreiding fokusstelsel, aangedryf deur 'n ring-tipe USM motor. Die voorkant van die lens draai nie, maar brei uit wanneer daar gefokus word.

Die EF 50mm 1.4 USM is'n verbruikers - en professionele vlak lens. Dit is die goedkoopste 1.4 diafragmalens wat Canon tans vervaardig. Dit is gebou met 'n plastiekliggaam en 'n metaalpassing. Hierdie lens beskik oor 'n afstandvenster met infrarooi-indeks. 'n 8-lem diafragma en die maksimum diafragma van 1.4 gee hierdie lens die vermoë om te skep vlak diepte van veld-effekte. Die optiese konstruksie van hierdie lens bevat 7 lens elemente insluitend 2 hoë refraksie elemente, maar geen asferiese, hoë verspreiding of kalsiumfluoried elemente. Die lens gebruik 'n vooruitbreiding fokusstelsel, aangedryf deur 'n mikro USM motor. Selfs al gebruik hierdie lens 'n mikro USM motor, is FTM (voltydse handfokus) steeds beskikbaar. Die motorfokusspoed van hierdie lens is vinnig, maar nie so vinnig soos die meeste ring-USM-gebaseerde lense. Die voorkant van die lens draai nie, maar rek tot ongeveer een sentimeter wanneer dit fokus.

Die EF 50mm 1.8 is 'n ekonomiese lens (gestaak in 1990), wat vervang is deur die EF 50mm 1.8 II. Die liggaam is van plastiek, maar die lenspassing is van metaal, en dit beskik oor 'n afstandvenster met infrarooi-indeks. 'n 5-Lem maksimumdiafragma van 1.8 gee die lens die vermoë om velddiepte te skep. Die optiese konstruksie van hierdie lens bevat 6 lenselemente, met geen spesiale elemente. Hierdie lens gebruik 'n vooruitbreiding fokusstelsel, aangedryf deur 'n AFD-motor. Die voorkant van die lens draai nie wanneer gefokus word nie. Hoewel die motorfokusspoed, ten spyte van die AFD motor, matig vinnig is, maar hoorbaar, is die lens steeds baie gewild. As gevolg van sy lae prys (dit word slegs tweedehands verkoop) en baie skerp optiese gehalte, het hierdie lens die voorkeur van baie fotograwe verdien. Dit is duidelik dat, wanneer jy skiet op 1.8, bied dit 'n baie vlak velddiepte wat voordelig is om voorwerpe te isoleer teen 'n versteurde agtergrond.
Die EF 50mm 2.5 Kompakte Makro is 'n relatief goedkoop makrolens met 'n minimum fokusafstand van 23 cm (9 duim) en bied 'n maksimum vergroting van 0.5x werklike grootte. Beoordelaars beskryf die lens as om gemiddelde bougehalte te hê, met 'n baie goeie kleur en kontras, "absoluut weglaatbaar" verwringing, baie skerp na 4 en piek prestasie teen 5.6.

Outofokus is egter relatief stadig en lawaaierig. Die maksimum 0.5x vergroting beteken hierdie lens is meer geskik vir die fotografering van dokumente, produkte en voorwerpe ten minste 5 cm (2 duim) wyd, eerder as klein insekte ens. Die buitenste skag is gegroef tot Canon se MR-14 ringflits wat gebruik kan word as die primêre ligbron vir nabyskote of as vulbeligting vir portrette. Die ses-lem diafragma bied redelike goeie buitefokusvervaging (bokeh) vir portretwerk.


</doc>
<doc id="116854" url="https://af.wikipedia.org/wiki?curid=116854" title="Maria van der Walt">
Maria van der Walt

Maria van der Walt (noemnaam Rika, gebore Kruger, Middelburg, Transvaal, 15 Desember 1922 – onbekend) was ’n sakevrou, staatsamptenaar en predikantsvrou.

Maria Kruger het haar opleiding aan die Potchefstroom Gimnasium ontvang. Ná skool het sy toegetree tot die staatsdiens, maar in 1953, toe sy nagenoeg 31 jaar oud was, ’n vennoot in Babs Kruger Modelrokfabriek geword. Daarna was sy besturende direktuer en eienaar van Babs Krugermodes, Pretoria. Intussen was sy ook voorsitster van die Gereformeerde Sustersorganisasie.

Kruger is op 4 Julie 1942 met ds. D.J. (Dirkie) van der Walt getroud. Uit dié huwelik is twee seuns en ’n dogter gebore. As pastoriemoeder het sy saam met haar man in die volgende gemeentes gestaan: Piet Retief-kombinasie (hy van 1939 af; sy net in die jaar van hul huwelik), Lydenburg-kombinasie (1942–1944), Koster (1944–1947), Rustenburg (1947–1951), Johannesburg-Wes (1951–1955), Pretoria-Suid 1955, Voortrekkerhoogte (1956–1979, waar haar man kapelaan was). Hy het sy emeritaat in 1979 aanvaar en is oorlede op 3 September 2005. 



</doc>
<doc id="116856" url="https://af.wikipedia.org/wiki?curid=116856" title="Breukmeganika">
Breukmeganika

Breugmeganika ('Fracture mechanics') is die veld van meganika wat die voorplanting van krake in materiale bestudeer.

Dit is 'n belangrike hulpmiddel in materiaalkunde ('Material science').


</doc>
<doc id="116859" url="https://af.wikipedia.org/wiki?curid=116859" title="Klassieke meganika">
Klassieke meganika

In fisika, is klassieke meganika een van die twee groot sub-velde van meganika, saam met kwantum meganika. Klassieke meganika is gemoeid met die stel van fisiese wette wat die beweging van liggame onder die invloed van 'n sisteem van kragte beskryf. Die studie van die beweging van liggame is 'n ou een, dit maak van klassieke meganika een van die oudste en grootste vakke in wetenskap, ingenieurswese en tegnologie. Dit word ook na verwys as Newton-meganika, alhoewel dit net die oorsprong is van die weier veld.

Klassieke meganika beskryf die beweging van makroskopiese voorwerpe, vanaf projektiele tot dele van masjinerie, sowel as astronomiese voorwerpe, soos ruimtetuie, planete, sterre en sterrestelsels. Binne klassieke meganika is studievelde wat die gedrag van vaste stowwe, vloeistowwe en gasse en ander spesifieke sub-onderwerpe beskryf. Klassieke meganika bied ook uiters akkurate resultate, so lank as wat die domein van die studie is beperk word tot groot voorwerpe en die spoed betrokke nie die spoed van lig benader nie. Wanneer die voorwerpe wat ondersoek word klein genoeg is, word dit nodig om die ander belangrike sub-veld van meganika, kwantummeganika, in te bring, wat die wette van die fisika van die makroskopiese voorwerpe aanpas vir die atomiese aard van materie deur die insluiting van die golf–partikel dualiteit van atome en molekules. Wanneer beide kwantum meganika en klassieke meganika nie geld nie, soos by die kwantum vlak teen hoë spoed, word kwantum-veld teorie ('QFT – quantum field theory') van toepassing.

Die term "klassieke meganika" is geskep in die vroeë 20ste eeu om die stelsel van fisika begin deur Isaac Newton en baie kontemporêre 17de eeu natuurlike filosowe te beskryf. Dit is gebou op die vorige astronomiese teorieë van Johannes Kepler, wat op sy beurt gebaseer is op die akkurate waarnemings van Tycho Brahe en die studies van die aarde se projektiel beweging deur Galileo. Aangesien hierdie aspekte van fisika ontwikkel is lank voor die opkoms van die kwantumfisika en relatiwiteit, sluit sommige bronne Albert Einstein se teorie van relatiwiteit uit van hierdie kategorie. Maar 'n aantal moderne bronne sluit wel relatiwistiese meganika in, wat na hul siening "klassieke meganika" in sy mees ontwikkelde en mees akkurate vorm is.

Die vroegste ontwikkeling van klassieke meganika word dikwels na verwys as Newton-meganika. Dit is die deel van klassieke meganika wat verband hou met die fisiese konsepte gebruik deur asook die wiskundige metodes uitgevind deur Newton, Leibniz, en ander. Later is meer abstrakte en algemene metodes ontwikkel, wat lei tot die herformulerings van klassieke meganika wat bekend staan as analitiese meganika met twee hoof vertakkings, Lagrangian meganika en Hamiltoniese meganika. Hierdie vooruitgang is hoofsaaklik gemaak in die 18de en 19de eeue.


</doc>
<doc id="116861" url="https://af.wikipedia.org/wiki?curid=116861" title="Lotarius II">
Lotarius II

Lotarius II (835–8 Augustus 869) was 'n Karolingiese koning. Hy was 855-869 koning van die noordelike deel van die Midderyk, wat later as Lotaringe bekend raak. Dit het van die Alpe tot die huidige Nederlandse kus gestrek.

Hy was die tweede seun van keiser Lotarius I (wat tot 855 die hele Midderyk regeer) en agterkleinseun van Karel die Grote.

Ná sy pa se dood in 855 raak die Karolingiese Ryk in vyf stukke verdeel, onder twee generasies van Karolingers:
Sy ooms wil die verdeelde Midderyk inlyf. In Maart 857 ontmoet Lotarius oom Karel die Kaalkop in St. Quentin en hernieu daar sy pa se bondgenootskap met sy half-oom. Sy broer Lodewyk II die keiser wat Italië regeer doen dieselfde met die ander oom, Lodewyk die Duitser. In Augustus 858 val Lodewyk die Duitser die ryk van Karel die Kaalkop binne en probeer die hele Frankiese Ryk is sy mag te kry.

Die suidelike mark van Lotarius se koninkryk is die huidige Switserland of die toenmalige hertogdom Transjuranië wat beheers word deur Hugbert die seun van Boso van Arles. Lotarius trou in 855 met sy suster Theutberga, om sy bande met hom te versterk, maar twee jaar later probeer hy weens ontrou 'n egskeiding te verkry. Die gevolge is rampsalig. Hugbert kom in opstand. Deur Hugbert se opstand verloor Lotarius sy invloed op die strategiese Transjuranië, wat hy af moet staan aan die Oos-Frankiese Ryk.

Verder is die wet baie onduidelik oor egskeiding. Daardeur kry Pous Nicolaas I 'n belangrike rol in die magstryd binne die Karolingiese familie. Nicolaas benut dit om die politiese mag van die pouse te versterk. Hy dwing Lotarius om sy vrou weer te aanvaar. Lotarius sluit haar in Annecy in 'n tronk op, waaruit sy ontsnap. Lotarius se egskeiding is die begin van 'n lang debat oor huwelik, die reg en die invloed en mag van die kerk in die middeleeue en 'n belangrike stap in die proses waarin die Karolingers se mag afneem en die kerk s'n toeneem.


</doc>
<doc id="116865" url="https://af.wikipedia.org/wiki?curid=116865" title="Lys van Kanadese berge">
Lys van Kanadese berge

Die oorgrote meerderheid van die berge in Kanada lê in die westelike provinsies van British Columbia, Alberta, en die Yukon Territory. Die land se hoogste berg, die Mount Logan is 5,959 meter hoog.















</doc>
<doc id="116867" url="https://af.wikipedia.org/wiki?curid=116867" title="J. Chris Coetzee">
J. Chris Coetzee

Prof. Johannes Christiaan Coetzee (plaas Dassiepoort, Venterstad, Kaapkolonie, 8 Maart 1893 – Karmel, Pretoria, Transvaal, Suid-Afrika, 6 Desember 1989) was rektor van die PU vir CHO en skrywer van talle vakkundige werke oor die opvoedkunde.

Chris Coetzee was die tweede oudste kind van Johannes Lodewicus Coetzee (plaas Eselshoek, 15 September 1869 – Venterstad, 9 Februarie 1934) en Johanna Margaretha Kruger (plaas Vlakplaas, 21 Januarie 1870 – plaas Dassiepoort, 23 November 1943). Haar moeder, Johanna Kruger, het twee predikante-seuns gehad: di. G.H.J. Kruger en J.H. Kruger. Sy kinderjare was onbesorg en gelukkig. Volgens sy eie oorvertelling is hy "opgevoed in die vrese van die Here en touwys gemaak in wêreldlike kennis deur" sy "moeder veral, wat besonder skrander was". Coetzee is in 1902 vir die eerste keer skool toe ná die Driejarige Oorlog, maar na ’n privaat rebelleskool onder ene G. Knothe. Ná sowat ’n jaar het mnr. Knothe die dorp verlaat (na alle waarskynlikheid Venterstad), en is Coetzee noodgedwonge na die goewermentskool waar die kinders van Kaapse rebelle aanvanklik verag en/of afgeknou is. Einde 1908 het hy die "School Higher" afgelê en begin 1909 saam met meester G.G. Rossouw na Worcester in die Boland gegaan. Daar het hy einde 1909 onder Paul Roos, die oud-Springbokkaptein, gematrikuleer, kort voor dié hoof van die Worcesterse Jongenskool in April 1910 Stellenbosch toe verhuis het om daar sy lewenstaak te verrig aan die skool wat later sy naam sou dra, die Paul Roos Gimnasium. Feitlik alle onderwys aan die Jongenskool op Worcester was destyds deur medium van Engels, met net ’n bietjie onderrig in Hollands.

Van begin 1910 tot einde 1912 het Coetzee aan die literariese departement van die Teologiese Skool van die Gereformeerde Kerk op Potchefstroom studeer. Uit dié departement sou enkele jare later die Potchefstroom Universiteitskollege en eindelik die PU vir CHO ontstaan. Nadat hy die gekombineerde graad B.A.-Sc. ("Arts and Science") behaal het, is hy deur die toedoen van ds. Willem Postma, wat toe predikant van die Gereformeerde kerk Bloemfontein was, na die Grey-universiteitskollege (GUK) in die Vrystaatse hoofstad om daar verder te studeer in geskiedenis en opvoedkunde. In Junie 1914 het hy die Voorlopige Unie-O.1 deur medium van Afrikaans afgelê. Die Finale O.1 het hy in 1917 aan die GUK behaal met ’n verhandeling oor "Die onderwys van die geskiedenis op middelbare skool". 

In 1921 kom die M.A. (Moderne Tale) aan die beurt met ’n verhandeling oor "Faktore in die opbloei van die Afrikaanse taal" (volgens ’n ander bron "Die faktore vir die opbloei van die Afrikaanse letterkunde") en in 1923 die M.Ed. met ’n verhandeling oor "Adolessente psigologie". In 1925 behaal hy die graad D.Phil. aan die Universiteit van Suid-Afrika (waarvan die PUK destyds ’n konstituerende kollege was) onder promotorskap van prof. E. Eybers op ’n proefskrif oor "Eksperimentele opvoedkundige studies" (oftewel "Eksperimentele ondersoekings na die algemene en rekenkundige bekwaamheid van skoolkinders op enkele Transvaalse skole").

Chris Coetzee het middel 1914 na die Noordoos-Kaap teruggekeer en werk van Julie daardie jaar tot Junie 1917 as onderwyser in wiskunde, natuur- en skeikunde, Latyn en Hollands vir st. 7 – 10 aan die Gereformeerde Gimnasium op Steynsburg. Van Julie tot Desember 1916 het hy as hoof van die Gimnasium sowel as die Opleidingskool aldaar waargeneem. 

Middel 1917 het hy na Potchefstroom teruggekeer en van toe tot Desember 1920 was hy onderwyser in wiskunde en skeinat aan die Potchefstroom Gimnasium, wat in 1915 hoofsaaklik deur ds. W.J. de Klerk, Gereformeerde predikant, se toedoen tot stand gekom het. Intussen was hy van 1919 tot 1924 ook deeltydse dowent, tesame met D.J. van Rooy, in wiskunde, toegepaste wiskunde en natuurkunde aan die Potchefstroomse Universiteitskollege (PUK).

Begin 1921 is Coetzee aangestel as dosent in wiskunde, natuurkennis en skoolorganisasie en –tug aan die Potchefstroomse Onderwyskollege (POK), waarvan hy waarnemende hoof was van Oktober tot Desember 1924. Op 24 Februarie 1924 het hy na die PUK teruggekeer toe hy aangestel word as professor in opvoedkunde. Van 1934 tot 1951 was hy dekaan van die fakulteit opvoedkunde en van 1951 tot 1953 ondervoorsitter van die senaat. In 1953 het hy prof. J.C. van Rooy as rektor van die PU vir CHO opgevolg. Nes prof. Coetzee se vrou, Aletta, was prof. Van Rooy ’n kleinkind van die Van Rooy-stamouers.

Dr. G.C.P. van der Vyver skryf in "My erfenis is vir my mooi" (die gedenkboek by die eeufees van die Teologiese Skool Potchefstroom, 1969) dat dit moeilik is om in die beperkte omvang van die lewenskets in daardie boek ’n volledige beeld van "hierdie groot geleerde" te gee; daarom neem hy die woorde oor van "’n beter kenner as skrywer hiervan" (wie se naam hy ongelukkig nie noem nie): "Ons kan hom as pionier en grondlegger van die opvoedkunde in die Afrikaanse taal beskou . . . Hy is dus pionier en die vader van die Afrikaner se volkspedagogiek omdat hy die eerste en vernaamste boumeester daarvan was en gebly het."

Die Suid-Afrikaanse Akademie vir Wetenskap en Kuns het prof. Coetzee in 1957 vereer met die Stalsprys vir Taal en Geesteswetenskappe (Afdeling Opvoedkunde). Eredoktorsgrade is aan hom toegeken deur die Universiteite van Potchefstroom vir Christelike Hoër Onderwys en Pretoria.

Coetzee het etlike buitelandse reise onderneem en konferensies bygewoon, onder meer in die Verenigde State van Amerika en Kanada, waarheen sy eggenote hom vergesel het. Hy was ’n oortuigde voorstander van Christelik-nasionale onderwys (CNO). Dr. Van der Vyver skryf hy het deur middel van sy geskrewe en gesproke woord ’n stempel afgedruk op die onderwys in Suid-Afrika. "Wat ’n seën dat hierdie diep gelowige onderwysman en kultuurleier van formaat sy kragte van hart en verstand aan die PU vir CHO kon gee. Die tyd van sy rektorskap word dan ook gekenmerk deur fenomenale groei en uitbreiding." Met die jare het meer as 600 onderwysers onder hom afstudeer en is sowat 100 meestersverhandelings en 60 doktorsdissertasies onder sy leiding saamgestel.

Uit prof. Coetzee se pen het verskyn: "Eksperimentele opvoedkundige studies" (1926); "Psigoanalise, deel I" (1928); "Psigoanalise, deel II" (1929); "Verstandsmeting" (1931); "Vraagstukke van die Opvoedkundige Politiek" (1933); "Die kind en sy godsdiens" (1933); "Die Gereformeerde beginsel en die onderwys in Transvaal 1859-1937" (1939); "Die moderne opvoeding" (1939); "Die eerste beginsels van die Calvinistiese opvoeding" (1940); "Onderwys in Transvaal" 1838-1937 (1941); "Inleiding tot die Empiriese Opvoedkunde" (1942); "Opvoedkundige teorie en praktyk deur die eeue" (1943); "Inleiding tot die Historiese Opvoedkunde" (1943, 1958, 1936); "Inleiding tot die Teoretiese Opvoedkunde" (1944); "Inleiding tot die Praktiese Opvoedkunde" (1948, 1964); "A comparitive study of higher education in the U.S.A. and the Union of South Africa" (1959); "Geannoteerde bibliografie van ongepubliseerde proefskrifte en verhandelinge oor opvoedkundige en aanverwante vraagstukke" (tot 1949). Hierbenewens was hy medewerker aan etlike versamelwerke en het talle artikels van hom in buitelandse en plaaslike tydskrifte verskyn.

Coetzee is op 27 Maart 1920 op Aliwal-Noord getroud met Aletta Johanna Coetzee (1894–1978) van Steynsburg, die tiende kind van Charles van Rooy. Uit dié huwelik is vier kinders gebore, van wie dr. J.C. Coetzee predikant van die Gereformeerde kerke Pietersburg (1964–1968) en Paarl (1968–1970) was en daarna professor aan die Teologiese Skool Potchefstroom van 1971 tot sy aftrede in 1998. Hy is oorlede op 10 Oktober 2002. Die vier kinders was:



</doc>
<doc id="116872" url="https://af.wikipedia.org/wiki?curid=116872" title="LGBT-regte in Pakistan">
LGBT-regte in Pakistan

Pakistan besit min of geen LGBT-regte. Sedert 6 Oktober 1860 is dit onwettig om deel te neem aan homoseksuele dade (seksuele kontak met 'n persoon van dieselfde geslag) in Pakistan. Anders as in hulle buurland, Indië, is hierdie wet nog nie herroep nie. Homoseksualiteit word ook as taboe beskou in Pakistan. Die vernaamste godsdiensgroepe in Pakistan keur nie homoseksualiteit goed nie. As gevolg hiervan is baie mense in die land gekant teen homoseksualiteit, asook ander vorme van alternatiewe seksuele oriëntasie.

Pakistan is amptelik 'n Islamitiese Republiek. Maar in werklikheid is Pakistan grootliks 'n sekulêre (nie-godsdienstige) staat, wat hoofsaaklik Anglo-Saksiese wette van die Britte geërf het. Deesdae is daar tendense (of patrone) van liberalisering (meer liberaal) in die land. Globalisering en sosiale verdraagsaamheid is ook aan die toeneem. As gevolg hiervan, kon openbare gaypartytjies begin plaasvind in die land, en bloei hierdie partye reeds vir 'n aantal jare op.

Die Grondwet van Pakistan verwys nie spesifiek na seksuele oriëntasie of geslagsidentiteit nie. Daar is egter sekere dele in die grondwet wat die regte van Pakistanse LGBT-burgers kan beïnvloed.


</doc>
<doc id="116874" url="https://af.wikipedia.org/wiki?curid=116874" title="Denneboom">
Denneboom

'n Denneboom is 'n keëldraende naaldboom wat tot die genus "Pinus" behoort.

Hierdie genus kom oorspronklik op die Noordelike Halfrond voor, maar party spesies daarvan het ook in Suid-Afrika genaturaliseer. Tegnies is hulle indringerplante. Die SANBI-rooilys vermeld 8 spesies:



</doc>
<doc id="116876" url="https://af.wikipedia.org/wiki?curid=116876" title="Hamiltoniese meganika">
Hamiltoniese meganika

Hamiltoniese meganika is 'n teorie wat ontwikkel het as 'n herformulering van klassieke meganika en dit voorspel dieselfde uitkomste as nie-Hamiltoniese-klassieke meganika. Dit maak gebruik van 'n ander wiskundige formalisme en het 'n meer abstrakte begrip van die teorie verskaf. Histories was dit 'n belangrike herformulering van klassieke meganika, wat later bygedra het tot die formulering van statistiese meganika en kwantum meganika.

Hamiltoniese meganika was eerste geformuleer deur William Rowan Hamilton in 1833 vanaf Lagrange-meganika, 'n vorige herformulering van klassieke meganika in 1788 deur Joseph Louis Lagrange. Hamiltoniese meganika en Lagrange-meganika vorm saam die twee hoof vertakkings van analitiese meganika.


</doc>
<doc id="116880" url="https://af.wikipedia.org/wiki?curid=116880" title="Lys van honderasse">
Lys van honderasse

Hierdie artikel is 'n lys van erkende en nie-erkende honderasse. Die lys probeer sover moontlik die kategorieë van die "Fédération Cynologique Internationale" (Internasionale Hondeteelvereniging) te volg. Die FCI verdeel honde in 10 rasgroepe. In totaal word 356 honderasse deur die FCI erken. Hierdie artikel sluit afsonderlik ook honderasse in wat nie deur die FCI erken word nie.





</doc>
<doc id="116881" url="https://af.wikipedia.org/wiki?curid=116881" title="Analitiese meganika">
Analitiese meganika

In teoretiese fisika en wiskundige fisika, is analitiese meganika, of teoretiese meganika 'n versameling van nou nouliks verwante alternatiewe formulerings van klassieke meganika. Dit is ontwikkel deur baie wetenskaplikes en wiskundiges gedurende die 18de eeu asook daarna, na aanleiding van Newton-meganika. Aangesien Newton-meganika vektor hoeveelhede van beweging, veral versnellings, momentum en kragte van die dele van 'n sisteem oorweeg, is 'n alternatiewe naam vir die meganika wat deur Newton se wette en Euler se wette regeer word "vektor meganika".

Daarteenoor maak analitiese meganika gebruik van die "skalaar "eienskappe van beweging wat die sisteem as 'n heel verteenwoordig—gewoonlik sy totale kinetiese energie en sy potensiële energie—nie Newton se vektor kragte van individuele partikels nie. 'n Skalaar het slegs 'n grote, terwyl 'n vektor grote en rigting besit. Die bewegingsvergelykings word afgelei van die skalaar hoeveelheid deur een of ander onderliggende beginsel oor die skalaar se variasie.

Analitiese meganika benut 'n stelsel se "beperkings" om probleme op te los. Die beperkings beperk die grade van vryheid wat die stelsel kan hê en dit kan gebruik word om die getal koördinate wat nodig is om die beweging op te los te verminder. Die formalisme is geskik vir arbitrêre koördinaat keuses, bekend is in hierdie konteks as veralgemeende koördinate. Die kinetiese en potensiële energie van die stelsel word uitgedruk met behulp van hierdie veralgemeende koördinate of momenta, en die bewegingsvergelykings kan so maklik opgestel word, dus laat analitiese meganika toe dat talle meganiese probleme opgelos kan word met 'n groter doeltreffendheid as wat die ten volle vektor gebaseerde metode doen. Dit werk nie altyd vir nie-konserwatiewe kragte of 'dissipative' kragte soos wrywing nie, in watter geval 'n mens kan terugkeer na Newton-meganika, of kan gebruik maak van die Udwadia–Kalaba vergelyking.

Twee hoof takke van 'n analitiese meganika is Lagrange-meganika (met behulp van veralgemeende koördinate ('generalized coordinates') en die ooreenstemmende veralgemeende snelhede in die opset ruimte ('configuration space')), en Hamiltoniese meganika (met die gebruik van koördinate en die ooreenstemmende momenta in fase ruimte (phase space)). Beide formulerings is ekwivalent deur 'n Legendre transformasie op die veralgemeende koördinate, snelhede, en momenta, dus bevat beide dieselfde inligting vir die beskryf van die dinamika van 'n sisteem. Daar is ander formulerings soos die Hamilton–Jacobi-teorie, Routhian meganika, en Appell se vergelyking van beweging. Al die bewegingsvergelykings vir deeltjies en velde, in enige formalisme, kan afgelei word uit die wyd toepasbare resultaat hiervan wat bekend staan as die beginsel van die minste aksie. Een hiervan is Noether se stelling, 'n verklaring wat behoudswette aan hulle geassosieerde simmetrieë konnekteer.

Analitiese meganika bring nie nuwe fisika in die prentjie in nie en is nie meer algemeen as Newton-meganika nie. Dit is eerder 'n versameling van ekwivalent formalismes wat wyd toepassings het. Die feit is dat dieselfde beginsels en formalismes gebruik kan word in relatiwistiese meganika en algemene relatiwiteit, en met 'n bietjie verandering, ook in kwantummeganika en kwantum-veld teorie.

Analitiese meganika word wyd gebruik, in fundamentele fisika tot toegepaste wiskunde, veral chaos teorie.

Die metodes van analitiese meganika is van toepassing op diskrete deeltjies, elk met 'n beperkte aantal grade van vryheid. Hulle kan aangepas word om kontinue velde of vloeistowwe te beskryf, wat 'n oneindige hoeveelheid grade van vryheid besit. Die definisies en vergelykings het 'n noue analogie met dié van daardie meganikas.


</doc>
<doc id="116884" url="https://af.wikipedia.org/wiki?curid=116884" title="Teorie">
Teorie

Teorie is 'n kontemplerende en rasionele tipe abstrakte of veralgemenende denke, of die resultate van sulke denke. Afhangende van die konteks, kan die resultate byvoorbeeld insluit algemene verduidelikings van hoe die natuur werk. Die woord het sy wortels in Antieke Griekeland, maar in die moderne gebruik het dit verskeie verskillende, verwante betekenisse aangeneem.

'n Teorie kan "normatief" (of voorskriftelik) wees, wat beteken: 'n veronderstelling oor wat behoort te wees. Dit bied "doelwitte, norme en standaarde". 'n Teorie kan 'n liggaam van kennis wees, wat moontlik mag of nie mag verband hou met spesifieke verduidelikende modelle nie. Om te teoretiseer is om hierdie liggaam van kennis te ontwikkel.

In Aristoteles se definisies, word teorie baie dikwels gekontrasteer met "praktyk" (uit die Griekse "praxis", πρᾶξις) 'n Griekse term vir "doen", wat teenoor teorie staan, want suiwer teorie behels geen doen nie, afgesien van dit self.

In die moderne wetenskap, verwys die term "teorie" na wetenskaplike teorieë, 'n goed-bevestigde tipe van verduideliking van die natuur, gemaak op 'n manier wat in ooreenstemming is met die wetenskaplike metode, en die vervulling van die kriteria wat vereis word deur moderne wetenskap. Sulke teorieë word beskryf op so 'n manier dat enige wetenskaplike in die veld in 'n posisie is om dit te verstaan en om óf empiriese ondersteuning te voorsien ("verifieer") óf om dit empiries te weerspreek ("vervals"). Wetenskaplike teorieë is die mees betroubare, streng en omvattende vorm van wetenskaplike kennis, in teenstelling met die meer algemene gebruik van die woord "teorie" wat impliseer dat iets onbewys of spekulatief is (wat beter beskryf word deur die woord "hipotese"). Wetenskaplike teorieë word onderskei van hipoteses, wat individuele empiries-toetsbare veronderstellings is, en wetenskaplike wette, wat 'n beskrywing is van hoe die natuur sal optree onder sekere omstandighede.



</doc>
<doc id="116886" url="https://af.wikipedia.org/wiki?curid=116886" title="Renosterbos">
Renosterbos

Die renosterbos ("Elytropappus rhinocerotis" (L.f.) Less.) is 'n struik wat inheems is aan Suid-Afrika en algemeen daar voorkom, maar ook buite dié land aangetref word. Op die SANBI-rooilys word dit as "veilig" (LC) gelys.

Dit kom in die Wes-, Oos- en Noord-Kaap, veral in renosterveld se plantegemeenskappe voor. In renosterveld kan dit die dominante spesie wees en daar word gestry oor of dit die natuurlike toestand is, of die gevolg van menslike verstoring, soos oorbeweiding is. Dit lyk egter of renosterbos se dominante posisie reeds vroeg bestaan het.

Renosterbos is 'n struik met een stam en kan tot 2 m hoog word. Die plant het 'n penwortel wat tot 6 m diep die grond in kan groei. Die blommetjies en die saadjies is baie klein en onopvallend. Bestuiwing vind glo deur die wind plaas. Die saadjies het pluimpies om deur die wind versprei te word.

Die herkoms van die naam renosterbos is oud. Van der Stel skryf in 1685 reeds:

Ondanks die naam is dit nie bekend of renosters dit vreet nie, hoewel Kolbe dit in 1731 wel beweer het. Vir ander groot herbivore is dit nie smaaklik nie en boere het dit lank as 'n bedreiging vir hul besigheid gesien. Daar is selfs geglo dat renosterbos 'n indringerplant moet wees, maar die genus "Elytropappus" behoort egter tot die Kaapse floraryk.
Dit is 'n plant wat verstoorde of oorbeweide grond indring. Indien daar reeds 'n goeie grasbedekking is, kry die plant min kans. Daar is 'n klein vlerklose sprinkaanspesie "Lentula obtusifrons" wat endemies is aan die Oos-Kaap en net renosterbos vreet.

Saam met renosterbos kom dikwels (waar dit domineer) ander struike voor soos "Oedera genistifolia" en "Oedera uniflora" in die suidelike renosterveld van die Overberg en "Relhania fruticosa" en "Leysera gnaphaloides" in die Swartland. In beide renosterveldgebiede word "Chrysocoma ciliata", "Pteronia incana" en "Eriocephalus africanus" aangetref.


</doc>
<doc id="116890" url="https://af.wikipedia.org/wiki?curid=116890" title="T'kaibebos">
T'kaibebos

Die T'kaibebos ("Pteronia incana") is 'n struik wat endemies aan Suid-Afrika is. Dit kom in die provinsies Noord-, Oos- en Wes-Kaap voor. Op die SANBI-rooilys is dit as "veilig" gelys.

Dit kom in renosterveld (Overberg en Swartland) saam met renosterbos voor.

Die plant is aromaties en onsmaaklik vir die vee en bevat 'n essentiële olie. Die enigste etnobotaniese inligtings oor hierdie plant is deur die Montagu Museum van die Wes-Kaap opgeteken. Dit is teen griep, koors, niersiektes en rugpyne gebruik. In 2010 is dit aan navorsing onderwerp om te sien of die essentiële olie wat uit die plant verkry kan word mediese waarde het. Die olie bevat veral β-pineen, limoneen, 1,8-cineool, myrceen, spathulenol, p-cymeen and metieleugenol en in kleiner hoeveelhede α-pineen, sabineen, γ-terpineen, terpinen-4-ol, biclogermacreen, globulol and α-bisabolol. Dit blyk veral werksaam teen die gis "Cryptococcus neoformans" te wees.


</doc>
<doc id="116891" url="https://af.wikipedia.org/wiki?curid=116891" title="Peter Kolbe">
Peter Kolbe

Peter Kolbe (1675–1726) was 'n sterrekundige wat tussen 1705 en 1713 die Nederlandse Kaapkolonie besoek het. Hy het in die tyd met die Sweedse botanikus Carl Peter Thunberg gereis.

In 1719 word in Hamburg sy "Caput Bonae Spei Hodiernum" gepubliseer wat die alledaagse lewe aan die Kaap beskryf, die geografie, die klimaat en inligtings bevat oor die fauna en flora van die kolonie. Daar is ook 'n etnografiese beskrywing van die Hottentotte. Dit lyk of Kolbe min astronomiese werk verrig het, hoewel hy 'n redelik goeie skatting van die Kaap se lengtegraad gemaak het.
Ná sy dood het Balthasar Lakeman die eerste Nederlandse vertaling van Kolbe se boek, "Naaukeurige en Uitvoerige Beschryving van de Kaap de Goede Hoop" gepubliseer.



</doc>
<doc id="116894" url="https://af.wikipedia.org/wiki?curid=116894" title="Verspeelde lente">
Verspeelde lente

Verspeelde lente is 'n roman van Johannes van Melle (Nasionale Boekhandel, 1963). Dit is in 1984 onder regie van Manie van Rensburg tot 'n suksesvolle televisiereeks verwerk met Ian Roberts en Elize Cawood in die hoofrole.


Pop le Roux (gespeel deur Elize Cawood) is ’n mooi, maar betreklik onontwikkelde, boeremeisie uit ’n arm familie. Die jong mans van die kontrei ding almal met mekaar mee om haar guns te wen. Die man wat sy lief het, is Manie Cronjé, maar hy is net so arm en Pop sien nie kans om verder swaar te kry nie. Sy trou uiteindelik met Jan Greyling, die ryk wewenaar. Geleidelik pas sy haar by haar nuwe lewe aan en word ’n goeie vrou vir Jan. Maar jare later as hy sterf en Manie ook ’n wewenaar is, bewerkstellig sy dit so dat sy weer by Manie uitkom.



</doc>
<doc id="116898" url="https://af.wikipedia.org/wiki?curid=116898" title="Euler se bewegingswette">
Euler se bewegingswette

In klassieke meganika, is Euler se bewegingswette bewegingsvergelykings wat Newton se bewegingswette vir punt partikels uitbrei vir starre liggaam-beweging. Hulle is geformuleer deur Leonhard Euler, meer as 50 jaar na Isaac Newton sy wette geformuleer het.


</doc>
<doc id="116899" url="https://af.wikipedia.org/wiki?curid=116899" title="Bewegingsvergelykings">
Bewegingsvergelykings

In klassieke meganika, is bewegingsvergelykings vergelykings wat die gedrag van 'n fisiese sisteem beskryf in terme van sy beweging as 'n funksie van tyd. Meer spesifiek, die bewegingsvergelykings beskryf die gedrag van 'n fisiese sisteem as 'n stel van wiskundige funksies gedefinieer in terme van dinamiese veranderlikes. Normaalweg word ruimtelike koördinate en tyd gebruik, maar ander kombinasies is ook moontlik, soos momentum-komponente en tyd. Die mees algemene keuse is veralgemeende koördinate wat enige gerieflike veranderlikes kan wees wat kenmerkend van die fisiese sisteem is. Die funksies word gedefinieer in 'n Euklidiese ruimte in klassieke meganika, maar word vervang deur geboë ruimtes in relatiwiteit. As die dinamika van 'n stelsel bekend is, is die vergelykings die oplossings vir die differensiaalvergelykings wat die dinamika beskryf.

Daar is twee hoof beskrywings van beweging: dinamika en kinematika.

"Dinamika" is algemeen, aangesien momenta, kragte en energie van die deeltjies in ag geneem word. In hierdie geval, verwys die term soms na die differensiaalvergelykings waaraan die stelsel voldoen (bv. Newton se tweede wet of Euler–Lagrange-vergelykings), en soms na die oplossings vir daardie vergelykings.

Maar "kinematika" is eenvoudiger aangesien dit slegs beholpe is met veranderlikes afgelei van die posisies van die voorwerpe en ook tyd. Onder daardie omstandighede van konstante versnelling, word hierdie eenvoudiger bewegingsvergelykings gewoonlik na verwys as die "SUVAT" vergelykings, wat voortspruit uit die definisies van kinematiese hoeveelhede: verplasing (), aanvanklike snelheid (), finale snelheid (), versnelling (), en die tyd ().

Bewegingvergelykings kan dus gegroepeer word onder hierdie hoof klassifikasies van beweging. In alle gevalle, is die belangrikste tipes van beweging: translasies, rotasies, ossillasies, of enige kombinasies hiervan.

'n Differensiaal beweginsvergelyking, gewoonlik geïdentifiseer as 'n sekere fisiese wet wat definisies van fisiese hoeveelhede toepas, word gebruik om 'n vergelyking vir die probleem daar te stel. Die oplossing van die differensiaalvergelyking sal lei tot 'n algemene oplossing met arbitrêre konstantes, wat 'n familie van oplossings voorstel. 'n Spesifieke oplossing kan verkry word deur die stel van die aanvanklike waardes, wat die waardes van die konstantes in die oplossing vas maak.

Histories het bewegingsvergelykings die eerste keer verskyn in klassieke meganika om die beweging van massiewe voorwerpe te beskryf. 'n Noemenswaardige toepassing was aan hemel meganika om die beweging van die planete te voorspel asof hulle wentel soos klokslag (dit was hoe Neptune voorspel was voor sy ontdekking) en ook om ondersoek te doen na die stabiliteit van die sonnestelsel.

Dit is belangrik om in ag te neem dat die groot liggaam werk wat kinematika, dinamika en die wiskundige modelle van die heelal behels, ontwikkel het in baba tree –met wankeling, opstaan en regstelling van self – oor meer as drie millennia en dit sluit bydraes van beide bekende name en ook ander wat sedertdien vervaag het uit die annale van die geskiedenis, in.


</doc>
<doc id="116900" url="https://af.wikipedia.org/wiki?curid=116900" title="Pierre Basson">
Pierre Basson

Pierre Basson (1880–22 Januarie 1906) was Suid-Afrika se eerste gedokumenteerde reeksmoordenaar. Hy het minstens nege mense in sy agterplaas in Claremont, Kaapstad om die lewe gebring en begrawe sodat hy hulle lewensversekering kon opeis. Toe polisielede by sy huis opdaag, het hy homself geskiet.

Pierre Corneille Faculys Basson is in 1880 gebore en maak hom op vroeë ouderdom al aan wrede dade skuldig. Op 12 val hy 'n seun met 'n mes aan en hy het genot uit die lyding van diere geput. Hy het onder andere daarvan gehou om voëls te vang en dood te martel. Hy het ook katte se pote afgekap, om te kyk hoe hulle van die pyn krul.

As volwassene het Basson geld aan mense uitgeleen. Leners moes hom as begunstigde op hul versekeringspolisse nomineer, waarna hy hulle tussen 13 Februarie 1903 en 22 Januarie 1906 doodgemaak het om die geld op te eis.

Basson se eerste slagoffer was sy broer Jasper, wat hy tydens 'n visvang-uitstappie op 4 Februarie 1903 verdrink het. Jasper se liggaam is nooit gevind nie en die versekeringsmaatskappy wou aanvanklik nie die polis uitbetaal nie, tot hulle deur 'n hof beveel is om dit te doen.

Hy neem sy eie lewe toe die polisie sy laaste slagoffer, Wilhelm Schaefer ('n Duitse boer), se graf ontdek. Sy laaste woorde aan sy ma, toe die die polisie met opgrawings op hul erf begin, was ""Ek gaan aantrek vir die polisie. Ek het niks verkeerd gedoen nie.""

Hy is later in 1906 postuum aan moord skuldig bevind.



</doc>
<doc id="116901" url="https://af.wikipedia.org/wiki?curid=116901" title="Deeltjie">
Deeltjie

'n Deeltjie is 'n klein fragment of hoeveelheid van materie. In die fisiese wetenskappe, is 'n deeltjie 'n klein gelokaliseerde voorwerp wat verskeie fisiese of chemiese eienskappe soos volume of massa toegeskryf kan word. Hulle wissel baie in grootte, van subatomiese deeltjies soos die elektron, tot mikroskopiese deeltjies soos atome en molekules, tot makroskopiese deeltjies soos poeiers en ook ander korrel materiaal. Deeltjies kan ook gebruik word om wetenskaplike modelle van selfs groter voorwerpe te skep, soos die beweging van mense in 'n skare.

Die term is nogal algemeen in sy betekenis, en word verfyn soos nodig deur verskeie wetenskaplike velde. Iets wat saamgestel is uit partikels kan verwys word na as partikulaat. Maar die term partikulaat word meestal gebruik om te verwys na die besoedeling in die Aarde se atmosfeer, wat 'n ophanging ('suspension?') van onverbinde deeltjies is, eerder as 'n verbinde deeltjie samevoeging ('connected particle aggregation').

Die konsep van deeltjies is veral nuttig wanneer 'n mens die natuur modelleer, aangesien die volledige behandeling van baie verskynsels uiters kompleks kan wees. Dit kan gebruik word om vereenvoudigende aannames met betrekking tot die prosesse wat betrokke is te maak. Francis Sears en Merk Zemansky, in die "Universiteit Fisika", gee die voorbeeld van die berekening van die landing-plek en spoed van 'n baseball gegooi in die lug. Hulle stroop geleidelik die baseball van die meeste van sy eienskappe, deur dit eerste te idealiseer as 'n rigiede glad sfeer, dan deur die weglaat van rotasie, dryfvermoë en wrywing, wat uiteindelik die probleem reduseer na die 'ballistics' van 'n klassieke punt deeltjie. Die behandeling van groot getalle van die deeltjies is die domein van statistiese fisika.


</doc>
<doc id="116902" url="https://af.wikipedia.org/wiki?curid=116902" title="Puntdeeltjie">
Puntdeeltjie

'n Puntdeeltjie (ook puntpartikel, ideale deeltjie of puntagtige deeltjie) is 'n idealisering van deeltjies wat volop gebruik word in fisika. Sy kenmerk is dat dit nie grootte besit nie: nul-dimensioneel, betekenende dat dit nie ruimte in beslag neem nie. 'n Puntdeeltjie is 'n gepaste voorstelling van enige voorwerp wie se grootte, vorm en struktuur irrelevant is in 'n gegewe konteks. Byvoorbeeld, van ver genoeg weg, sal 'n voorwerp van enige vorm lyk en optree soos 'n puntagtige voorwerp.

In die teorie van swaartekrag, bespreek fisici dikwels 'n puntmassa, wat beteken 'n puntdeeltjie met 'n nie-nul massa en geen ander eienskappe of struktuur nie. Net so in elektromagnetisme, bespreek fisici 'n puntlading, 'n puntdeeltjie met 'n nie-nul elektriese lading.

Soms, as gevolg van spesifieke kombinasies van die eienskappe, sal verlengde voorwerpe optree soos puntagtig selfs in hul onmiddellike omgewing. Byvoorbeeld, sferiese voorwerpe in 3-dimensionele ruimte wie se interaksies beskryf word deur die inverse kwadraat wet gedra hulle op so 'n wyse as of al hulle materie gekonsentreer is in hul massasenters. In Newton gravitasie en klassieke elektromagnetisme, is byvoorbeeld die onderskeie velde buite 'n ronde voorwerp identies aan dié van 'n puntdeeltjie van gelyke lading/massa geleë op die middelpunt van die sfeer.

In kwantum meganika, word die konsep van 'n puntdeeltjie gekompliseer deur die Heisenberg se onsekerheidsbeginsel, want selfs 'n elementêre deeltjie, met geen interne struktuur, beslaan 'n nie-nul volume. Byvoorbeeld, die atomiese wentelbaan van 'n elektron in die waterstofatoom beslaan 'n volume van ~10 m. Daar is nogtans 'n onderskeid tussen elementêre deeltjies soos elektrone of kwarke, wat geen bekende interne struktuur het nie, teenoor saamgestelde deeltjies soos protone, wat wel interne struktuur het: 'n proton bestaan uit drie kwarke. Elementêre deeltjies word soms "puntdeeltjies" genoem, maar dit word bedoel in 'n ander sin as wat hierbo bespreek is.

Puntmassa (puntagtige massa) is die konsep van óf materie wat oneindig klein is óf van 'n voorwerp wat beskou kan word as oneindig klein. In terme van grootte is hierdie konsep soortgelyk aan dié van puntdeeltjies. Maar in teenstelling met die puntdeeltjies, kan puntmassa slegs toegepas word op 'n voorwerp wat oneindig klein is.

'n Puntlading is 'n geïdealiseerde model van 'n deeltjie wat 'n elektriese lading besit. 'n Puntlading is 'n elektriese lading by 'n wiskundige punt, met geen afmetings.

In kwantum meganika, is daar 'n onderskeid tussen 'n elementêre deeltjie (ook genoem "puntdeeltjie") en 'n saamgestelde deeltjie. 'n Elementêre deeltjies, soos 'n elektron, kwark, of foton, is 'n deeltjie met geen interne struktuur, terwyl 'n saamgestelde deeltjies, soos 'n proton of neutron, 'n interne struktuur het (sien figuur). Maar elementêre of saamgestelde deeltjies is nie een ruimtelik gelokaliseerd nie, as gevolg van die Heisenberg se onsekerheidsbeginsel. Die deeltjie golfpakkie beslaan altyd 'n nie-nul volume. Byvoorbeeld, sien atoom orbitale: Die elektron is 'n elementêre deeltjie, maar sy kwantum toestand vorm drie-dimensionele patrone.


</doc>
<doc id="116903" url="https://af.wikipedia.org/wiki?curid=116903" title="Voorwerp">
Voorwerp

Voorwerp kan verwys na:




</doc>
<doc id="116904" url="https://af.wikipedia.org/wiki?curid=116904" title="Wouter Basson">
Wouter Basson

Wouter Basson (1950-) is 'n Suid-Afrikaanse geneesheer wat tydens die apartheidsjare die hoof van ’n geheime chemiese wapenprogram van die destydse regering was. Die media het na hom as die "Gifdokter" en "Dokter Dood" verwys. Hy is in 2002 van 67 klagte teen hom vrygespreek, nadat hy in 1999 met volle salaris van sy militêre pos geskors is. Die staat se appèl teen die uitspraak en hul aansoek by die Grondwethof is van die hand gewys.

Basson is onder andere daarvan beskuldig dat hy 'n "dodelike driedubbele mengeldrankie" van kragtige spierverslappers verskaf het wat deur die Suid-Afrikaanse Weermag (SAW) tydens Projek "Coast" teen hulle vyande gebruik is. 'n Verslag van die Verenigde Nasies het die bestanddele van die mengeldrankie as ketamien, suksinielcholien, en tubokurarien geïdentifiseer.

In 2013, ná 'n 6 jare lange ondersoek, het 'n tugpaneel van die Raad op Gesondheidsberoepe hom op vier aanklagte van "onprofessionele" en "onetiese" gedrag skuldig bevind. Basson het hulle hof toe gesleep en gesê dat daar geen getuies teen hom geroep is nie. Vonnisoplegging kon gevolglik nie plaasgevind nie en is hy nie van die mediese rol geskrap nie.


</doc>
<doc id="116905" url="https://af.wikipedia.org/wiki?curid=116905" title="Stabiliteit van die Sonnestelsel">
Stabiliteit van die Sonnestelsel

Die stabiliteit van die Sonnestelsel is 'n onderwerp van baie navorsing in sterrekunde. Alhoewel die planete histories gesien stabiel is en op kort termyn so sal bly, kan hul swak swaartekraguitwerking op mekaar onvoorspelbare gevolge hê. Om hierdie rede word (onder meer) gesê die Sonnestelsel is chaoties, en selfs die mees akkurate langtermyn-modelle vir die wentelbaanbewegings van die Sonnestelsel is nie vir meer as 'n paar tienmiljoen jaar geldig nie.

Die Sonnestelsel is stabiel wat die mens betref, asook vir veel langer, omdat nie een van die planete binne die volgende paar miljard jaar teen mekaar sal bots of uit die stelsel gewerp sal word nie en die Aarde se wentelbaan sal dus relatief stabiel bly.

Sedert Newton se Swaartekragwet (1687) soek wiskundiges en sterrekundiges (soos Laplace, Lagrange, Gauss, Poincaré, Kolmogorov, Vladimir Arnold en Jürgen Moser) na bewyse vir die stabiliteit van die planete se beweging, en hierdie soeke het gelei tot baie wiskundige ontwikkelings en verskeie daaropvolgende "bewyse" van die stabiliteit van die Sonnestelsel.

Die wentelbane van die planete is onderhewig aan langtermyn-variasies, en modelle van die Sonnestelsel is onderhewig aan die "n"-liggaamprobleem.


</doc>
<doc id="116906" url="https://af.wikipedia.org/wiki?curid=116906" title="Nukleosintese">
Nukleosintese

Nukleosintese, of kernsintese, is die proses waardeur nuwe, swaarder elemente gevorm word uit ligter elemente. Die term "sintese" kom uit Grieks en beteken "samevoeging". 

Die heel eerste vorm van nukleosintese het tydens die vroeë fases van die heelal voorgekom toe kerns gevorm is wat swaarder is as die heel ligste isotoop van waterstof (waterstof-1, H, met ’n enkele proton as kern). Baie sterrekundiges glo dit het plaasgevind van 10 sekondes tot 20 minute ná die Oerknal, en was verantwoordelik vir die vorming van die meeste helium in die heelal as die isotoop helium-4 (He), asook klein hoeveelhede van die waterstofisotoop deuterium (H of D), die heliumisotoop helium-3 (He) en baie klein hoeveelhede van die litiumisotoop litium-7 (Li). Benewens dié stabiele kerns is twee onstabiele, of radioaktiewe, isotope gevorm: die swaar waterstofisotoop tritium (H of T); en die berilliumisotoop berillium-7 (Be). Hierdie onstabiele isotope het egter later verval tot He en Li, soos hierbo.

Feitlik alle elemente swaarder as litium het veel later begin vorm deur sternukleosintese, wat plaasvind in swaar sterre wat evoleer en ontplof. ’n Baie hoë temperatuur en druk in die sterre veroorsaak kernreaksies waardeur hoofsaaklik helium uit waterstof gevorm word, daarna koolstof uit helium en nog later swaarder elemente uit hierdie koolstof. 

Die eerste stadium, dié van ’n omskakeling van waterstof in helium, vind in alle sterre plaas, en die ander stadiums net in swaar sterre (met ’n groot massa). In sulke sterre vorm "skille" (lae) om die kern waarin verskillende elemente kernfusie ondergaan om swaarder elemente te vorm. Hoe nader die laag aan die ster se kern is, hoe warmer is dit en hoe groter die druk, wat beteken hoe swaarder elemente kan daar kernfusie ondergaan. In die buitenste laag (by temperature vanaf 10 miljoen grade) word waterstof in helium omgeskakel (4 H formula_1 He); in die laag daaronder (vanaf 100 miljoen grade) helium in koolstof (3 He formula_1 C); in die lae nader aan die ster se kern word agtereenvolgens koolstof met helium omgeskakel in suurstof (O) en neon (Ne), en neon met helium in magnesium (Mg), silikon (Si), 

Die vorming van kerne tot Si vind veral deur heliumvangs plaas. Wanneer Si gevorm word is die temperatuur in die ster nogtans so hoog (omtrent 3x10 K) dat die termiese straling 'n energie van MeV's besit en dit is genoeg om die kerne to fotodissosieer. Kerne word dus afgebreek na heliumkerne, maar hierdie heliumkerne kan ook met 28Si reageer en so S, Ar, Ca, Ti, Cr, Fe en Ni vorm. Hierdie kerne wat se massagetal 'n veelvoud van 4 is en wat eweveel neutrone as protone bevat word die alfakerne genoem. Ander kerne soos F, Na, P ens. kan ook gevorm word, maar dit vereis ander prosesse. Dit verklaar hoekom hulle nie so volop gevorm word nie.

Elemente swaarder as yster kan nie in brandende sterre ontstaan nie, maar dit gebeur wel in supernovas. Tot met die vorming van yster word energie vrygestel tydens kernfusie. Vir die vorming van swaarder elemente is energie nodig. Hierdie elemente ontstaan deur neutronvangs. Hierdeur kan die atoomkern oorgaan in ’n isotoop wat aan betaverval onderhewig is en so een plek verder in die periodieke stelsel vorder.

Burbridge et. al. en Cameron het in 1957 reeds voorgestel dat die vorming van swaarder nukliede (A>70) deur drie verskillende prosesse veroorsaak kan word:


’n Ster is dus eintlik ’n soort fabriek waar chemiese elemente vervaardig word. Alle elemente swaarder as waterstof, helium en litium, met ander woorde die grootste deel van die bestanddele van die Aarde, het deur nukleosintese in die sterre ontstaan. Dit het weliswaar nie in die Son gebeur nie, maar in vroeër, groter sterre wat in die een of ander stadium in ’n supernova ontplof het. Tydens ’n supernova word al die swaar elemente in die ster die ruimte ingeslinger en daarna kan dit in nuwer sterre opgeneem word. (Alle elemente swaarder as waterstof en helium word in sterrekunde metale genoem.) Ons Son is in hierdie stadium net warm genoeg om waterstof in helium om te skakel.

Die Son is dus ’n ster van die tweede generasie, waarvan die swaarder elemente kom uit ouer sterre wat sternukleosintese ondergaan en toe ontplof het. Dit verklaar waarom daar in ons Son meer yster en swaarder elemente is as in veel ouer sterre.

Nukleosintese is in die 1950's ontdek deur die fisikus Fred Hoyle, wat ’n belangrike ondersoek gedoen het na die ontstaan van chemiese elemente in sterre. Sy werk het gelei tot die nou klassieke artikel "Synthesis of the Elements in Stars" deur die egpaar Geoffrey en Margaret Burbidge, William Fowler en Hoyle oor nukleosintese. In die artikel word alle meganismes ontleed waardeur ligter elemente in sterre in swaarder elemente omgeskakel word. Hoyle het ook die ingewikkelde wiskundige modelle ontwikkel waarmee die snelheid van kernreaksies bereken kon word. Dit verklaar onder meer waarom bepaalde elemente in die heelal in groter of kleiner hoeveelhede voorkom. 

Hoyle het ook die proses verklaar waardeur heliumkerns in koolstofkerns omgeskakel word.

Danksy die werk van bogenoemde skrywers is die Nobelprys vir Fisika in 1983 aan William Fowler toegeken. Dit is merkwaardig dat Hoyle nie ook beloon is nie, maar dit is waarskynlik omdat hy intussen ’n omstrede figuur in wetenskaplike kringe geword het weens ’n paar ongewone teorieë en uitlatings. Hy het ook die Oerknalteorie verwerp, ’n term wat hy uitgedink het om sy minagting daarvoor te toon.



</doc>
<doc id="116910" url="https://af.wikipedia.org/wiki?curid=116910" title="Euklidiese ruimte">
Euklidiese ruimte

In meetkunde, sluit Euklidiese ruimte die twee-dimensionele Euklidiese vlak, die drie-dimensionele ruimte van Euklidiese meetkunde, en sekere ander ruimtes in. Dit is vernoem na die Antieke Griekse wiskundige Euclid van Alexandrië. Die term "Euklidiese" onderskei hierdie ruimtes van ander vorme van ruimtes wat in die moderne meetkunde oorweeg word. Euklidiese ruimtes veralgemeen ook na hoër dimensies.


</doc>
<doc id="116912" url="https://af.wikipedia.org/wiki?curid=116912" title="Bariogenese">
Bariogenese

Bariogenese is in fisiese kosmologie die generiese term vir die hipotetiese fisiese prosesse wat in die vroeë heelal plaasgevind en barion-asimmetrie veroorsaak het, dus die wanbalans tussen barione en antibarione in die waarneembare heelal.

Teorieë oor bariogenese word geskoei op verskillende beskrywings van die wisselwerking tussen basiese deeltjies. Twee belangrike teorieë is elektroswak bariogenese (standaardmodel), wat tydens die elektroswak epog van die Oerknal plaasgevind het, en grootverenigingsbariogenese, wat tydens of net ná die grootverenigingsepog plaasgevind het. Kwantumveldteorie en statistiese fisika word gebruik om sulke moontlike meganismes te beskryf.

Bariogenese is gevolg deur oerknalnukleosintese, toe atoomkerns begin vorm het.



</doc>
<doc id="116913" url="https://af.wikipedia.org/wiki?curid=116913" title="Fisiese kosmologie">
Fisiese kosmologie

Fisiese kosmologie is die bestudering van die grootste strukture en die dinamika van die heelal. Dit behels veral basiese vrae oor die ontstaan, strukture, evolusie en eindelike lot daarvan. Vir die grootste deel van die mens se bestaan was dit ’n tak van metafisika en godsdiens. Kosmologie as ’n wetenskap het ontstaan met die Koperniese beginsel, wat daarop dui dat hemelliggame dieselfde fisiese wette as op die Aarde gehoorsaam, en Newtonse meganika, wat ons die eerste keer dié fisiese wette laat verstaan het.

Fisiese kosmologie soos ons dit nou verstaan, het in 1915 begin met die ontwikkeling van Albert Einstein se teorie van algemene relatiwiteit, gevolg deur groot ontdekkings danksy waarnemings in die 1920's: eers het Edwin Hubble ontdek die heelal bevat groot getalle sterrestelsels benewens ons eie Melkweg; daarna het werk deur Vesto Slipher en ander gewys die heelal is voortdurend aan die uitdy. Dit het gelei tot spekulasies oor die ontstaan van die heelal en tot onder meer die Oerknalteorie as die mees algemeen aanvaarde kosmologiese model. Daar is ’n paar alternatiewe modelle, maar die meeste kosmoloë stem saam die Oerknal verduidelik die waarnemings beter.

Dramatiese vooruitgang in waarnemingskosmologie sedert die 1990's, insluitende van die kosmiese mikrogolfagtergrond, veraf supernovas en die rooiverskuiwing van sterrestelsels, het gelei tot die ontwikkeling van ’n standaardmodel van kosmologie. Volgens dié model bevat die heelal groot hoeveelhede donker materie en donker energie. Die aard daarvan word tans nie duidelik verstaan nie, maar die model gee gedetailleerde voorspellings wat uitstekend ooreenstem met baie verskillende waarnemings.

Kosmologie steun swaar op werk op verskillende navorsingsterreine in teoretiese en toegepaste fisika. Dit sluit in deeltjiefisikateorie en waarnemings- en teoretiese astrofisika, algemene relatiwiteit, kwantummeganika en plasmafisika.

Ligte chemiese elemente, hoofsaaklik waterstof en helium, is tydens die Oerknal geskep (sien Nukleosintese). Die klein atoomkerns het saamgesmelt tot groter kerns om swaarder elemente soos yster en nikkel te vorm, wat stabieler is. Dit het gelei tot ’n "latere energievrystelling". Sulke reaksies van kerndeeltjies in sterre dra steeds by tot "skielike energievrystellings", soos in novas. Die inval van materie in swartkolke vanweë swaartekrag sorg ook vermoedelik vir die hoogste-energieprosesse, wat gewoonlik gesien kan word in die middel van sterrestelsels (sien Kwasar en Aktiewe sterrestelsel).

Kosmoloë kan nie alle kosmiese verskynsels presies verklaar nie, soos die al hoe vinniger uitdying van die heelal aan die hand van konvensionele energievorme. In plaas daarvan stel hulle ’n nuwe soort energie, donker energie, voor wat regdeur die heelal voorkom. Een hipotese is dat donker energie die energie van virtuele deeltjies is wat geglo word in ’n vakuum bestaan vanweë die onsekerheidsbeginsel.

Daar is geen duidelike manier om die totale energie in die heelal te definieer aan die hand van die mees algemeen aanvaarde swaartekragteorie, algemene relatiwiteit, nie. Daarom is die vraag of die totale energie bewaar bly in ’n uitdyende heelal, steeds omstrede. Elke foton wat byvoorbeeld deur die intergalaktiese ruimte beweeg, verloor energie weens die rooiverskuiwingseffek. Dit lyk nie of hierdie energie na enige ander stelsel oorgedra word nie, en daarom gaan dit vermoedelik permanent verlore. Aan die ander kant is daar kosmoloë wat vasbeslote is dat die energie op die een of ander manier bewaar word; dit gehoorsaam die wet van die behoud van energie.

Termodinamika van die heelal is ’n veld wat ondersoek instel na watter energievorm die heelal oorheers – relativistiese deeltjies, waarna as straling verwys word, of nierelativistiese deeltjies, waarna as materie verwys word. Eersgenoemde, waarvan die rusmassa sero of onbeduidend is in vergelyking met hul kinetiese energie, beweeg teen die spoed van lig of baie naby daaraan; daarteenoor is nierelativistiese deeltjies se rusmassa baie hoër as hul energie en beweeg hulle baie stadiger as die spoed van lig.

Namate die heelal uitdy, word materie en straling albei yler, maar die energiedigtheid van straling en van materie raak teen verskillende tempo's yler. Wanneer ’n sekere volume uitsit, word die massa-energiedigtheid net deur die toename in volume verander, maar die energiedigtheid van straling word verander deur die toename in volume sowel as die toename in die golflengte van die fotons waaruit dit bestaan. Die energie van straling word dus ’n al hoe kleiner deel van die totale energie namate die heelal uitdy. Daar word geglo straling het oorheers in die vroeë heelal en dat dit die verlangsaming van die uitdying beheer het. Later, toe die gemiddelde energie per foton sowat 10 eV of minder word, het materie die tempo van die verlangsaming begin beheer en vandag oorheers materie die heelal. Namate die uitdying van die heelal voortgaan, word materie yler en raak die kosmologiese konstante oorheersend, wat lei tot ’n versnelling van die uitdying.

Die geskiedenis van die heelal is ’n sentrale kwessie in kosmologie. Dit word verdeel in verskillende tydperke volgens die oorheersende kragte en prosesse in elkeen. Die standaardmodel van kosmologie staan bekend as die Lambda-KDM-model.

Die vergelykings van beweging wat die heelal as geheel regeer, word afgelei van algemene relatiwiteit met ’n klein, positiewe kosmologiese konstante. Die gevolg is ’n uitdyende heelal; vanweë dié uitdying koel die straling en materie in die heelal af en word dit yler. Aanvanklik is die uitdying verlangsaam deur swaartekrag wat die straling en materie aangetrek het. Namate dit al hoe yler geraak het, het die kosmologiese konstante al hoe meer oorheersend geword en die uitdying van die heel het begin versnel eerder as verlangsaam. Dit het miljarde jare gelede gebeur.

Deeltjiefisika, veral die verstrooiingsprosesse en verval van onstabiele deeltjies, is belangrik vir die gedrag van die vroeë heelal omdat die vroeë heelal so warm was dat die gemiddelde energiedigtheid baie hoog was. 

Gewoonlik is ’n verstrooiings- of vervalproses belangrik in ’n sekere kosmologiese tydperk as die tydskaal wat die proses beskryf, kleiner of naby aan die tydskaal van die uitdying van die heelal is. Die tydskaal wat die uitdying van die heelal beskryf, is formula_1, waar formula_2 die Hubblekonstante is, wat self eintlik van tyd tot tyd verskil. Die uitdyingstydskaal formula_1 is rofweg gelyk aan die ouderdom van die heelal in ’n sekere tyd.

Volgens waarnemings het die heelal moontlik sowat 13,8 miljard jaar gelede ontstaan. Sedertdien het die evolusie daarvan deur drie fases gegaan. Die eerste fase, wat nog swak verstaan word, was die breukdeel van ’n sekonde waarin die heelal so warm was dat subatomiese deeltjies ’n energie gehad het wat hoër was as dit wat tans behaal kan word met deeltjieversnelling op Aarde. Hoewel die basiese eienskappe van hierdie tydperk dus uitgewerk is in die Oerknalteorie, berus die besonderhede grootliks op ingeligte raaiskote.

Hierna het die evolusie van die vroeë heelal voortgegaan volgens bekende hoë-energiefisika. Die eerste protone, elektrone en neutrone het gevorm, toe kerns en eindelik atome. Met die vorming van neutrale waterstof is die kosmiese mikrogolfagtergrond vrygestel. 

Laastens het die tydperk van struktuurvorming begin, toe materie begin versamel het in die eerste sterre en kwasars, en eindelik sterrestelsels, sterrestelselswerms en superswerms. Die toekoms van die heelal is nog in ’n groot mate onbekend, maar volgens die Lambda-KDM-model sal dit vir ewig aanhou uitdy.

Hieronder is die aktiefste studievelde in kosmologie, min of meer in chronologiese volgorde. Dit sluit nie al die Oerknalkosmologie in nie; dit word beskryf in die artikel Chronologie van die heelal.

Dit lyk of die Oerknalteorie die vroeë, warm heelal goed beskryf vanaf omtrent 10 sekondes, maar dit lewer verskeie probleme op. Die een is dat daar geen oortuigende rede is, volgens huidige deeltjiefisika, dat die heelal plat, homogeen en isotropies is nie. Verder suggereer grootverenigingsteorieë in deeltjiefisika dat daar magnetiese monopole in die heelal moet bestaan, en dit is nog nie ontdek nie. Hierdie probleme word opgelos as ’n mens aanneem daar was ’n kort tydperk van kosmiese inflasie, wat daartoe gelei het dat die heelal plat is en wat anisotropieë en inhomogeniteite uitgestryk het tot op die waargenome vlak, asook die monopole eksponensieel uitgedun het. Die fisikamodel agter kosmiese inflasie is uiters eenvoudig, maar dit is nog nie deur deeltjiefisika bevestig nie en daar is groot probleme om inflasie te vereenselwig met kwantumveldteorie. Sommige kosmoloë glo snaarteorie en braankosmologie sal ’n alternatief vir inflasie oplewer.

Nog ’n groot probleem in kosmologie is die vraag wat veroorsaak het dat die heelal baie meer materie as antimaterie bevat. Kosmoloë kan deur waarnemings aflei die heelal is nie verdeel in streke van materie en antimaterie nie. As dit was, sou X-strale en gammastrale ontstaan het vanweë die vernietiging van deeltjies, maar dit is nog nie waargeneem nie. Iets in die vroeë heelal moes dus ’n effense oormaat materie tot gevolg gehad het. Hierdie proses, wat nog nie verstaan word nie, word bariogenese genoem. 

Die probleem met bariogenese en kosmiese inflasie is albei nou verwant aan deeltjiefisika en oplossings daarvoor kan dalk met teorieë en eksperimente verkry word, eerder as deur die waarneming van die ruimte.

Oerknalnukleosintese is die teorie van die vorming van elemente in die vroeë heelal. Dit het geëindig ’n paar minute ná die Oerknal toe die heelal se temperatuur laer gedaal het as die temperatuur waarby kernfusie sal plaasvind. Oerknalnukleosintese was dus net vir ’n kort rukkie aktief en daarom het net die ligste elemente ontstaan. Dit het begin by waterstofione (protone), en hoofsaaklik deuterium, helium-4 en litium is gevorm. Ander elemente is net in spoorhoeveelhede vervaardig. Die teorie is in 1948 ontwikkel en verbind die groot hoeveelhede ligte elemente met die eienskappe van die vroeë heelal. Dit kan spesifiek gebruik word om die gelykwaardigheidsbeginsel en neutrinofisika te toets en om donker materie te ondersoek. Volgens sommige kosmoloë suggereer oerknalnukleosintese daar is ’n vierde, "steriele" soort neutrino.

Die Lambda-KDM-model (KDM staan vir koue donker materie) is ’n parametrisasie van die Oerknalteorie waarin die heelal ’n kosmologiese konstante bevat wat deur lambda (die Griekse letter Λ) aangedui word; dit word verbind met donker energie en koue donker materie. Daar word dikwels na verwys as die "standaardmodel" van Oerknalkosmologie.

Om die vorming en evolusie van die grootste en vroegste strukture in die heelal te verstaan (soos kwasars, sterrestelsels, sterrestelselswerms en superswerms) is een van die aktiefste studievelde in kosmologie. Kosmoloë bestudeer ’n model van "hiërargiese struktuurvorming" waarin strukture van die kleinste tot die grootste gevorm is en die grootste strukture, soos superswerms, steeds gevorm word. Een manier om die strukture in die heelal te bestudeer, is die waarneming van sigbare sterrestelsels sodat ’n driedimensionele beeld daarvan saamgestel en die kragspektrum van materie gemeet kan word. Dit is die benadering van onder meer die Digitale Sloan-lugopname.

Nog ’n manier is simulasies, wat kosmoloë gebruik om die swaartekragaantrekking van materie te bestudeer terwyl dit verenig in filamente, superswerms en superholtes. Die meeste simulasies word gedoen met slegs niebarioniese koue donker materie, wat voldoende behoort te wees om die heelal op groot skaal te verstaan, aangesien daar baie meer donker as sigbare, barioniese materie in die ruimte is. Meer gevorderde simulasies sluit deesdae ook barione in en word gebruik vir die bestudering van die vorming van individuele sterrestelsels. Kosmoloë bestudeer hierdie simulasies om te kyk of hulle met waarnemings ooreenstem en om enige teenstrydighede te verstaan.

Volgens bewyse van Oerknalnukleosintese, kosmiese mikrogolfagtergrond en struktuurvorming bestaan sowat 23% van die heelal se massa moontlik uit niebarioniese donker materie, in vergelyking met net 4% sigbare, barioniese materie. Die swaartekraguitwerking van donker materie word goed verstaan, want dit tree op nes ’n koue, nieradioaktiewe vloeistof wat halo's om sterrestelsels vorm. Donker materie is nog nooit in ’n laboratorium waargeneem nie en die deeltjiefisika-aard daarvan is steeds heeltemal onbekend. Sonder om waarnemingsbeperkings in ag te neem, kan daar ’n paar kandidate wees, soos ’n stabiele supersimmetriese deeltjie, ’n deeltjie met ’n swak wisselwerking, ’n aksion en ’n kompakte halovoorwerp met ’n groot massa. 

As die heelal plat is, moet daar ’n bykomende komponent wees wat 73% van die energiedigtheid van die heelal uitmaak (benewens die 23% donker materie en die 4% barione). Dit word donker materie genoem. Om nie met Oerknalnukleosintese en kosmiese mikrogolfagtergrond in te meng nie, moet dit nie in halo's saambondel soos barione en donker materie nie. Daar is sterk waarnemingsbewyse vir donker energie, want die totale energiedigtheid van die heelal is bekend deur beperkings op die platheid van die heelal, maar die hoeveelheid saambondelende materie is streng gemeet en is baie minder. Die geloof in donker materie het in 1999 vergroot toe metings bewys het die uitdying van die heelal het langsamerhand begin versnel.

Buiten sy digtheid en saambondel-eienskappe, is niks oor donker energie bekend nie. Kwantumveldteorie voorspel ’n kosmologiese konstante (KK) wat baie soos donker energie is, maar 120 grootteordes groter as dit wat waargeneem is. ’n Paar snaarteoretici staan die "swak antropologiese beginsel" voor: Die rede dat fisici ’n heelal met so ’n klein kosmologiese konstante waarneem, is dat geen fisici (of enige lewe) sou kon bestaan het met ’n groter kosmologiese konstante nie. Baie kosmoloë dink hierdie verduideliking is onbevredigend, want terwyl die swak antropologiese beginsel vanselfsprekened is (lewende waarnemers bestaan, so daar moet minstens een heelal wees met ’n kosmologiese konstante wat lewe moontlik maak) verduidelik dit nie die konteks van daardie heelal nie. Die beginsel op sy eie maak byvoorbeeld nie ’n onderskeid tussen die volgende nie:

’n Beter begrip van donker energie sal moontlik die eindelike lot van die heelal openbaar. In die huidige kosmologiese tydperk voorkom die versnelde uitdying vanweë donker energie dat strukture groter as superswerms kan vorm. Dit is nie bekend of die versnelling onbepaald sal voorduur, miskien tot ’n groot skeur plaasvind, en of dit eindelik omgekeer sal word nie.

Kosmoloë bestudeer ook:



</doc>
<doc id="116917" url="https://af.wikipedia.org/wiki?curid=116917" title="Batman">
Batman

Batman is 'n fiktiewe superheld in strokiesprente, flieks en TV-programme wat (as 'n vigilante) veral psigopatiese misdadigers takel en gewone mense beskerm. Batman se vreesaanjaende mondering, met swart mantel en masker met gepunte ore, herinner aan 'n reusevlermuis. Soms staan ’n helper met die naam Robin hom by.

In die storie woon Batman in die fiktiewe stad Gotham City. Sonder sy kostuum is hy die ryk sakeman Bruce Wayne. Sy Batmobile is 'n blitsvinnige motor waarin slim toerusting versteek is, waarin hy uit enige penarie kan ontsnap.

Batman is in 1939 deur Bob Kane en Bill Finger vir "DC Comics" geskep. Dit is aanvanklik as 'n strokiesverhaal gepubliseer, maar is later vir talle boeke, rolprente en TV-programme verwerk. Dit word ook as tema vir speelgoed gebruik.

In 1938, ná die sukses van Superman, het die vraag na superhelde vir strokiesprente gegroei. Die tekenaar Bob Kane het sy idee vir ""The Bat-Man"" aan skrywer Bill Finger oorgelê, wat die storie verder aangevul het. In Mei 1939 verskyn Batman vir die eerste keer in die sewe-en-twintigste uitgawe van "Detective Comics", 'n geheimsinnige wreker van onreg, wat nie deur geweld afgeskrik word nie.

Batman se gewildheid het vinnig gegroei en in 1940 word dit in 'n aparte reeks ontwikkel (met "The Joker" en "Catwoman" reeds in die eerste storie), terwyl dit steeds die ""Detective Comics""-reeks oorheers het. Vroeër daardie jaar het sy makker, Robin, sy intrede gemaak, sodat Batman iemand sou hê aan wie hy sy bevindinge kon verduidelik (vergelyk Sherlock Holmes en dr. Watson). Spoedig daarna is besluit dat Batman nie meer vuurwapens sou gebruik nie en ook nie meer moord sou pleeg nie.



</doc>
<doc id="116918" url="https://af.wikipedia.org/wiki?curid=116918" title="J.V. Coetzee">
J.V. Coetzee

Ds. Jan Viljoen Coetzee (noemnaam ds. JV, distrik Venterstad, Kaapkolonie, 23 Junie 1891 – Potchefstroom, Transvaal, Suid-Afrika, 26 Desember 1952) was tussen 1916 en sy dood predikant in vier gemeentes van die Gereformeerde Kerke in Suid-Afrika: Piet Retief 1916–1918, Johannesburg 1918–1925, Frankfort 1925–1930 en laastens Potchefstroom 1930 tot sy dood einde 1952.

Volgens die genealogiese webtuiste geni.com was Jan Viljoen Coetzee ’n seun van Jan Viljoen (Lang Jan) Coetzee van die plaas Roosterhoek, distrik Venterstad, gebore op 17 Mei 1827 en oorlede op 8 Mei 1902 op Venterstad, en Magdalena Geertruyda Christina Pelser (13 Oktober 1833 – 7 Augstus 1892), maar dit sou beteken sy moeder was reeds 57 jaar oud toe hy gebore is en in elk geval was hy bekend as "slim Jan van oom Lang Piet Coetzee". Sy oupa (of oupagrootjie) aan vaderskant was ook Jan Viljoen Coetzee, gebore op 23 Februarie 1788 op Colesberg en oorlede op 27 April 1852 op Venterstad, getroud met Johanna Alida Venter. Aan dié kant van die familie was sy oupagrootjie (of oeroupagrootjie) Johannes Coetzee, gebore aan die Kaap op 28 Oktober 1757 en oorlede in 1806 te Renosterberg. Johannes Coetzee was ’n seun van Johannes Jacobus Coetzee (16 November 1827, Drakenstein – 1 April 1806, Colesberg), ’n seun van Johannes Coetzee (1 Desember 1699 – 15 Oktober 1735), wie se vader, Dirk Coetzee (gebore in Kampen omstreeks 1655) dié Coetzees se stamvader in Suid-Afrika was. Die stammoeder was Sara van der Schulp (Kampen, Overijssel, 28 Oktober 1654 – Tafelvallei, 23 Februarie 1728). Die regstreekse afstamming van die stamvader tot by ds. J.V. Coetzee was dus: 1. Dirk Coetzee, 2. Johannes Coetzee, 3. Johannes Jacobus Coetzee, 4. Johannes Coetzee, 5. Jan Viljoen en sy seun, ook 6. Jan Viljoen, die vader (of meer waarskynlik grootvader) van 7. (of 8.) ds. J.V. Coetzee.

Jan Coetzee is in 1891 gebore; 'n Karooseun van die plaas Roosterhoek in die distrik Venterstad. Dit is die plaas waarop die Gereformeerde kerk Burgersdorp, die eerste Gereformeerde kerk in die Kaapkolonie, op 21 Januarie 1860 gestig is. Hy was bekend as "slim Jan van oom Lang Piet Coetzee". As leerling en student het hy uitsonderlik gepresteer in die akademiese en sport. Vir die Potchefstroomse Universiteitskollege (die PUK) se eerstespan, "Theos", het hy rugby gespeel en dié liefde lewenslank behou, iets waaroor talle staaltjies vertel is. Op Potchefstroom het hy saam met talle ander later bekendes in die Gereformeerde Kerk en akademiese kringe studeer, onder andere prof. J. Chris Coetzee, wat in die tydskrif "Koers" se uitgawe van 1953 ’n intieme, persoonlike skets van sy vriend geskryf het, sowat agt maande ná sy dood. Ook was hy baie goed bevriend met dr. J.D. du Toit (Totius), wat ses maande en ses dae ná hom oorlede is.

In Junie 1915 het prop. J.V. Coetzee besluit om as hulpprediker na die Gereformeerde kerk Johannesburg te gaan. In die vorige jaar, met die uitbreek van die Eerste Wêreldoorlog, het gemoedere in die Goudstad hoog geloop. Die gewapende opstand teen die Unie se inval in Duits-Suidwes-Afrika het ook die Gereformeerde gemeente swaar getref, want lidmate het in tronke en kampe beland en ander moes swaar boetes betaal. (Uit ’n landwye insameling onder Afrikaners om dié boetes te betaal, is die Helpmekaar-beweging gebore, waaraan ook Gereformeerdes ywerig meegedoen het.)

Van die naweë van die opstand het ds. Coetzee in die 1946-uitgawe van die Gereformeerde Kerk se "Almanak" geskryf: "Ek het besluit om aan die uitnodiging van Johannesburg gehoor te gee en begin Junie 1915 as hulpprediker daar aangekom, net nadat die opgesweepte Johannesburgse gepeupel destyds die Duitse winkels en sake daar geplunder en uitgebrand het en op hulle deurtog gestuit is in die Dardanelle van die duikweg deur 'n piksteel-en-knuppelkommando van boere. Die opgewondenheid onder die gemeentelede het nog hoog geloop toe ek daar aangekom het. Baie van hulle was ook lede van daardie gedugte piksteel-kommando wat die Dardanelle tussen Fordsburg en Vrededorp verdedig het, en hulle het nog druk nabetraging gehou oor die gebeurtenisse."

Van 1916 tot 1918 was ds. Coetzee predikant van Piet Retief, die gemeente se eerste eie leraar nadat hy reeds in 1875 gestig is.

In Desember 1918 is ds. Coetzee, nadat herhaalde beroepe uitgebring is, bevestig as tweede predikant van die Johannesburgse gemeente nadat ds. Martinus Postma reeds van 1909 af in die gemeente gearbei het. Twee predikante vir een gemeente was in die Gereformeerde Kerk in Suid-Afrika onbekend en tog het die eienaardige stadstoestande dit genoodsaak. Uiteraard kon destyds moeilik nog 'n gemeente gestig word omdat die meeste van die olidmate tot die werkersklas behoort het. Hieroor het ds. Coetzee in 1946 gfeskryf : "Sover ek weet, was dit die eerste geval in die geskiedenis van ons kerk dat 'n gemeente twee predikante gehad het, afgesien van die geval van Burgersdorp wat in die eerste jare van die bestaan van die Teol. Skool twee predikante had, van wie een eintlik dosent aan die skool was en vir 'n gedeelte deur die gemeente besoldig (is)."

Met ds. Coetzee se koms het die Gereformeerde Kerk vier predikante aan die Witwatersrand gehad. Gedurende 1919-1923 was ds. J. H. Boneschans predikant van die gemeente Germiston ná die vertrek van ds. J.C. van der Walt na Piet Retief-kombinasie, as ds. Coetzee se opvolger. Die Oos-Rand – Germiston tot by Springs – het die predikant van Germiston se arbeidsveld van Germiston se predikant geword.

Terwyl ds. Coetzee en sy drie Randse kollegas, dr. Postma, D.P. du Plessis en J.H. Boneschans, kerklike arbeid rustig voortgegaan en hulle in samewerking met die kerkrade die fondamente van die kerklike lewe en organisasie vas en stewig gelê het, het die staking einde 1921 uitgebreek. Die jaar daarop was dit oorlog op die Witwatersrand. Soos die Rebllie agt jaar vantevore, het die staking die kerklike lewe swaar getref. Die gemeentelike lewe is op baie plekke ontwrig, veral in Johannes-burg en aan die Oos-Rand. Ds. Coetzee, wat ’n ooggetuie hiervan was, skryf in 1946: "Die wydverbreide industriële moeilikhede met die groot staking aan die einde van 1921 wat in 1922 uitgeloop het op 'n gewapende botsing in die strate van Johannesburg, het die kerklike lewe op die Witwatersrand baie ontwrig. Baie lidmate was maandelik uit die werk. Die kerklike sake het swaar gely in daardie moeilike tyd. Kerklike opbringste het sterk agteruitgegaan en predikantstraktemente het agterstallig geraak. Toe die gewapende botsing ten slotte verby was, het 'n groot deel van die gemeentelede in die tronk of agter die sink-omheining van die Wanderers-terrein as gevangenes gesit. In Fordsburg, Vrededorp en Newlands is bykans alle manspersone in hegtenis geneem ná die skietery verby was en in die Wanderers saamgehok. Dae lank het die uitsorteerdery aangehou om die persone wat aan die skietery deelgeneem het, in die hande te kry. Die kerklike lewe en organisasie op die Sentrale en Oos-Rand het die meeste ontwrigting te verduur gehad."

Germiston se gemeente het veral swaargekry sodat dit ná ds. Derk Rumpff van Heidelberg se vertrek met dié gemeente in kombinasie gegaan het. Van 1924 tot 1927 het dr. P.J.S. de Klerk Germiston bearbei as gevolg van die vertrek van ds. J.H. Boneschans na Venterstad. Terwyl hierdie uitbreiding aan die Oos-Rand aan die gang was, het veral die westelike voorstede van Johannesburg sterk wyke en later sterk gemeentes geword. Gevolglik het die Algemene Vergadering van Transvaal toestemming verleen tot die afstigting van Johannesburg-Oos en -Noord aan die begin van 1924. Hierdie twee gemeentes het in kombinasie gegaan met ds. Coetzee as hul predikant terwyl ds. M. Postma predikant gebly het van die Johannesburgse gemeente.

In Mei 1925 het ds. Coetzee die beroep na Frankfort opgevolg, waar hy sou bly tot 1930. (Intussen is ds. Postma in 1926 oorlede, waarna ds. W.J. de Klerk vir die tweede maal Johannesburg se predikant geword het.) Ds. Coetzee het op die punt gestaan om vir verdere studie na Europa te vertrek toe hy die beroep na Frankfort kry. Dit was die einde van die akademiese loopbaan wat baie van sy vriende vir hom voorspel het. Tog het hy lewenslank student gebly; daar was min teoloë wat die Gereformeerde teologie, dogmatiek, kerkreg en kerkgeskiedenis soos hy geken het, aldus I.L.J. van Vuuren in die gemeente Potchefstroom se gedenkboek van 1988, wat gemeen het ds. Coetzee "sou ongetwyfeld professor (aan die Gereformeerde Kerke se Teologiese Skool op Potchefstroom) geword het as hy verder gestudeer het". Hy het wel deeltyds klas gegee aan die Teologiese Skool terwyl hy Potchefstroom se predikant was.

Vanweë sy betrokkenheid by die Afrikaanse Psalmboek ten opsigte van die berymings en die melodieë, het ds. Coetzee wye bekendheid verwerf. Hy was baie lief vir kerkmusiek en het dikwels self voor 'n orrel ingeskuif. Hy het ook 'n groot aandeel gehad in die vertaling van die Bybel in Afrikaans. I.L.J van Vuuren skryf: "Dit was bekend dat hy snags ure lank gewerk het in sy studeerkamer en dat hy oordag nooit oorhaastig was nie. Hy het graag gesprekke met vriende en gemeentelede aangeknoop." Prof. J. Chris Coetzee het van hom gesê: "Hy was 'n innige herder, alhoewel hy weens 'n sterk emosionele inslag nogal moeilikheid met gereelde huisbesoek gehad het." Wanneer hy wel 'n lidmaat besoek het, het dit nooit oorhaastig gegaan nie en het hy die teerste snare aangeroer.

Ds. Coetzee was ook 'n sterk onderwysman. Vir die Potchefstroom Gimnasium, die PU vir CHO en die Teologiese Skool was hy " 'n rots van sterkte". Prof. Coetzee het vertel dat hy ds. Coetzee intiem geken het; trouens, hy was 19 jaar lank lidmaat in sy kerk. Hy onthou veral sy gawe as prediker, ten spyte van 'n effense spraakgebrek en sy ongemaklike gebare. 'n Mens het dit egter gou gewoond geraak. Van Vuuren skryf: "Vir die oppervlakkige luisteraar was sy preke moontlik ietwat swaartillend, maar hy was 'n uitmuntende eksegeet. Daar was min predikante wat die Heidelbergse Kategismus mooier, dieper en suiwerder kon preek." Van sy preke het heelparty in "Die Kerkblad" en in preekbundels verskyn.

Ds. Coetzee was een van die eerste persone wat die geskiedenis van die Gereformeerde kerk Potchefstroom opgeteken het. In 1938, by geleentheid van die gemeente se 75-jarige bestaan (want toe is nog aanvaar dis gestig in 1863, pleks van die eintlik 1859 soos later aan die lig sou kom), het hy en prof. J. Chris Coetzee 'n feesbundel geskryf. Ds. Coetzee het die geskiedenis van 1863 tot 1938 opgeteken terwyl prof. Coetzee oor die onderwys en die gemeente se werksaamhede geskryf het. Die bundel het ook 'n aantal historiese foto's bevat.

In 1932 het hy Kenia besoek vir die ingebruikneming van die Gereformeerde kerk Eldoret se kerkgebou in die naweek van 24 September.

Volgens prof. Fanus du Toit, Totius se seun, het ds. Coetzee 'n besonderse figuur in die Gereformeerde Kerkverband geword. Hy was 'n krag op menige meerdere vergadering en deputaatskap; hy was jare lank redakteur van "Die Kerkblad" en die "Almanak". I.L.J. van Vuuren skryf in die gemeente Potchefstroom se gedenkboek (1863–1988): "As 'n mens die Jan Lion Cachet-biblioteek van die Teologiese Skool op Potchefstroom besoek, val dit jou dadelik op hoeveel hy geskryf het. Hy het voorwaar 'n vaardige pen gehad. Hy sou 'n uitnemende joernalis gewees het. Hy het bekendheid verwerf as polemikus duisend. Ek verwys na twee boekies "Geskiedenisversaking" en "Neo-Calvinisme".

Van Vuuren meen: "In die lewe van ds. J.V. was daar elemente wat 'n mens byna tragies kan noem. Sy talente is nie altyd ten volle gewaardeer nie, miskien vanweë die feit dat hy 'n strydnatuur gehad het. Hy kon baie reguit wees en het soos in sy rugbydae soms 'n persoon trompop geloop. Maar dan moet 'n mens dadelik byvoeg dat hy tog 'n sagte hart gehad het en nie lank kwaad gebly het nie. Hy het gou vergewe. Diep binne hierdie 'bonkige granietrots' het die bewoë hart van die kind van God geklop. Die skerp ontleedmes van die geskiedenis sal moontlik nog eendag aantoon watter groot figuur J.V. Coetzee in die geskiedenis van die Gereformeerde Kerke was. 'n Mens wil die hoop uitspreek dat 'n student die lewe en werk van ds. J.V. Coetzee tot studieonderwerp sal kies."

Op 3 April 1916, in die jaar dat hy predikant van die kombinasie Piet Retief geword het, is ds. Coetzee in die huwelik bevestig met Martha Aletta Nienaber (gebore op Burgersdorp, 21 Desember 1890), die derde kind van Andries Gerhardus Nienaber en Alida Johanna Pretorius. Tydens hul tyd in Johannesburg is in 1919 onder ds. en mev. Coetzee se leiding die Dorkasvereniging van Johannesburg-Oos (Jeppe) gestig. Onder mev. Coetzee se voorsitsterskap is die destydse Dorkasvereniging in 1931 in ’n Gereformeerde Sustersvereniging omskep. Haar man en Aletta du Plessis (eggenote van prof. Jacobus du Plessis) het mev. Coetzee gehelp met die opstel van die statute. Sy was ook tesouriere van die voorlopige bestuur van die Algemene Gereformeerde Sustersverenigng wat in 1932 onder prof. Du Plessis se leiding tot stand gekom het. Saam met hul geliefde predikantsvrou het die suster van Potchefstroom in verskeie komitees baie aangenaam saamgewerk.

Ida Bosman skryf in die gedenkboek "Die Gereformeerde Vrou 1859–1959" oor mev. Coetzee sy "was ’n ware hulp vir haar man. Met al sy kerklike werk het sy hom voortreflik gehelp, besonderlik met die administratiewe werk. Sy besit ’n uitstekende geheue en ’n sterk deursettingsvermoë. Die pastorie waarin die egpaar drie-en-twintig jaar lank gewoon het, was altyd die middelpunt van die gemeentelewe. Deur haar gasvryheid en vriendelikheid is deur almal bemin." Ná haar man se dood het mev. Coetzee die swaar dae "met groot moed en geloofsvertroue" deurworstel. Nadat haar twee pleegkinders ook die huis verlaat het, het sy alleen op Potchefstroom gewoon, maar volgens Bosman nog baie belanggestel in die kerklike lewe, was sy in die eeufeesjaar (1959) "nog helder van gees en besonder opgewek" – sy was weliswaar net 68 jaar oud.



</doc>
<doc id="116927" url="https://af.wikipedia.org/wiki?curid=116927" title="Strandgombos">
Strandgombos

Die strandgombos ("Pteronia uncinata" (Burm.) DC.) is 'n struik wat endemies aan Suid-Afrika is. Dit kom in die Wes-Kaap voor en is op die SANBI-rooilys as "veilig" (LC) gelys.

Die plant kom van Malmesbury tot Clanwilliam aan die kus op sandgronde voor. Die struikie het verskeie regop stammetjies en kan 30 – 90 cm hoog word. Die blare is onbehaard en naaldagtig en staan dikwels met drie saam. In die somer kry die plant geel blommetjies. Die blomhofies is silindries en tot 3 cm lank en word op die toppe van die takke aangetref. Hulle versprei 'n heuninggeur.


</doc>
<doc id="116929" url="https://af.wikipedia.org/wiki?curid=116929" title="Weidingsindekswaarde">
Weidingsindekswaarde

'n Weidingsindekswaarde (WIW) is 'n getal wat uitdruk hoe waardevol 'n plantspesie is vir die beweiding van vee.

In die Nama-Karoo is daar drie indekswaardes wat gebruik word:


Hoë waardes van die indeks dui aan dat die spesie smaaklik en voedsaam vir die vee is. Die EIW is wetenskaplik gefundeerd, maar nie baie presies nie. Dit het net vier waardes 1, 4, 7 en 10 en dit is nie vir alle spesies bekend nie. Die SWIW is algemener, maar subjektief. Die LnregWIW probeer die voordele van beide saam te vat.

Voorbeelde:


</doc>
<doc id="116931" url="https://af.wikipedia.org/wiki?curid=116931" title="Rankkopieva">
Rankkopieva

Rankkopieva of balsemkopieva ("Bulbine frutescens") is 'n struik wat inheems in aan Suid-Afrika en wat in alle provinsies voorkom. Op die SANBI-rooilys is dit as "veilig" (LC) gelys.

Die plant is meerjarig en vorm grondbedekkende polle met verdikte grasagtige blare. 'n Blomstingel met geel of oranje blomme styg bo die blare uit en maak dit 'n gunstelingplant vir tuine, wat ook in Amerika en Europa aangeplant word. Die blomme het 'n stervorm met 6 blomblaadjies. Die plant het 'n wortelstok wat dit tot 'n geofiet maak, maar dit is nie 'n bolgewas nie. Die plant kan deur sy wortelstok vermeerder word of deur sy swart saadjies wat in die wildernis deur die wind versprei word. Die plant hou van vol son en kan in baie droë gebiede oorleef. Hulle oorleef ook taamlike swaar ryp. Die blare bevat 'n sap wat gebruik word om skrape, aknee, liddorings en insekbytplekke te behandel.

Sy beweidingskapasiteit is gering.


</doc>
<doc id="116936" url="https://af.wikipedia.org/wiki?curid=116936" title="Willem Snyman">
Willem Snyman

Prof. dr. Willem Jacobus (Willie) Snyman (Burgersdorp, Kaapkolonie, 19 Julie 1899 – Potchefstroom (waarskynlik), Transvaal, Suid-Afrika, 6 Junie 1981) was predikant in drie gemeentes van die Gereformeerde Kerk, naamlik Lindley (1925–1927), Venterstad (1927–1944) en Krokodilrivier (1944–1946), en daarna sowat 24 jaar lank tot sy aftrede in 1970 professor aan sy Kerk se Teologiese Skool op Potchefstroom.

Willem Jacobus Snyman is op Burgersdorp gebore as oudste van die sewe kinders van ds. (later dr.) Philippus Christoffel Snyman (Burgersdorp, 16 Junie 1875 – Steynsburg, 9 Mei 1915) en Gertruida Adriana (Truitjie) van Rooy (Steynsburg, 21 Mei 1876 – Bethulie, 5 Januarie 1919), ’n dogter van die onderwyser en stamvader van die Van Rooy-familie, Johannes Cornelis van Rooy (1824–1889), en sy vrou, Anne Françoise Holsters (1834–1904), die Van Rooy-stammoeder in Suid-Afrika. Sy oupa aan vaderskant, wie se name hy gekry het, ds. W.J. Snyman (gebore op 28 Augustus 1852), was leraar van die Gereformeerde kerk Venterstad van 1877 tot 1913. Hy is oorlede op 2 April 1915, ’n maand en sewe dae voor sy seun dr. P.C. Snyman, die latere prof. Willem Jacobus Snyman se vader. 

Sy ouers is op 4 Oktober 1898 op Burgersdorp getroud, waar dr. Snyman die jaar vantevore saam met sy medestudent dr. Jacobus du Plessis tot professor aan die Teologiese Skool benoem is. Hul tweede kind en oudste dogter, Anne (1901–1990), sou later trou met ds. Abraham Duvenage, leraar van Petrusburg (1924–1926), Koster (1926–1943), Daspoort/Eloffsdal (1943–1949), Ficksburg (1949–1952) en Witbank (1953–1964), waar hy sy emeritaat aanvaar het, sowat drie jaar voor sy afsterwe op 7 September 1967. 

In 1903 het die gesin – die vader, moeder en hul twee kinders – na Steynsburg verhuis waar dr. Snyman leraar sou wees van die plaaslike Gereformeerde kerk tot sy dood. Op Steynsburg is ook nog die volgende kinders gebore: Sophia Aletta (1903–1982), Leonie (1904–1998), Esther (1907–1986), Johannes Cornelis (1908–1923) en Vivia Perpetua (1911–2001).

Nadat Willem Snyman se moeder drie en 'n half jaar ná haar man op 5 Januarie 1919 op Bethulie oorlede is, het sy ouma aan vaderskant, Sophia Snyman (van wie se 11 kinders net vier volwassenheid bereik het), die sorg van die sewe wese wat toe op Potchefstroom woonagtig was, op haar geneem. (Haar skoondogter se ouers was toe albei reeds oorlede.) Hiermee het die bejaarde moeder volgehou tot haar oudste kleinseun, Willem, in 1924 klaar studeer het, sowat ’n jaar nadat sy enigste broer, Johannes Cornelis, op 18 Maart 1923 te Matroosberg oorlede is.

W.J. Snyman het die B.A.-graad in die klassieke in 1920 aan die Potchefstroomse Universiteitskollege vir CHO behaal en in 1924 aan die Teologiese Skool in die kandidaatseksamen geslaag. In 1933 het ook nog die B.D.-graad aan die PUK behaal. In 1936 slaag hy in die doktorale eksamen in die teologie (Nuwe Testament) aan die Vrije Universiteit Amsterdam.

Nadat hy einde 1924 beroepbaar gestel is, het dr. Snyman die beroep aangeneem na die Gereformeerde kerk Lindley, wat in 1911 ontstaan het as een van die sogenaamde Gereformeerde Kerke onder die Kruis en in 1914 by die Gereformeerde Kerkverband aangesluit het. Op Lindley het hy gebly van 1925 tot 1927, toe hy ’n beroep aanneem na Venterstad, waar sy oupa en naamgenoot predikant was van 1877 tot 1913. Intussen is die gemeente bedien deur di. Derk Rumpff (1914–'20), Pieter Willem Bingle (1921 – 8 Maart 1923; oorlede in die amp) en J.H. Boneschans (1923–'26). 

Op Venterstad het dr. Snyman gebly tot 1944, waarna hy in die jaar daarop opgevolg is deur ds. I.D. Krüger. Terwyl hy predikant van Venterstad was, het hy in 1928 die verstrooide lidmate in Suidwes-Afrika besoek voor daar nog enige Gereformeerde kerk in dié mandaatgebied was, en in 1929 het hy die Angolaboere by die Kunenerivier ontmoet tydens die groot repatriasie waarvoor die Unie-regering £500 000 bewillig het. Dr. Snyman se laaste gemeente, van 1944 tot 1946, was Krokodilrivier.

In 1946 is dr. Snyman benoem as professor aan die Teologiese Skool vir Nuwe-Testamentiese vakke. Prof. Snyman het die Gereformeerde Kerk verteenwoordig op die Ekumeniese Sinode in Edinburgh, Skotland, in 1953, asook op die Sinode van 1936 van die Gereformeerde Kerke in Nederland. Hy het in etlike belangrike sinodale deputategroepe gedien, onder meer vir sending, ekumeniese sake, gesprek met ander kerke en hersiening van die Afrikaanse Bybelvertaling. Hy was ook lid van die Suid-Afrikaanse Akademie vir Wetenskap en Kuns. 

Op maatskaplike terrein het hy hom veral vir die bevordering van die Calvinisme beywer. Hy was aktiewe lid van die Afrikaanse Calvinistiese Beweging en hoofredakteur van die blad "Woord en Daad". Hy het besonder belanggestel in die rassevraagstuk. Hy was ook redaksielid en medewerker aan die verklarende aantekeninge by die Afrikaanse Bybel. 

'n Hele aantal teologies wetenskaplike artikels het uit sy pen verskyn. Hy het 'n besonderse studie gemaak van die begrip "kerk" in die Nuwe Testament. As eksegeet het hy, volgens dr. G.C.P. van der Vyver, hoog aangeskrewe gestaan.

Prof. Snyman is op 30 Desember 1929 met Hester Kruger (8 Augustus 1904 – Viljoenskroon, 1 September 1991) van Steynsburg op haar geboortedorp getroud. Haar ouers was Gert Hendrik Jacobus Kruger en Jeanette Francina de Klerk. Uit dié huwelik is vier kinders gebore, van wie die eerste drie op Venterstad en die laaste op Burgersdorp: Philippus Christoffel (gebore 25 Januarie 1931), Jeanette Francina (gebore 15 April 1934), Gert Hendrik Jacobus (gebore 25 September 1937) en Gertruida Adriana (Truidie, gebore 22 Desember 1940 en oorlede op Bultfontein op 17 Junie 2013). Die Teologiese Skool se gedenkboek "My erfenis is vir my mooi" meld dat prof. Snyman se oudste seun ds. P.C. Snyman was, maar dié ds. Snyman was die sewende kind van Anna Francina Snyman (gebore Van Rooy), die vierde kind van sen. Jan van Rooy.



</doc>
<doc id="116937" url="https://af.wikipedia.org/wiki?curid=116937" title="Botnet">
Botnet

'n Botnet is 'n aantal rekenaars wat aan die Internet gekoppel is en met ander soortgelyke rekenaars kommunikeer om hulle optrede deur bevel en beheer (B&B) te koördineer. Botnets word dikwels gebruik om gemorspos of plapos te versprei, of om kuberaanvalle te loods. Die woord botnet is 'n versmelting van die woorde "robot" en "netwerk" en word gewoonlik gebruik met 'n negatiewe of kwaadwillige konnotasie.


</doc>
<doc id="116942" url="https://af.wikipedia.org/wiki?curid=116942" title="Bats">
Bats

Die Bats is ’n Suid-Afrikaanse popgroep wat in 1964 deur Eddie Eckstein, Paul Ditchiield, Pete Clifford en wyle Barry Jarman begin is. In 1966 haal hulle Radio Londen (BBC) se treffersparade met ""Listen to My Heart"". In die 1970’s ontvang hulle ’n Sarie-toekenning vir liedjie van die jaar vir “"Who’s That Girl"". Die daaropvolgende dekade (1980's) was hulle treffers “"Vat Hom Dawie"” en “"Shabby Little Hut"”.

Die groep het in 2000, ná ’n blaaskans van byna 20 jaar, weer saam begin optree met Derek Gordon as die vierde lid.





</doc>
<doc id="116948" url="https://af.wikipedia.org/wiki?curid=116948" title="Slag om Brittanje">
Slag om Brittanje

Die Slag om Brittanje (Engels: "Battle of Britain") is die naam vir die gevegte tussen Duitse en Britse vegvliegtuie gedurende die somer en herfs van 1940 tydens die Tweede Wêreldoorlog. Britse vlieëniers het Duitse vlieëniers probeer verhinder om herhaaldelik bomme op Britse stede te gooi. Die bombardement is teen die einde van 1940 gestaak, en die Britte het dit as 'n groot oorwinning beskou. Winston Churchill het die vlieëniers van die Britse Lugmag (RAF) geprys met die woorde: "Nooit in die geskiedenis van oorlogvoering het soveel so baie aan so min te danke gehad nie" ("Never in the field of human conflict was so much owned by so many to so few").

Die Slag om Brittanje was die eerste groot veldtog wat slegs deur lugmagte besleg is. Dit was ook die grootste en langste lugbombardement tot op daardie datum.

Van Julie 1940 was die vernaamste teikens konvooie skepe en hawens, soos by Portsmouth. 'n Maand later verskuif die Luftwaffe sy aanvalle na vliegvelde en ander infrastruktuur. Soos die stryd vorder, het die Luftwaffe ook fabrieke geteiken.

Radarstasies langs die kus is verwoes, tot slegs een mas staande gebly het. Die Britte moes noodgedwonge 'n rugsteunstelsel van menslike waarnemers inspan om inligting by hulle hoofkwartier te kry. Die meeste geskiedkundiges is dit eens dat Duitsland op dié stadium die gevegte gedomineer het.

Uiteindelik het die Luftwaffe bevolkingsentra, soos dorpe en stede, begin bombardeer, asook fabrieke. Toe die RAF Berlyn en Duitse lugbasisse in Frankryk aanval, beveel Adolf Hitler die Luftwaffe om op Britse stede te fokus. Hierdie terreuraanvalle was ontwerp om paniek te saai en die Britte se moraal te breek.

Op 7 September 1940 is met 'n massiewe reeks klopjagte op die Teems in Londen begin. Byna vierhonderd bomwerpers en meer as seshonderd vegters het die Britse hawe dag en nag aangeval.

Die RAF se Groep 11-eskader het opgestyg om hulle te ontmoet, in groter getalle as wat die Luftwaffe verwag het. Groep 12 se "Big Wings"-eskader het twintig minute geneem om tot formasie te kom en mis hul beoogde teiken, maar kom 'n klomp bomwerpers teë terwyl hulle nog klim. Met hul tuiskoms blameer hulle hul beperkte sukses op die feit dat hulle te laat ingeroep is.

Die Luftwaffe het hul oggendaanvalle begin staak, en eers laatmiddag met aanvalle op Londen begin, vir 57 opeenvolgende nagte.

Die Britse lugbevel se moraal was laag en het 'n tekort aan manskappe en toerusting ondervind, maar die gebrek aan Duitse aanvalle op lugvelde het hulle toegelaat om dit te herbou. Week na week het hulle sterker geword, terwyl die Lutfwaffe se verliese bly groei het.

Op 15 September is twee massiewe golwe van Duitse aanvalle afgeweer. Elke vliegtuig van Groep 11 is hiervoor ingespan. Op hierdie belangrike dag is 60 Duitse en 26 RAF-vliegtuie afgeskiet. Dié Duitse nederlaag noop Hitler om voorbereidings vir die inval van Brittanje uit te stel. In die aangesig van toenemende verliese en die gebrek aan goeie plaasvervangers, het die Luftwaffe na nagtelike aanvalle oorgegaan.

Op 27 September is 'n Junkers Ju 88-vliegtuig ná sy klopjag op Londen in Kent afgeskiet. Die Duitse vlieëniers oorleef en het op die grond met die plaaslik gestasioneerde Britse troepe slaags geraak. Dit was blykbaar die eerste keer in byna 300 jaar wat gewapende indringers met Britse soldate op Britse bodem slaags geraak het.


</doc>
<doc id="116950" url="https://af.wikipedia.org/wiki?curid=116950" title="Dwight Snyman">
Dwight Snyman

Dr. Dwight Randolph Snyman (plaas Spes Bona, distrik Komga, Kaapkolonie, 5 April 1891 – Laingsburg, Kaapland, Suid-Afrika, 3 November 1978) was ’n leraar en kategeet in die Nederduitse Gereformeerde Kerk, waarvan hy van 1947 tot 1962 Sondagskoolsekretaris was, en skrywer van boeke vir Sondagskole jong mense. 

D.R. Snyman was die vyfde van 12 kinders van Martin P. Snyman. Sy vader het eers op sy geboorteplaas, Spes Bona, geboer. Die kinders is streng opgevoed en elkeen moes van kleins af leer werk. Later het die familie na Macleantown (Komga) verhuis, waar die vader as spesiale vrederegter opgetree het en dikwels hofsittings moes hou. Kort ná die Tweede Vryheidsoorlog is die gesin na Oos-Londen in 'n tyd toe die Afrikaners in dié oorwegend Engelse stad geen maklike stryd gehad he nie. Die familie was baie bou betrokke by die ophou van die kerklike lewe in Oos-Londen, waar die plaaslike NG gemeente eers in 1905 ontstaan het. Aan die begin was die enigste plek van aanbidding 'n geboutjie van sinkplate, maar mettertyd het die gemeente ál sterker geword. Snyman moes vroeg reeds in die kantoor van 'n groot handelsaak in Oos-Londen gaan werk toe hy hom beter bekwaam het deur privaat onderrig in snelskrif en tikskrif. In dié onderneming het hy 10 jaar lank gewerk.

Omdat hy geroepe gevoel het om predikant te word, is hy in 1912 na Stellenbosch en het hy aan die Hoër Jongenskool (later genoem Paul Roos Gimnasium) gematrikuleer, in 1916 die B.A.-graad aan die Victoria-kollege (voorloper van die Universiteit Stellenbosch) behaal en die volgende jaar in die admissie-eksamen van die Teologiese Seminarium geslaag. Ná twee jaar het hy die B.D.-graad deur privaat studie aan die Universiteit van die Kaap die Goeie Hoop verwerf. In 1920 het hy met behulp van 'n beurs die M.Th.- graad in die Ou Testament aan die Teologiese Seminarium van Princeton, New Jersey, in die VSA verwerf, en aan die Teologiese Seminarium van Louisville, Kentucky, summa cum laude gepromoveer op 'n proefskrif oor die egtheid van die tweede brief van Petrus. In "Die Kerkbode" van 12 Desember 1923 het hy beweer dat, volgens sy ondersoek, die sogenaamde geleerde kritici oor die algemeen oppervlakkig is. Die stryd in verband met liberalisme aan die Teologiese Seminarium van Princeton het hom bedag gemaak op wat hy beskou het as afwykende standpunte. In Amerika het hy ook goeie kennis van Sondagskoolwerk opgedoen. 

Op 3 April 1923 dr. Snyman as leraar van die nuwe NG gemeente Woodstock naby die Kaapse middestad bevestig. Drie jaar later is hy ná die NG gemeente Stellenbosch, waar hy die volgende 20 jaar een van die bekendste leraars van die kerk geword het, aldus dr. Eddie Brown in die "Suid-Afrikaanse Biografiese Woordeboek, deel V". 

Hy het in verskeie sinodale kommissies gedien, terwyl hy onder andere ook skriba van die kuratorium van die Teologiese Seminarium en lid van die Raad van Kerke (voorloper van die Algemene Sinode) was. Dr. Snyman het die histories kritiese benadering van prof. John du Plessis verwerp en veral sy uitsprake oor die persoon van Christus wat hy in sy blad, "Het Zoeklicht", gestel het. Om dit te weerlê en die regsinnige standpunt te handhaaf, het hy die blad "Die Ou Paaie" (1926–'32) begin, wat oorgegaan het in "Die Gereformeerde Vaandel" (1933–'59). Tydens die beroeringe in die NG Kerk oor die opspraakwekkende Du Plessis-saak het dr. Snyman 'n sleutelrol gespeel in die klag van dwaling teen Du Plessis wat daartoe gelei het dat laasgenoemde sy amp as hoogleraar moes neerlê. In 1965 het dr. Snyman die boek "Pas op dat niemand julle mislei nie" oor dié saak gepubliseer. 

Nadat hy die leraarsamp in Stellenbosch neergelê het, het hy op 4 Mei 1947 organiserende Sondagskoolsekretaris in Kaapland en Suidwes-Afrika (wat albei nog destyds onder die Kaapse Kerk geval het) geword, al die gemeentes in die gebied besoek en tot 12 spreekbeurte in 'n naweek waargeneem. Gedurende 'n periode van 15 jaar het hy Sondagskoollesse vir katkisante in "Die Kindervriend" opgestel asook toetsvrae vir katkisante en vir die Bybelkenniseksamen. Op konferensies sowel as in artikels het hy Sondagskoolwerk behandel en bevorder, soos blyk uit sy boek "Die Sondagskoolonderwyser en die kind", wat in 1950 gepubliseer is. Hy was 'n medewerker aan 'n katkisasieboek van die Gefedereerde Sondagskoolkommissie asook skrywer van die "Nuwe katkisasieboek" (1942). In werkies en verhale, soos 'n "Brief aan jong dogters" (1949), "Paultjie loop weg van sy huis" (1951, 'n vertaling) en "Jong mense leef rein" (1956, 'n pamflet) het hy hom tot kinders en jong mense gerig. Ook het van hom verskyn " 'n Christen se stryd en oorwinning" (1944), "Ewigheid toe" (1944), "Dringende boodskap" (1945, 'n preekbundel) en "Boodskap van Sinai" (1946), terwyl hy saam met drr. E.A. Venter* en Hendrik Christoffel de Wet kommentare vir Bybelstudie oor die algemene briewe van Jakobus, Petrus, Johannes en Judas onder die titel "Die algemene briewe: korte verklaring van die Heilige Skrif vir die Afrikaanse volk" (1951) die lig laat sien het. Hy het ook talle bundels met dagstukkies gepubliseer. 

Dr. Snyman het op 20 Junie 1962 sy emeritaat aanvaar, hoewel hy daarna steeds in talle gemeentes hulp verleen het. Dr. Eddie Brown skryf dr. Snyman "het bekend gestaan as 'n behoudende predikant en sy deeglikheid, getrouheid, vriendelikheid en egtheid het opgeval".

Dr. Snyman is in 1920 getroud met Catharina Hermina Cornelia Cloete , 'n musiekonderwyseres en orreliste van Molteno. Hulle het nie kinders gehad nie. Ná haar heengaan in die sestigerjare is hy op 5 April 1975, op sy 84ste verjaardag, getroud met Johanna Adriana Hunlun (voorheen Theart, gebore Muller), 'n weduwee van Laingsburg, waar die egpaar hul gevestig het en waar hy drie jaar en sewe maande later oorlede is. 



</doc>
<doc id="116951" url="https://af.wikipedia.org/wiki?curid=116951" title="Torpedolipvis">
Torpedolipvis

Die torpedolipvis ("Pseudocoris heteroptera") is 'n vis wat voorkom in die westelike Indiese Oseaan. In Engels staan die vis bekend as die "Torpedo wrasse".

Die vis word tot 15cm lank en het 'n slanke lyf. Die volwasse mannetjies is groenblou met donker vertikale strepe oor die sye en 'n donker vlek agter die oog. Die stertvin is deurskynend met swart rante. Die strepe op die agterkant van die lyf wissel na gelang van die gemoedstoestand van die vis.

Die jong gebore visse en volwasse wyfies is grysgeel en die stertvin is ook deurskynend met swart rante. Later word die onvolwasse visse swart met 'n ligte penskant en twee kenmerkende strepe op die sye terwyl die dorsale-, anale- en stertvinne geel is.

Die vis leef in aflandige koraal- en rotsriwwe in water wat 8 tot 50 m diep is. Die mannetjies is alleenlopend maar bly naby die wyfies wat op hulle beurt in klein groepies saambly. Hulle swem dikwels saam met ander klein vissies bo die rif rond. Die visse vreet soöplankton.





</doc>
<doc id="116959" url="https://af.wikipedia.org/wiki?curid=116959" title="Noordoos-Kaukasiese tale">
Noordoos-Kaukasiese tale

Die Noordoos-Kaukasiese, Oos-Kaukasiese of Nacho-Dagestanse tale is ’n taalfamilie wat in die Russiese republieke Dagestan, Tsjetsjnië en Ingoesjetië en in Noord-Azerbeidjan en Noordoos-Georgië gepraat word, sowel as deur verstrooide bevolkings in Rusland, Turkye en die Midde-Ooste.

Hulle word soms "Kaspiese tale" genoem omdat die streke waar hulle gepraat word, aan die Kaspiese See lê – in teenstelling met die naam "Ponties" vir die Noordwes-Kaukasiese tale.

Saam met die Noordwes-Kaukasiese tale en die Suid-Kaukasiese tale (Kartweliese tale) maak die familie deel uit van ’n groep van drie taalfamilies wat in die Kaukasus-taalgebied gepraat word.



</doc>
<doc id="116961" url="https://af.wikipedia.org/wiki?curid=116961" title="Noordwes-Kaukasiese tale">
Noordwes-Kaukasiese tale

Die Noordwes-Kaukasiese, Wes-Kaukasiese of Abchaz–Adigiese tale is ’n taalfamilie wat in die Noordwes-Kaukasiese gebied gepraat word, veral in die Russiese republieke Adygea, Kabardino-Balkarië en Karatsjai-Tsjerkessië, die betwiste gebied Abchasië, in Turkye en deur verstrooide bevolkings in die Midde-Ooste.

Hulle word soms "Pontiese tale" genoem in teenstelling met die naam "Kaspies" vir die Noordoos-Kaukasiese tale.

Saam met die Noordoos-Kaukasiese tale en die Suid-Kaukasiese tale (Kartweliese tale) maak die familie deel uit van ’n groep van drie taalfamilies wat in die Kaukasus-taalgebied gepraat word.



</doc>
<doc id="116964" url="https://af.wikipedia.org/wiki?curid=116964" title="Hubble-diepveld">
Hubble-diepveld

Die Hubble-diepveld (HDV) is ’n foto van ’n klein streek in die sterrebeeld Groot Beer wat saamgestel is uit ’n reeks waarnemings deur die Hubble-ruimteteleskoop. Dit dek ’n gebied van sowat 2,6 boogminute aan elke sy – dit is sowat ’n 24 miljoenste van die hele lugruim, of die grootte van ’n tennisbal op ’n afstand van 100 meter. Die foto bestaan uit 342 aparte beligtings oor 10 opeenvolgende dae tussen 18 en 28 Desember 1995.

Die veld is so klein dat net ’n paar voorgrondsterre van die Melkweg daarin voorkom. Dus is feitlik al 3 000 voorwerpe op die foto sterrestelsels; van hulle is onder die oudste en verste stelsels bekend. Deur so baie jong sterrestelsels te onthul het die HDV ’n landmerkbeeld in fisiese kosmologie geword.

Drie jaar later is ’n streek in die suidelike lugruim op dieselfde manier afgeneem; dit is die Hubble-diepveld-suid. Die ooreenkomste tussen die twee beelde het getoon die heelal is oor groot gebiede eenvormig en dat die Aarde ’n tipiese ruimte in die heelal beslaan. 

In 2004 is ’n dieper foto, bekend as die Hubble-ultradiepveld, geneem met ’n beligting van ’n paar maande. Dié beeld was destyds die mees sensitiewe sterrekundige beeld wat ooit by sigbare golflengtes geneem is – tot met die uitreiking van die Hubble Ekstreme Diepveld-foto in 2012.



</doc>
<doc id="116969" url="https://af.wikipedia.org/wiki?curid=116969" title="Ida Bosman">
Ida Bosman

Idelette (Ida) Bosman (Reddersburg, Oranjerivierkolonie, 5 Julie 1909 – Johannesburg, Transvaal, Suid-Afrika, 12 Februarie 1988) was vroueleier in die Gereformeerde Kerk en ’n medewerker van die Kerk se nuusblad vir vroue, "Die Vroueblad".

Ida du Plessis was 'n kleindogter van ds. Louw du Plessis en ds. Dirk Postma, en aan vaderskant 'n agterkleindogter van die stigters van die Gereformeerde kerk Colesberg I.D. en Hester du Plessis. Ida is in die pastorie van die Gereformeerde kerk Reddersburg gebore waar haar vader, dr. J.A. du Plessis (1873–1935), predikant was van 1903–'14. Daarna het hy die Gereformeerde kerk Pretoria tot 1921 bedien, toe hy aangestel is as hoogleraar aan die Teologiese Skool Potchefstroom. Hy is in 1923 aangestel as mederedakteur van "Die Kerkblad" en dien as hoofredakteur van 1927 tot sy dood. Prof. Du Plessis het ook met die vertaling van die Bybel in Afrikaans gehelp, in die kommissie vir die Afrikaanse Psalmberyming gedien en met die bewerking van die Kerkorde van die Gereformeerde Kerk in Afrikaans gehelp. 

Haar vader het in 1896 getrou met Laurika Postma (1875–1905), die vierde van die ses kinders uit ds. Postma, die grondlegger van die Gereformeerde Kerk, se vyfde huwelik, op 20 Desember 1869 met Johanna Wilhelmina van Biljon (1854–1901). Prof. Du Plessis se swaer deur dié huwelik was ds. Willem Postma (1874–1920, bekend as die skrywer dr. O'kulis) en sy skoonsusters Brechtje van Rooy (1871–1937, eggenote van ds. Koos van Rooy, Aletta Postma (1876–1957) en Marie du Toit (1881–1966, eggenote van Totius). Haar vader se eerste vrou is op 4 Maart 1905 oorlede (en haar halfsuster, ook Laurika – gebore op 20 Februarie in 1905 – op 18 Maart daardie jaar). Nog op 20 April 1905 trou Ida se vader met sy skoonsuster Aletta. Uit die eerste huwelik is sewe kinders gebore en uit die tweede agt sodat Ida sewe eie sibbes gehad het: Dirk, Maarten, dan sy, Rika, Julia en Willem (wat oorlede is op nege maande), Peet (Boet, adv. Petrus Postma du Plessis) en Marié (Sus). Sommige kinders is jonk oorlede. Van haar halfbroers het Lodewicus Johannes, die oudste, en Hugo bekendheid verwerf as hoogleraars aan die PU vir CHO. Net een van haar halfsusters, Wilhelmina (1899–1982), het grootgeword.

Haar vader het Ida du Plessis op die eersvolgende Sondag ná haar geboorte in die ou Dopperkerkie op Reddersburg gedoop en genoem na Idelette van Buuren, die vrou van Johannes Calvyn. Nadat die gesin Pretoria toe verhuis het, begin Ida haar skoolopleiding aan die Wes-eindskool waar mnr. P.J. Kloppers die hoof was. Ná hul verhuising na Potchefstroom sit Ida haar skoolopleiding voort aan die Potchefstroom Gimnasium wat grotendeels deur die toedoen van ds. W.J. de Klerk, oupa van oudpres. F.W. de Klerk, ’n staatskool geword het.

Ná matrikulasie is sy as huishoudkunde-onderwyseres opgelei en gee onderwys in dié vak op Potchefstroom, Bloemhof en Standerton, tot sy in 1933 met Jan Bosman getroud is wat in die Gereformeerde Kerk se eeufeesjaar (1959) adjunkhoof was van die Hoërskool Die Fakkel aan die Rand. 

Ida Bosman was ’n ywerige lid van die Gereformeerde Sustersvereniging Trifena, Johannesburg-Oos, eers as korrespondent en later as sekretaresse. Vanaf 1946 het gereeld stukkies van haar in "Die Gereformeerde Vroueblad" verskyn en omstreeks 1957 het sy vaste medewerker geword.

C. Van Rooy skryf in die eeufeesgedenkboek "Die Gereformeerde Vrou 1859–1959", waarvoor sy heelwat biografiese sketse bygedra het: "Sy besit ongetwyfeld goeie skrywerstyalent en al die leseresse van "Die Gereformeerde Vroueblad" sien gretig uit na haar artikels. Sy is ’n waardige opvolgster van haar moeder, mev. Lettie du Plessis, van wie sy seker die skrywerstalent geërf het. Sy is humoristies aangelê en blymoedig van gees."

Uit Ida en Jan Bosman se huwelik is twee dogters en twee seuns gebore. Ten tyde van die eeufees (1959) was die oudste dogter, Idelette, verloof aan ’n teologiese student, die latere dr. Abie Helberg.




</doc>
<doc id="116970" url="https://af.wikipedia.org/wiki?curid=116970" title="Liberta Venter">
Liberta Venter

Liberta Venter (Burgersdorp, Kaapkolonie, 21 Mei 1901 – Nylstroom (aldaar begrawe), Transvaal, Suid-Afrika, 12 Augustus 1990) was predikantsvrou in die Gereformeerde Kerk en ’n leier onder die vroue van dié kerkverband. 

Liberta Henning was die jongste dogter van oom Andries en tant Hannie Henning, ’n welbekende gesin vroeër van Burgersdorp, en later van die distrik Fauresmith. Haar vader was die eerste kind wat gedoop is op die dag van die stigting van die Gereformeerde kerk Burgersdorp (die eerste gemeente in die Kaapkolonie) op die plaas Roosterhoek in die Noordoos-Kaap, 21 Januarie 1860. Enige jare ná die Engelse Oorlog trek haar ouers na die Oranje-Vrystaat en vestig hulle op die plaas Lemoenkloof in die Fauresmithse distrik waar sy as boeredogter opgegroei het. Haar hoërskoolopleiding het sy aan die plaaslike hoërskool ontvang terwyl sy musiek, sang en kunsnaaldwerk privaat studeer het. Sy het as orreliste van die plaaslike gemeente opgetree en onderrig in bogenoemde kunsvakke gegee. Sy was ook sekretaresse van die gemeentelike sustersaksie. Omdat daar geen vaste predikant was nie en vanweë hulle besondere kennis en gawes, het hulle 'n belangrike plek en status in die gemeente Fauresmith beklee, bouers van die Gereformeerde Kerk.

Op 29 Augustus 1923 is sy met ds. H.J. Venter (1889–1964) van die Gereformeerde kerk Waterberg getroud. Daar was hulle dekades lank nie net aktief in die gemeente werksaam nie, maar ook in die maatskaplike lewe. Van sy bevestiging op 28 September 1923 af het hy onafgebroke die gemeente Waterberg bearbei wat die latere landdrosdistrikte Waterberg (Nylstroom) en Potgietersrus beslaan het plus gedeeltes van distrikte aan die suide, ooste en weste van die gebied en waarvan, ná hulle intrek alhier, afgestig is die huidige kerke Potgietersrus, Magol, Warmbad, Naboomspruit en Vaalwater. Ds. Venter was gedurende die jare 1926–'38 die algemene korrespondent en konsulent van Suid- en Noord-Rhodesië, waarheen hy meermale per trein en later per motor moes gaan en meesal sy gemeente en gesin drie maande lank aaneen agter moes laat. Eenkeer het sy eggenote hom vergesel, maar anders moes hy lange maande op diensreise gaan en moes sy met hulle kroos agterbly: Hy in die geloof op sy sending; sy in die geloof met haar roeping as vrou en moeder, ook pastoriemoeder. En dit alles terwyl daar geruime tyd geen tweede predikant benoorde Pretoria en Rustenburg was nie.

Ida Bosman skryf in die gedenkboek "Die Gereformeerde vrou 1859–1959" ds. Venter was geseënd met "'n gesonde, bereidwillige, hardwerkende en roepingsbewuste wederhelf, wat hom steeds getrou bygestaan het, ook gedurende daardie lang tussentye van afwesigheid op ampswerk" Die egpaar het enduit gelukkig en vrugbaar gewerk. "Geen doodsengel het die pastorie in al die jare besoek nie."

Liberta Venter was voorsitster van die plaaslike Gereformeerde Sustersorganisasie, provinsiale sekretaresse van die Uniale Komitee sedert 1948 en ondervoorsitster van Transvaalse Sustersorganisasies. Sy was ook lid van die Komitee van Advies van "Die Gereformeerde Vroueblad", plaaslike orreliste vanaf 1943, en kassiere van die Gereformeerde kerk Waterberg sedert 1937. Elke Maandagmiddag het sy les- en sangklas vir die kinders van die gemeente tot en met st. 5 gehou. Bosman skryf: "Sy het 'n vrugbare en mooi lewe waarvoor ons die Here dankbaar is. Sy moes haar man dikwels op lang reise in die onherbergsame Waterberg-Potgietersrus-bosveld vergesel."

Op sosiale gebied het sy gedien as ondervoorsitster van die plaaslike kultuurvereniging en as distriksbestuurslid van die Voortrekkerbeweging. Sy het ook vroeër onderrig in kunsnaaldwerk gegee. Sy was in die pioniersdae 10 jaar lank voorsitster van die Suid-Afrikaanse Vrouefederasie (SAVF) en die siel van alles wat gelei het tot die daarstelling van die Moedershulpkraaminrigting, jare later 'n ultramoderne gebou. Sy was ook voorsitster van die Moederspensioenkomitee en liefdadigheidskomitee van die SAVF. "Haar naam in verband met haar onbaatsugtige werk vir die SAVF staan miskien die diepste ingebrand in die hart en wese van alles wat sinoniem is met 'n onsterflike liefde vir moeder, kind en nageslag," aldus Ida Bosman. Sy het baie jare lank in die afdelingsbestuur van die Nasionale Party gedien. As saamroepster van die damesafdeling op stryddae het sy die reusetaak van organisasie met welslae van stapel gestuur. Sy was 'n ywerige lid van die hospitaalkomitee en voorsitster van die vroueafdeling van die Waterbergse Landbouvereniging, wat sy met haar kenmerkende verantwoordeliksin vervul het.

Haar man het sy emeritaat in 1960 aanvaar nadat hy net die een gemeente bedien het. Uit hulle huwelik is drie dogters en een seun gebore.



</doc>
<doc id="116971" url="https://af.wikipedia.org/wiki?curid=116971" title="Petrus de Klerk">
Petrus de Klerk

Ds. Petrus Jacobus (Petra) de Klerk (12 Desember 1902, plaas Kraaifontein, distrik Bethulie, Oranjerivierkolonie – 20 Maart 1990) was predikant in drie gemeentes van die Gereformeerde Kerk.

P.J. de Klerk het sy opleiding aan die Potchefstroom Gimnasium, die Potchefstroomse Universiteitskollege en die Teologiese Skool Potchefstroom ontvang. In April 1930 is hy bevestig as predikant van Pietersburg (in kombinasie), maar neem in 1941 ’n beroep aan na die kombinasie Vereeniging-Alberton, waar hy sou bly tot hy in 1945 na die Gereformeerde kerk Durban gaan en daar arbei tot hy sy emeritaat in 1968 aanvaar. Ds. De Klerk was lid van die deputaatskappe sinodale sending, Eeufeesbedieningsfonds en CNO. Van 1953 tot 1958 was hy kurator van die Teologiese Skool.

Nadat ds. H.P.J. Pasch in 1927 'n beroep na Lindley aangeneem het, het Pietersburg se kerkraad student Jacs van Rooy beroep, wat aan die einde van 1927 sou klaarmaak. Hy aanvaar die beroep nie, waarna hulle agtereenvolgens beroep prop. Ammi Postma, dr. P.J.S. de Klerk en prop. W.F. Venter, wat almal bedank. In 1930 is prop. De Klerk beroep, wat die beroep aanvaar het en op 5 April 1930 op Pietersburg bevestig is. 

Vanaf 1930 tot 1931 het die gemeente nuwe lewe, nuwe kerke en nuwe wyke gekry, aldus dié herinnering van Jan Last, jare lange skriba: "Ds. De Klerk, pas klaar van sy studie, jonk, vol energie en lewenslus, besigtig ons kerkie en trek sy neus op. Alles lyk vir hom vuil, oud en onaantreklik. Nee, hier moet verandering kom, en dit gou – alles moet opgeknap word, en hy het sorg gedra dat dit ook gou gebeur het." 

Op 11 Julie 1930 het Laeveld selfstandig geword sodat daar toe drie gemeentes in kombinasie was (die ander twee synde Pietersburg en Louis Trichardt). Dit was 'n uitgestrekte wêreld van meer as 100 000 km², meer as ’n derde van Transvaal se oppervlak en groter as byvoorbeeld Hongarye of Portugal. 

Last beskryf dié tyd as volg: "Hy (ds. De Klerk) en sy eggenote het begin woel in die gemeentes, alles is gereorganiseer en ouderlinge en diakens moes mooi in hulle spoor trap. Daar het nuwe lewe gekom, die predikant is voorsien van 'n motor en kon nou baie vinniger oral kom — voor die tyd was dit nog maar altoos met perd- of donkiekar. Die nuwe predikant en predikantsvrou het met allerhande teenspoede te kampe gehad, want daar was gedurende die tyd wat hulle by ons was meer groot droogtes, sprinkane, kommandowurms en depressie as ooit tevore, maar dit het aan hulle ywer niks afgedoen nie en die seën van die Here was onder dit alles tog groot. Oral is kerke gebou. 

"Die eerste taak wat hulle hul gestel het, was om 'n kerk in die Laeveld te kry. Ná baie worstelinge is daar 'n kerk in Duiwelskloof gebou en in 1931 in gebruik geneem. Toe volg Louis Trichardt. Messina, ook 'n wyk van Louis Trichardt, kry 'n kerkie. Die kerk op Louis Trichardt self was al in 'n taamlike treurige toestand en planne is gemaak vir 'n nuwe kerk." 

Die gemeente het in 1931 'n eie blaadjie gekry. Die geldsake het verbeter, hoewel die penningmeester van die Teologiese Skool nog agterstallige gelde moes afskryf. Dié kerkraad het in die lente van 1936 besluit om die kerkgebou te vergroot. Op 8 Oktober 1936 lui die notule: "Die leraar laat die gemeente die plan sien hoe die nuwe kerk sal gebou word en om planne te maak om te begin. Enige broeder beloven om sand en krevel te rij en stenen broeder Vorster sal metsel voor 12/6 per dag en er wordt besluit om die werk te begin die 4 Januarie 1937 verder word gesê die boufonds staat op £244 11s. 0d." 

Die ingebruikneming van die veranderde kerk het plaasgevind op 12 April 1937. In Januarie 1941 het die susters die orrel aan die gemeente present gegee. Hulle het ook nuwe kerkbanke en ligte aan die kerk besorg.

Op 14 April 1939 het die kerk sy 50-jarige bestaan gevier. By dié geleentheid sien 'n feesuitgawe van die gemeenteblad die lig. Ten spyte van al sy probleme het die kerk nooit ondergegaan nie. Daar was in 1941 sterk neigings om met Potgietersrus te kombineer, hoewel dit nooit deurgegaan het nie. Louis Trichardt wou in 1941 sy kombinasie met Pietersburg verbreek en spoedig het dit werklikheid geword. 

Op 4 Julie 1941 woon ds. De Klerk sy laaste kerkraadsvergadering by. Hy het die beroep aangeneem na Vereeniging-Alberton.

Met die koms van ds. en mev. P.J. de Klerk in 1941, as eerste predikant van Vereeniging, het 'n nuwe era aangebreek in die bediening van die gemeente. Dit was midde in die oorlogsjare en vanselfsprekend het hy te doen gehad met allerlei beperkende omstandighede wat sy bediening bemoeilik het, maar sy groot ywer het hom nie laat stuit nie. Die heel eerste taak wat hy moes aanpak was 'n woning vir die leraar. Die kerk het vier erwe besit. Op twee het reeds die kerksaal gestaan, wydsbeen oor albei gebou om ekstra belasting te voorkom, of dalk omdat die vaders nie kon droom dat hier so gou 'n groot gemeente sou kom nie en 'n groter kerk sou verg nie? In elk geval het die posisie van die saal die latere bou van die kerk bemoeilik omdat die kerkraad nie graag die goeie saal wou sloop vir 'n gunstige posisie van die kerkgebou nie. 

Die boukommissie kry opdrag om 'n pastorie te bou vir tussen £1 600 en £1 700 en 'n lening te vind van £2 000. Die Administratiewe Buro was bereid om geld te leen en die gebou is voltooi in 1942, vir £1 800 en allerlei afronding moes nog geskied, soos opvul van die erf met 75 vragte grond om die potklei te bedek, aanplant van die bome en rose ter verfraaiing van gronde. En toe begin die afbetaling. Teen die einde van 1943 was daar nog £600 van die lening verskuldig en 'n jaar later nog net £86. Die insameling van geld vir die pastorie, die elektriese orrel – wat deur die susters behartig is – en vir 'n uiteindelike kerkgebou het baie tyd en beplanning geverg van beide die leraar en sy eggenote. Maar die beplanning vir die hede en die toekoms het net sowel tyd en energie vereis. Ds. De Klerk het sy oog gehad op die toekoms van die gemeente en het gedurig aangedring dat grond verkry moes word in die areas waar die ontwikkeling sou kom. Met sy vertrek in 1945 oorhandig hy aan die skriba: 1. Brief van Vereeniging Estates insake kerkgrond op Drieriviere. 2. Vereeniging-stadsraad insake kerkgrond op Duncanville. 3. Deneysville Estates insake kerkgrond op Deneysville. 4. Vra dat kerkraad roer insake kerkgrond op Van-derbijlpark. Hy was ook besig met bouplanne vir 'n nuwe kerkgebou wat hy ook met sy vertrek aan die kerkraad vir bewaring oorhandig het. Dit is egter eers heelwat later dat hierdie projekte gerealiseer is gedurende die bedieningstyd van sy opvolger.

In die kerkraad is baie sake behandel van kerklike belang, maar ook weer ander wat nie spesifiek op kerklike vlak val nie. Daar is aandag gegee aan sending; "die kerkraad besluit om 3d. of 6d. per lidmaat vrye gif te vra in die saak van sending. Blykbaar was die poging nie suksesvol nie en later besluit die kerkraad om £5 per jaar by te dra uit die kerkfondse. Hierdie steun was natuurlik nie vir plaaslike sending wat toe nog nie hier bestaan het nie, maar vir die breër kerklike sendingaksie op Siloam. Een van die ouderlinge, H.A. Grove, het egter bygedra om een sendingpos op Witvlag in stand te hou. Allerlei funksies is gereël om fondse te styf – braaivleisaand, tiekieaand.

Op niekerklike vlak het die kerkraad aandag gegee aan enkelmediumskole, die Moedertaalstrydfonds waarvoor hulle £10 bydra uit die kerkkas, steun aan die kleuterskool, Reddingsdaadbond, mediese fakulteit, en die nood in Holland. Ook is afgevaardigdes uit die kerkraad benoem na die Bloemfonteinse kongres insake naturellebeleid. In die kerkraad is ook nie geskroom om te handel oor allerlei euwels en misstande wat onder die aandag van die kerkraad gekom het nie. Vermanend is gewys op lekkasies uit die kerkraad; kroeggangers: "Insake drank- en "bar"-kwessie: Na ernstige en deeglike bespreking besluit die kerkraad prinsipieel dat dit geen ouderling, diaken of lidmaat pas om in die "bar" in te gaan nie weens die slegte voorbeeld en invloed wat dit op die gemeente het. Hierop sal stip gelet word." Besware is aangeteken teen die oprigting van nuwe drankwinkels en ook ten opsigte van die predikant dat die middagdienste ondraaglik lank is, het die kerkraad nie geskroom om sy sienswyse te lug nie.

Ds. De Klerk het kostelike werk verrig in die gemeente van Vereeniging. Hy was jonk, energiek en 'n drywer, wat geweet het wat hy wil hê. Met sy toekomsvisie het hy 'n gemeente gesien wat steeds uitbrei en het hy probeer om hulle op vaste grondslag te stel om die ontwikkeling en uitbreiding die hoof te bied. Tog het hy hier gearbei in die oorlogsjare met al sy beperkende en beklemmende faktore op elke gebied; en ook dat hy nog verbonde was aan twee gemeentes, Vereeniging en Alberton, amper 50 km van mekaar af. Twee gemeentes dus wat ewe veel aandag vereis het om tot volle selfstandigheid te kom, elk met 'n eie predikant. Reeds 'n jaar voor sy vertrek uit Vereeniging het Alberton al in die rigting beweeg en gevra dat die kombinasie beëindig word, wat dan ook besluit is op 10 Januarie 1945. Daarna kon albei gemeentes selfstandig beroep met die vertrek van ds. De Klerk na Durban.

Ds. De Klerk het 23 jaar lank – meer as die helfte van die tydperk van sy ampsbediening – in die Gereformeerde kerk Durban gedien. In dié tyd het hy onvermoeide ywer aan die dag gelê; nie slegs in belang van sy gemeente en die ander Natalse Gereformeerdes nie, maar ook in dié van alle Afrikaners in Natal. En in al die jare het sy vrou, ’n toonbeeld van selfopoffering en mensliewendheid, hom getrou bygestaan. Die oorlog was reeds verby, en die lidmate se salarisse is van toe af periodiek verhoog sodat hulle betreklik welvarend begin word het. Boonop is die gemeente se geledere gestadig versterk deur die aankoms van staatsamptenare, onderwysers en ander beroepslui, en werknemers in die sakewêreld. Onder hierdie steeds gunstiger wordende omstandighede wat sowel die getalsterkte as die finansiële vermoëns van die lidmate betref, en onder ds. De Klerk se doelgerigte leiding, het die gemeente 'n tydperk van pragtige groei en bloei belewe: 'n stuk of sewe persele in en om Durban en aan die Noord- en Suidkus van Natal is vir kerkdoeleindes aangekoop, en twee maal is tot afstigting van gedeeltes van die gemeente oorgegaan. Ook het Durban ’n sendende gemeente geword. 

Sommer van meet af aan is die kerklike bedrywighede weer in die hoogste versnelling geskakel en reeds op 16 September 1945 ('n week ná ds. De Klerk se bevestiging) is 'n gemeentevergadering gehou om oor die geldsake te besin. Daar is besluit dat elke lidmaat se kerklike bydrae voortaan 5% van sy/haar inkomste sou wees. Hieruit sou dan alle kerklike onkoste – insluitend die bouskuld ten bedrae van £3 000 – betaal word. Die gevolg hiervan was dat presies twee jaar later, naamlik met die kwarteeufees van die gemeente in September 1947, aangekondig kon word dat die kerkskuld reeds gedelg is. "Daar was groot vreugde en blydskap in ons hart," het ds. De Klerk later vertel. "Met ons feestelikhede in Congellapark het die stadsraad vir ons 'n boom gegee wat ons daar geplant het om die kwarteeufeesviering te gedenk. Dit was 'n wonderlike hoogtepunt in ons kerklike lewe. Met nuwe moed en krag kon ons weer voorwaarts gaan en soos 'n Moses het ons volgehou soos een wat die Onsienlike sien."

Reeds met sy bevestiging hier het ds. De Klerk gesê dat die jong mense van oor die hele land "seker baie graag in hierdie mooi stad sou wou kom werk". Toe dit dan ook begin gebeur, is gevoel dat die gemeente 'n saal moes hê waar die jong mense hul vrye tyd kon deurbring. Op 11 April 1947 beveel die Katkisasiekommissie onder meer aan dat die Jongeliedevereniging aangemoedig word om geld in te samel vir die bou van 'n saal en dat die kerkraad aansoek doen om nog 'n strokie grond by die kerkperseel bygevoeg te kry. Op 26 Junie 1947 is gemeld dat die nodige vertoë reeds tot die stadsraad gerig is. Toe die stadsvaders hierdie aansoek weier, het die bestaande kommissie die burgemeester onverwyld gaan spreek en op 25 Julie 1947 berig hulle dat hulle baie simpatiek deur hom ontvang is en dat hy hulle aangeraai het om die aansoek om die 30 voet wye strook grond weer eens skriftelik in te dien en te vra dat die stadsraad sy vorige besluit in hersiening neem. Toe die oggendkoerant ("The Mercury") 'n paar dae later berig dat die stadsraad die aansoek weer geweier het, het ds. De Klerk daardie selfde dag nog 'n onderhoud met burgemeester Boyd gehad. 

Die predikant het toe die geleentheid gehad om die behoeftes van die gemeente se jong mense aan hom voor te lê: "Hy sou tog nie as burgemeester wou hê dat ons jong mense saans en met naweke op die strate en strande moes boer nie. Al wat die gemeente vra is 30 voet grond sodat ons 'n saal kan bou vir ons seuns en dogters wat van oor die hele land hierheen kom en in gevaar verkeer." Die burgemeester het sy volle steun belowe wanneer die saak weer voor die betrokke komitee dien. Hy het sy woord gestand gedoen, want op 25 Oktober 1947 is ds. De Klerk mondeling ingelig dat die aansoek om die strook grond aan te koop, goedgekeur is. Op 4 Maart 1948 is die perseel, Blok E, Umbilo, dan ook aan die gemeente afgestaan vir £130.

Nou het die gedagte ontstaan om heeltemal 'n nuwe kerk op die pasverkreë perseel te bou en om die bestaande, gedeeltelik geboude kerk dan in 'n saal te omskep. Die kerkraad het opdrag aan die Finansiële Kommissie gegee om op die saak in te gaan en in twee verslae – voorgelê op 4 November en 10 Desember 1948 (onderteken deur oudl. C.G. Venter) beveel hulle aan: 

Op 7 Januarie 1949 is 'n gemeentevergadering gehou en benewens dié twee mededelings is die finansiering van die projek ook verduidelik: die departement liggaamlike opvoeding en dié van volwassene-onderrig het £1 000 aangebied vir die gebruik van die bestaande kerkgebou as 'n saal. Hierdie bedrag sou dan aangewend word ter bestryding van die boukoste van die nuwe kerk. Daar is ook gewys dat 'n saal 'n dringende noodsaaklikheid vir die gemeente se jong mense was. Verder is die gemeente ingelig dat die kerk se pastorie (Teigmouthweg) teen £4 050 verkoop is, dat alle kerkskuld betaal is en dat, as almal 5% van hul inkomste gereeld sou gee, daar geen ekstra laste op die gemeente gelê sou word nie. 

Die gemeente was dit eens met al die aanbevelings en het die kerkraad opdrag gegee om so gou moontlik te begin met die deurvoering van die voorgestelde bouprogram. Ds. P. J. de Klerk het sy herinneringe aan die daaropvolgende gebeure as volg opgeteken: " Mnr. Dykstra het vir ons die spesifikasie opgestel van 'n verbeterde plan en dit aan ons geskenk vir (£50). Maar toe begin die moeilikheid van vooraf aan. Ons het daaraan al gewoond geraak, nl. dat mens niks in hierdie lewe sonder stryd kan verkry nie. Met 'n besoek aan Durban het die argitek tot die gevolgtrekking gekom dat die plan nie inpas by die hoë kerkgebou wat reeds daar staan nie en daarom moes die nuwe kerk nader aan die straat gebou word as die oue. Ons wou graag bouer gehad het dat gehad het dat die ou kerkgebou gesloop moes word sodat ons tegelykertyd 'n nuwe kerk en saal kon bou wat 'n eenheid vorm en wat ook verder van die straat af geleë sou wees om die geraas te verminder. Maar hier-van wou die Kerkraad nie hoor nie." 

Op 25 Maart 1949 keur die kerkraad die gewysigde plan goed en gee opdrag dat die nodige permit aangevra word. Die boupermit is eindelik in November 1949 toegestaan – eers nadat ds. De Klerk op 26 Oktober weer 'n aanmaning aan die boukontroleur in Johannesburg gestuur het. Op 7 Desember 1949 besluit die kerkraad eenparig soos volg na aanleiding van die aanbeveling van die finansiële kommissie: (1) Die bou van die kerk moet voor einde Maart 1950 'n aanvang neem. (2) Die tender van mnr. P.J. du Plessis, 'n lidmaat van die gemeente, word aanvaar. Hierdie tender R17 332 het nie die koste van die preekstoel en die banke ingesluit nie. Terwyl daar nog op die boupermit gewag is, is verskillende skemas oorweeg om die boufonds by voorbaat reeds te styf. Elke lidmaat is aangemoedig om 5% van sy/haar inkomste te bly afstaan vir kerklike bydrae; op 29 Januarie 1950 besluit die gemeente – op aanbeveling van die Kerkraad – om vir die duur van daardie jaar 10% van alle verdienstes aan die kerk te oorhandig. 

Op 26 Januarie 1950 benoem die kerkraad die volgende boukommissie: ds. P.J. de Klerk, brs. Z.B. Coetsee (Seckie), H.B. van der Walt, C.M. du Plooy (oom Corneels) en C.G. Venter (Sarel) met die eersgenoemde drie persone as die dagbestuur. Op dieselfde vergadering is berig dat Volkskas bereid was om – op sekuriteit van brs. A.J. Venter (Andries) en A.A. van Jaarsveld (Attie) – ongeveer £6 000 aan die kerk te leen. Die boufonds was toe £2 000 en oudl. B.R. Kruger (oom Ben) het ook nog £1 000 aan die gemeente geleen. 

Toe daar in Maart 1950 met die bouery begin is, het die boukoste reeds weer die hoogte ingeskiet sodat die bouer se tender tot (£10 000) verhoog moes word. Die hoeksteen (marmer – afkomstig uit die distrik Zoutpansberg) is op 15 April 1950 gelê. Baie lidmate, oud en jonk, het ywerig meegehelp met die bouery en, aangesien 'n kleurfilm van hul gewerskaf geneem is, kan die nageslag nog sien hoe die Gereformeerde Kerk, Durban, deur hul vaders en moeders gebou is. (Aangesien die letters later begin verweer het, is die marmer hoeksteen in Desember 1962 deur 'n graniet hoeksteen vervang). Pas nege maande na die bouery 'n aanvang geneem het, is die gebou voltooi en is die nuwe kerkgebou op 2 Desember 1950 in gebruik geneem. "Die bouery," het ds. De Klerk later geskryf, "het ons gemeente wakker geskud, want hulle het saam gebou in die gebed, in die geloof en met hulle eie hande. Dit was hulle handewerk. Die groot eer kom hier toe aan die bouer, br. P.J. du Plessis, wat die leiding gegee het en baie tegemoetkomend was. Ons het werklik ervaar dat waar die liefde woon, daar gebied die Here sy seën. Ons het nog nooit so gelukkig gevoel as die oomblik toe ons almal onder psalmgesang die voorhowe van die Here ingegaan het, agter oom Corneels aan wat die ou Hollandse Statebybel na die preekstoel gedra het. Die Here het groot dinge aan ons gedoen en ons was bly." 
Intussen moes voorsiening gemaak word vir die aankoop van 'n lang lys toebehore, byvoorbeeld:

Die sierlike kerkgebou moes egter nog betaal word. Van die lidmate het onderneem om vir die groot vensters te betaal, en by die ingebruikneming van die kerkgebou is 'n dankoffer gevra, maar teen Maart 1951 was dit duidelik dat die maandelikse inkomste nie die verwagte £300-kerf bereik nie; daarom besluit die kerkraad om by die gemeente aan te beveel dat die maandelikse bydra van elke lidmaat opgeskuif word na een sesde van sy/haar inkomste. Die gemeente het dit so aanvaar. 

Op 31 Maart 1955 is reeds £2 727 op die verbandlening afbetaal en die oorblywende £6 750 het jaar ná jaar aansienlik gekrimp. Aan die ander kant het die gemeente in hierdie jare die een projek ná die ander aangepak sodat daar nooit enige sprake van verslapping van finansiële inspanning kon wees nie: persele is op verskillende plekke in die uitgestrekte gemeente aangekoop; Durban het 'n sendende gemeente geword; twee gemeentes is afgestig en elkeen het 'n bruidskat ontvang.

Dwarsdeur hierdie tydperk van 23 jaar het mev. H.M. de Klerk, die predikantsvrou, onvermoeid aan die spits gestaan van al die bedrywighede van die susters. Soos in die verlede is daar steeds met volgehoue oorgegewenheid gearbei aan die uitbreiding van Gods Koninkryk sowel hier ter plaatse as elders. Met groot ywer is voortdurend gewerk aan die insameling van geld vir die finansiering van die een of ander onderneming: uit hul orrelfonds het hulle £1 200 vir die Wurlitzer–orrel betaal; hulle kerkbankfonds het die £1 600 betaal wat die kiaatbanke van die huidige kerk gekos het; periodiek is mildelik geskenk aan die sending, die weeshuis, die ouetehuis, die dogterstehuis, die dowes en blindes, die melaatses en in die jare ná die oorlog ook aan die noodlydendes in Duitsland. Voortdurend is ook toebehore vir die Nataliasaal aangekoop en in 1968 onderneem hulle die meubilering van die sitkamers van Mooi Hawens, die gemeente se tehuis vir bejaardes.

Die geld vir al hierdie liefdadigheidswerk is op 'n groot aantal maniere byeengebring: Die gewone sentrale funksie een keer per jaar met die doel om, benewens geld in te samel, die hele gemeente ook in staat te stel om gesellig saam te verkeer; kollektelyste; braaivleisaande; vertoning van ligbeelde (rolprente); koekverkopings; wyksfunksies (in 1957 het sewe sulke funksies byvoorbeeld £382 opgelewer); resepteboek saamgestel en verkoop; rommelverkopings, spysenering by troues. Sekere insamelingswyses het 'n tyd lank gewild gebly en is daarna deur ander vervang. 

Maar nooit het die susters hul eie geestelike verryking uit die oog verloor nie. Maand ná maand is op hul vergaderings opbouende artikels uit kerklike tydskrifte aan die susters voorgelees; of iemand is gevra om hulle oor die een of ander aktuele onderwerp te kom toespreek; of demonstrasies (byvoorbeeld hoedemakery, koekversiering, voorbereiding van southappies) is gehou. En ten slotte is daar voortgegaan met die mooi gewoonte om die bejaardes elke jaar te onthaal en dan geskenkies aan hulle te oorhandig, en om siekes in hospitale en aan hul huise te besoek. 

Op 19 Oktober 1927 is die Jongeliedevereniging gestig en hoewel dit al baie skraal en moeilike tye beleef het, het dit minstens tot en met die gemeente se halfeeufees bestaan. Met die jare bevat die notules van die kerkraad af en toe 'n pleidooi dat daar meer aandag aan die jong mense van die gemeente geskenk word. So het ds. P.J. de Klerk op 11 Junie 1948 'n ernstige beroep op die kerkraad gedoen om die jong mense aan te moedig om die funksies van die JV in groter getalle by te woon, want die jong mense word 'n probleem. Hierop is die volgende Aksiekomitee gevorm om die belange van die jongmense te bevorder: brs J. Pretorius, A.L. Venter, H.B. Kruger, J.C. Kruger, B. Venter, P. du Plooy en C. du Plessis. 

Gedurende die eerste 23 jaar van sy bestaan het die JV geen vaste vergadersaal gehad nie. Aanvanklik is van die eredienste Sondagaande prysgegee ten einde die JV in staat te stel om vergadering te hou; later is byeenkomste in woonhuise gehou, maar so 'n rondskuiwery van huis tot huis het die groei van die vereniging erg aan bande gelê. Dit was juis die behoefte aan 'n saal vir jong mense wat die kerkraad op 11 April 1947 laat besluit het om by die stadsraad aansoek te doen om 'n tweede strook grond, 30 voet wyd, aangrensend aan die kerkperseel. Die gemeente het op 9 Januarie 1949 besluit het om 'n nuwe kerk te bou en die oue dan in 'n saal om te skep. Dis dan ook gedoen, en die saal het die naam Natalia-saal gekry. (Met ds. De Klerk se emeritering teen die einde van 1968 is die naam verander na die P. J. de Klerk-saal.)

'n Maand voor die nuwe kerkgebou in gebruik geneem is, is die Natalia-jeugklub gestig (4 November 1950). Hierdie klub sou in die Natalia-saal vergader en dit sou die werk van ons JV voortsit en uitbrei. 'n Saal moet egter gebruiksreëls kry; daarom is daar reeds by voorbaat op 24 Augustus 1950 van kerkraadsweë 'n kommissie benoem om huishoudelike reëls op te stel. Die kommissielede was ds. P.J. de Klerk, oudle. A. van Jaarsvled, J. Buys, H.B. van der Walt en C.M. du Plooy. Die uiteindelike reëling het onder meer die volgende ingesluit: 

Die Natalia-jeugklub was 'n niekerklike organisasie wat daarop gemik was om die Afrikaanssprekende jong mense van Durban byeen te bring in 'n vereniging wat deur en deur op Christelik–Nasionale grondslag staan; trouens, dit was die enigste onveranderbare klousule in die grondwet. Die doelstellings van die klub was: (1) Die saamsnoering van alle jong mense om mekaar beter te leer ken en gesellig met mekaar te verkeer. (2) Bevordering van ontspanning en van goedgekeurde aspekte van vryetydsbesteding en van liggaamlike gesondheid. (3) Om die verstandelike ontwikkeling en sedelike peil te bevorder deur voorlesings, rolprente, besprekings–onderwerpe, debatte, ens. (4) Om die sosiale en godsdienstige lewe te verryk deur sosiale kontakte, musiek, kunsbelewing studiekringe, sang, drama, ens. 

As die klub sou ontbind, sou al die bates daarvan die eiendom word van die eienaars van die saal. "Die gedagte agter dit alles," het ds. De Klerk later geskryf, "was evangelisasie. Onder die kranige voorsitter, P.D. van der Walt, later professor aan die PU vir CHO, en die ywerige sekretaris, Isak Wust, asook 'n vooruitstrewende bestuur, het die Natalia-jeugklub die Afrikaanse jong mense in Durban bymekaargebring. Party aande – veral met radio–uitsendings – was die saal vol. Met behulp van die departement onderwys, kuns en wetenskap (afdeling volwassene–onderrig) is 'n verhoog in die saal gebou en later ook 'n klavier aangekoop. Baie leersame en interessante lesings is deur vooraanstaande persone gelewer en honderde rolprente, onder meer van die filmdiens van die departement Unie-onderwys, is vertoon met die projektor wat aangekoop is. 

"Die onderkomitees het die jong mense in verskillende aktiwiteite saamgegroepeer sodat elkeen hom kon uitleef in die sake waarin hy belang stel. Die sukses van so 'n vereniging hang af van die kragtige invloed van die bestuur. Jong mense het gekom en gaan, en eindelik was 'n gebrek aan besielde leierskap die oorsaak van die verval van die Natalia-jeugklub. Die JV het toe weer die werk voortgesit." 

Met die koms van ds. De Klerk het die afstigting van die noordelike deel van die gemeente ernstige aandag begin geniet. En met die oog op nog onderverdeling in die toekoms is die aandag veral toegespits op twee gebiede, Noord-Durban en Empangeni. 


Op aanbeveling van die hierdie kommissie is op 1 Februarie 1947 besluit om die huis, geleë op die hoek van Montpelierweg en Agtste Laan (tewete Montpelierweg 112) aan te koop, mits die gemeente daarmee akkoord gaan. Op 9 Maart word die beleid ten opsigte van afstigting van die 'noorde' en die aanbeveling ten opsigte van die aankoop van die erf eenparig goedgekeur deur die gemeente. £2 500 is vir die eiendom in Montpelierweg betaal. 


Intussen is van kerkraadsweë aansoek gedoen by die provinsiale administrasie om 'n perseel vir 'n kerk aan te koop indien daar enige grond beskikbaar sou wees (17 Augustus 1946), 'n skrywe wat blykbaar die gevolg was van 'n aanbeveling van die betrokke kommissie. Hiervan het egter niks tereg gekom nie en oudl. Lourens van Empangeni kry toe die opdrag om met die dorpsraad daar te onderhandel ten opsigte van die verkryging van 'n perseel (21 Junie 1947). 

Op 14 Augustus 1948 deel ds. De Klerk die kerkraad mee dat die kommissie aansoek by die dorpsraad van Empangeni gedoen het om die aankoop van "twee goed geleë erwe bo-op die bult, nie ver van die skool af nie". Op 4 November 1948 is berig dat die dorpsraad die persele nie aan die gemeente wil verkoop nie, en ds. De Klerk onderneem om die dorpsraad tydens sy eersvolgende besoek aan Empangeni persoonlik te gaan spreek. 

Intussen (10 Desember 1948) besluit die kerkraad dat Empangeni voortaan 'n buitegemeente van Durban sal wees, 'n besluit wat beteken dat kerkraadsvergaderings aldaar gehou sal kan word. Op 8 Augustus 1952 is die grense van hierdie buitegemeente so verskuif dat dit die hele Zoeloeland sou insluit. 

Op 25 Maart 1949 is slegs een erf, naamlik nr. 180 aan die gemeente te koop aangebied teen £75, en hierdie bedrag is onmiddellik aangestuur. Die dorpsraad het die tjek egter teruggestuur onder voorwendsel dat hulle moet wag op die goedkeuring van die administrateur van Natal. Later (22 Julie) het hulle die kerkraad in kennis gestel dat hulle besluit het om die perseel nie meer te verkoop nie. Sowel die provinsiale sekretaris as mnr. Grantham LUK kon tot hul spyt niks doen om die dorpsraad tot ander insigte te bring nie, en ten einde raad het ds. De Klerk hom gewend tot prokureur C.N. Venter. Hierdie set het geluk en op 28 April 1950 kon berig word dat die dorpsraad ingewillig het om die perseel te verkoop teen £75. 


Gedurende die volgende maande het sake vinnig en vlot verloop: Die opname wat gemaak is, het getoon dat die lidmate wel ten gunste van afstigting was; die Partikuliere Sinode het te kenne gegee dat hulle £300 sou bydra as daar tot afstigting oorgegaan word; die Afstigtingskommissie het die Afstigtingsakte reeds op 8 September afgehandel en op 4 Oktober 1952 is dit deur die Klassis Natal goedgekeur. 

Die Afstigtingsakte bevat onder meer die volgende besonderhede: 

Op sy vergadering van 17 Oktober besluit die kerkraad dat daar op 23 November 1952 tot afstigting oorgegaan sal word. Dit het dan ook so gebeur en totdat ds. (later dr.) E.J.G. Norval vroeg in 1953 hier bevestig is, het die twee gemeentes gesamentlik dienste gehou in die Durbanse kerkgebou. 


Aan die stadsraad is geskrywe en op 21 Junie 1947 behandel die kerkraad hulle antwoord waarin 'n perseel, ongeveer 'n half akker groot, die gemeente te koop aangebied is. Die kerkraad was ten gunste hiervan en op 29 Junie keur die gemeente dit ook goed. Die perseel is aangekoop. Teen 1954 het dit duidelik begin word dat Woodlands nie 'n gewilde woonbuurt vir lidmate was nie; daarom besluit die kerkraad op 26 Maart 1954 om die perseel maar weer aan die stadsraad terug te verkoop. Voor die koop afgehandel is, het die kerkraad dit gekanselleer aangesien die Baptistekerk gevra het dat die verkoop van die perseel ses maande lank uitgestel word. Toe daardie voorgenome transaksie deur die mat geval het, is besluit om liewer 'n huis te bou (25 Julie 1957). Hierdie voorneme is ook nie deurgevoer nie, en op 24 Maart 1961 besluit die kerkraad om die perseel aan die stadsraad te verkoop.

Aan die verre Suidkus, van Kelso af suidwaarts, het die Gereformeerdes van omstreeks 1950 af op ’n selfstandige gemeente begin afstuur; die deel nader aan Durban is deurgaans as een van die Durbanse wyke behandel. Al verskil was dat hier (onder meer te Warnerstrand) Sondae apart katkisasie gehou is danksy die bemoeienisse van oudl. Andries Venter in die vyftigerjare. 

Aan die begin van 1950 het die lidmate op Port Shepstone reeds gevra dat 'n perseel daar aangekoop word vir kerkdoeleindes. Op 28 Julie 1950 besluit die kerkraad om aan die dorpsraad van Port Shepstone in hierdie verband te skryf en verder om twee ouderlinge wat in daardie geweste rond woon vir die verre Suidkus te kies. Later in die jaar is 'n vergadering van lidmate op Port Shepstone gehou en op 23 November is aan die kerkraad verslag gedoen dat br. N. Smit verkies is as oudl. vir die gebied van Port Shepstone of suidwaarts, en br. C.P. van der Walt vir die gebied van Port Shepstone af noordwaarts tot by Umkomaas. Die kerkraadsnotule maak egter nie weer melding van die perseel op Port Shepstone. 

Op 29 April 1951 behandel die kerkraad 'n versoek van die lidmate van Margate om 'n perseel aldaar aan te koop. Op hierdie saak word ingegaan en op 8 Augustus 1952 word daar verneem dat daar wel 'n perseel beskikbaar is vir £750. Hierop word die saak, volgens gewone prosedure, na die finansiële kommissie verwys. Op dieselfde vergadering van 8 Augustus besluit die kerkraad om die Suidkus tot 'n wyksgemeente te verklaar en dat dit bekend sal staan as die wyksgemeente Port Shepstone. Die mate waarin die ontwikkeling aan die Suidkus ooreenstem met dié aan die Noordkus is opvallend: Albei gebiede is verklaar as wyksgemeentes; by albei word die dorp wat aanvanklik as middelpunt gedien het, later vervang deur 'n dorp verder suidwaarts geleë: Mtubatuba deur Empangeni en Port Shepstone deur Margate. 

Maar ná 1952 belewe die Suidkus vier maer jare: die kerkraadslede wat daar was, is weg; van die aankoop van persele op Port Shepstone of Margate word niks verneem nie; op kerkraadsvergaderings (onder meer op 25 Maart 1955) word gekla dat toestande daar veel te wense oorlaat. Op 24 Mei 1957 dra die kerkraad dit aan ds. De Klerk op om die aankoop van grond op Margate te ondersoek tydens sy volgende besoek aan daardie geweste. 'n Paar maande later, op 6 September doen die dominee as volg verslag: 'n Perseel, 'n half akker groot is in Margate verkrygbaar teen £1050. Die kerkraad besluit hierop om die perseel dadelik aan te koop en dit het dan ook gebeur. 

In die geval van die Noordkus is daar kwartaalliks Nagmaal bedien tot die afstigting van Noord-Durban; in die geval van die Suidkus het dit gebeur tot die afstigting van Durban-Wes. Hierdie afstigting het die einde beteken van maandelikse eredienste op Pinetown sodat die Suidkus van toe af hierdie voorreg gekry het.

Met verloop van jare het die gemeente dermate aangewas dat die kerkraad op 23 September 1963 'n kommissie (di. De Klerk en D. C. Coetsee, oudle. G. E. Heystek, Cor. Venter en br. H. B. Kruger) benoem het om onder meer weë en middele te ondersoek tot meerdere bediening van die gemeente. Op 18 Oktober 1963 lewer die kommissie sy verslag. Daar word aanbeveel dat, mits die finansies dit toelaat, 'n tweede predikant beroep word as 'n eerste stap in die rigting van afstigting. Die aangeleentheid is toe na die finansiële kommissie verwys om deeglik na te gaan of die gemeente in staat sou wees om 'n tweede predikant eervol te versorg. Op 22 November 1963 beveel hierdie kommissie aan dat 'n kommissie (ds. De Klerk, 'n lid van die finansiële kommissie en die betrokke wyksouderling) elke wyk deurgaan en by elke lidmaat moes vasstel wat hy/sy bereid sou wees om bykomend by te dra met die oog op die beroeping van 'n tweede predikant. 

Hierna besluit die kerkraad dat die saak so dringend is dat dit voor die gemeente gelê moes word. Op 23 Februarie 1964 besluit die gemeente dat, voor tot beroeping oorgegaan kon word, die aanbeveling van die finansiële kommissie eers uitgevoer moes word. Dwarsdeur die jare 1964 en 1965 is die wyke toe deurgegaan en aantekening gemaak van hoeveel elke lidmaat maandeliks addisioneel sou kon bydra ingeval die kerkraad 'n tweede predikant sou beroep. Op 24 September 1965 word verslag gedoen dat 15 wyke deurgegaan is en dat 'n totale maandelikse addisionele bydrae van R147,15 belowe is. 

Die jaar 1966 het die hele idee van 'n tweede leraar egter die nek ingeslaan. Eers (25 Maart) is die beroeping van 'n tweede leraar uitgestel tot na die begroting opgestel is en toe (23 April) om dit te laat oorstaan tot die ondersoek en aanbevelings van die Klassis in verband met 'n herindeling van gemeentes ontvang is. Op 20 Mei 1966 is deputate benoem (ds. De Klerk, oudle. A.S. Brookes, A.J.W. Monnik, Johann Buys en P. van den Burg) om 'n herindeling van die twee gemeentes met Noord-Durban te bespreek. Aan Noord-Durban wat toe vakant was, sou die geleentheid gebied word om met Durban te kombineer sodat die gemeentes weer een sou word. 'n Tweede leraar sou dan beroep word en, ná 'n herindeling van die gemeente, weer tot afstigting oorgegaan word. Noord-Durban het egter verkies om selfstandig te bly voortbestaan en het Durban aan sy belofte van 30 Julie 1965 herinner, naamlik dat hy Noord-Durban R100 per maand vir ses maande sou skenk sodra hulle (Noord-Durban) weer 'n predikant kry. 

Vir Durban was daar nou net een oplossing: die gemeente moes in twee aparte gemeentes ingedeel word. Op 17 Maart 1967 word die besluit van 18 Oktober 1963 om 'n tweede predikant te beroep herroep, want die kerkraad was toe al druk besig om die moontlikheid van 'n verdeling van die gemeente te ondersoek. 

Op 19 Mei 1967 word die aangeleentheid van die gemeente na die volgende kommissie verwys: oudle. W. ,Potgieter (saamroeper), Joe Pretorius, P. van den Burg en Ben J.A. Vorster met ds. De Klerk as adviseur. Ná 'n hele paar verdelingsplanne oorweeg is, het die kommissie op 16 Junie 1967 aanbeveel dat die volgende 12 wyke saamgevoeg word in 'n nuwe selfstandige gemeente: Rossburgh, Sea View, Bellair, Hillary, Malvern, Escombe, Pinetown-Noord, Pinetown-Suid, Montclair, Woodlands-Suid, Woodlands-Noord en Reunion; die restante 16 wyke (die hele stad Durban, Westville, die hele Bluff en die hele Suidkus) sou dan bly voortbestaan as die Gereformeerde kerk Durban. Die nuwe gemeente sou 291 belydende lidmate hê, die oue 336, en albei se jaarlikse inkomste is heelwat meer as die R6 770 wat as 'n minimum bereken is. 

Hierdie deurtastende verslag is op 21 Julie 1967 deur die kerkraad goedgekeur en op 6 Augustus deur die gemeente. Ook die Klassis se goedkeuring is verkry en op 4 Februarie 1968 is die nuwe gemeente, die Gereformeerde kerk Durban-Wes, afgestig. As bruidskat het die nuwe gemeente die volgende ontvang: R15 000 aan kontant en die Amajuba-saal op Pinetown. (Op 17 Desember 1954 is die perseel in Pinetown aangekoop en op 8 Junie 1956 is die Amajuba-saal in gebruik geneem. Van toe af is daar elke Sondag katkisasie en die laaste Sondag van die maand 'n diens gehou; die susters het ook gereeld daar vergadering gehou en saamtrekke gereël, skryf ds. De Klerk.) 

Daar is besluit dat die twee gemeentes voorlopig nog gesamentlik eredienste sou hou in die kerkgebou in Umbiloweg en die preekbeurte sou deur die twee kerkrade onderling gereël word. Op 28 April 1968 is ds. G.B.C. Bester bevestig as herder en leraar van die gemeente Durban-Wes, en gesamentlike dienste is nog gehou tot en met 2 Junie 1968. Daarna het die nuwe gemeente hul eredienste in 'n saal in Bellair begin hou. 

Aangesien die perseel wat langs die noordelike grens van die kerkeiendom geleë is en wat tot aan Francoisweg strek, baie waardevol sou wees vir die gemeente se toekomstige bedrywighede, het die kerkraad die gedagte om dit van die stadsraad te bekom nooit laat vaar nie. Op 14 Augustus 1953 kry die skriba opdrag om by die stadsraad uit te vind aan watter verkoopsvoorwaardes hierdie strook grond onderhewig is. Hieruit het geen verwikkelinge gevloei nie en daarom kry die skriba op 18 Februarie 1955 weer die opdrag om 'n skrywe aan die stadsraad te rig en te meld dat die perseel benodig word vir 'n tehuis vir jongmense. Die stadsraad het egter bly weier om perseel te verkoop. 

Op 17 September 1959 doen die kerkraad aansoek om die perseel as parkeerterrein te gebruik en hulle was aangenaam verras toe die stadsraad hiertoe instem teen 'n nominale huur (10 sent per jaar). Die perseel is toe omhein en 'n klompie struike is aangeplant. Dwarsdeur die jare 1961 en 1962 het die kerkraad steeds op 'n geleentheid gewag om die perseel aan te koop en op 26 Junie 1963 word 'n memorandum in hierdie verband aan die stadsraad voorgelê. As vernaamste beweegredes vir die nuwe aansoek om die perseel aan te koop word genoem dat die gemeente intussen so toegeneem het in getalle dat: (1) voorsiening dringend gemaak moet word vir addisionele klaskamers vir ons katkisasiekinders en (2) die gemeente verplig gaan word om af te stig en die een kerkgebou dan vir die twee gemeentes te gebruik. 

Nadat die stadsraad op hul versoek ook die sketsplanne van die beoogde klaskamers ter insae gehad het, het hulle die kerkraad op 11 Desember 1963 in kennis gestel dat die gemeente die perseel kon aankoop, onderhewig aan die voorwaarde dat Durban binne twee jaar vanaf die datum van aankoop geboue ter waarde van R8 000 daarop bou. Hulle het verklaar dat, hoewel die perseel teen R17 000 gewaardeer is, hulle bereid was om dit aan ons te verkoop vir R8 500. Op 10 Januarie 1964 besluit die kerkraad om die perseel aan te koop mits die gemeente daartoe instem. Op 23 Februarie 1964 besluit die gemeente dan ook eenparig om dit aan te koop teen 'n deposito van R2 000 en vyf gelyke jaarlikse paaiemente daarna. 

In die loop van die jare 1964 en 1965 het die gedagte hom na vore gedring om twee tehuise op te rig: een vir jongmense en een vir bejaardes. Tussen die twee gebouekomplekse sou 'n gemeenskaplike eetsaal gebou word. Hiervoor sou die onlangs verkreë perseel onvoldoende wees; daarom het die kerkraad hom gewend tot die twee eiendomme direk agter die kerk geleë. Op 14 Oktober 1965 meld die finansiële kommissie in sy verslag dat die een erf (met ’n huis daarop) reeds aangekoop is vir R11 900. Op die ander een is 'n opsie geneem. Op 15 Oktober bekragtig die kerkraad hierdie aankoop en dra dit verder aan die finansiële kommissie op om die geld te vind waarmee die perseel langs die kerk afbetaal kan word. Verder besluit die kerkraad om aan te sluit by die Gereformeerde Stigting vir die Versorging van die Oues van Dae en die Jeug, en dat ds. P. J. de Klerk en brs. J. C. Snyman en Johann Buijs ons verteenwoordigers op die bestuur van die Stigting sal wees. 

Op 19 November 1965 is besluit om 'n lening by die Administratiewe Buro te maak sodat die gemeente onder meer in staat sou wees om ons skuld van R3 500 ten opsigte van die perseel langs die kerk af te betaal. Omstreeks hierdie tyd het dit duidelik geword dat die stadsraad hoegenaamd nie te vinde was daarvoor dat 'n Jeugsentrum opgerig word op die twee persele agter die kerk nie en aangesien 'n ouetehuis op die perseel langs die kerk onvoldoende ruimte sou laat vir die parkering van motors, is hierdie hele projek laat vaar. (Die tehuis vir bejaardes is wel later op Winklespruit opgerig.) 

Intussen is die kerkraad egter nog gebind deur die verkoopsbepaling dat 'n gebou (of geboue) ter waarde van R8 000 binne twee jaar op die perseel opgerig moet word. Die stadsraad is genader met die versoek dat al drie die persele van die kerk (die een waarop die saal staan, die een waarop die kerk staan en die parkeerterrein) as een geheel beskou word sodat die vereiste van 'n perseel op elke gebou sal verval en die onbeboude erf (lot 57) dan in sy geheel as parkeerterrein beskikbaar sou word. Ook is die stadsraad verwittig dat transport van die perseel geneem sou word sodra die kerk se regte betiteling op alle aktes met die Registrateur van Aktes uitgestryk is. Hierdie aangeleentheid is eers teen die einde van 1969 finaal afgehandel, ná ds. De Klerk se vertrek. 

“Reeds in die vyftigerjare,” sou ds. De Klerk later skryf, “het ons op 'n diakonale konferensie op Ladysmith die ideaal voorgestel om te werk vir die oprigting van 'n ouetehuis aan die Natalse Suidkus.” Die saak is glo met geesdrif aangepak en £1 000 is ingesamel. Ongelukkig is daar geen verdere vordering gemaak nie. 

In 1965 begin die gedagte aan 'n ouetehuis weer op die voorgrond tree. Die finansiële kommissie het vroeg in daardie jaar opdrag gekry om na te gaan of dit wel moontlik sou wees om 'n ouetehuis op die perseel langs die kerk op te rig. Op 30 Julie 1965 rapporteer die finansiële kommissie aan die kerkraad dat slegs geboue vir kerklike gebruik en godsdienstige onderrig en onderwys op hierdie perseel opgerig mag word. Verder beveel die kommissie aan dat die aangeleentheid verwys word na die Gereformeerde Stigting vir die Versorging van die Oues van Dae en die Jeug en dat, indien moontlik, die twee persele agter die kerk aangekoop word. Hierop word 'n ouetehuiskommissie benoem om die saak op te volg en dan verslag te doen. 

Op 15 Oktober 1965 behandel die kerkraad die volgende verslag van die bg. ouetehuiskommissie: 

Die ouetehuiskommissie het nie op hom laat wag nie, en twee maande later was die planne reeds in die hande van die stadsraad. Ongelukkig moes die kerkraad op 18 Februarie 1966 verneem dat die stadsraad die bou van 'n ouetehuis agter die kerk afgekeur het. Brs. Johann Buys, Gawie Heystek, Sydney Brooks en J. Vorster is benoem om die saak weer met die stadsraad te bespreek. 

Op Winklespruit is die twee persele toe teen R24 000 aangekoop en op 25 Maart 1966 verneem die kerkraad dat 'n gebou vir 130 inwoners en 'n kerkgebou met ongeveer 130 sitplekke aldaar beplan word. Vir die kerkgebou sal uit eie fondse betaal moes word. Met dieselfde geleentheid (25 Maart) verneem die kerkraad ook van die ouetehuiskommissie dat die skema vir die terrein langs die kerk goedgekeur is, maar dat 'n wetstegniese probleem ten opsigte van die terrein agter die kerk opgeduik het. Daar het egter goeie hoop bestaan dat die probleem wel opgelos sou kon word. Op hierdie datum, 25 Maart 1966, is ook begin met die poging om die drie persele onder een titel gekonsolideer te kry. Dié saak sou eers op 21 November 1969 suksesvol beëindig word. 

Hoewel die aanduidings in April 1966 was dat die projekte agter en langs die kerk goed vorder, moes die ouetehuiskommissie op 20 Mei 1966 tog rapporteer dat die stadsraad nie die oprigting van 'n ouetehuis kan goedkeur nie alvorens die hele Berea-plan vir woonbuurtes nie gefinaliseer is nie. Indien die projek agter die kerk misluk, sou aandag aan 'n kleiner projek langs die kerk geskenk word. Verder meld die kommissie (nog op 20 Mei) dat die planne vir die projek aan die Suidkus goed vorder. 

'n Maand later (17 Junie) word verneem dat die Stigting voornemens is om met albei projekte, dié in Durban en op Winklespruit, voort te gaan, hoewel die onderhandelings met die Durbanse stadsraad nog aan die gang was. Weens die hardnekkige weiering van die stadsraad om die twee erwe agter die kerk af te sonder vir 'n algemene (pleks van 'n residensiële) woonbuurt, besluit die kerkraad op 15 Julie 1966 noodgedwonge om af te sien van die voorneme om 'n ouetehuis daar te bou en word die woonhuis aan diaken J. Vorster verkoop. 

Hierdie standpunt van die stadsraad, tesame met die feit dat die oprigting van 'n jeugsentrum langs die kerk onvoldoende ruimte vir die parkering van motors sou laat, het die kerkraad laat afsien van sy voorneme om die betrokke perseel vir daardie doel aan die Stigting oor te dra. Van toe af is 'n stryd gevoer om al drie die persele wat aan Umbiloweg front onder een titel gekonsolideer te kry sodat die voorwaarde, naamlik dat 'n gebou op hierdie betrokke perseel opgerig word, kon verval. (Nadat die stryd eindelik op 21 November 1969 suksesvol beëindig is, het die perseel die kerk se parkeerterrein geword.) 

Op 18 November 1966 berig die ouetehuiskommissie dat die projek op Winklespruit goed vorder: grondtoetse vir die fondamente van die voorgestelde gebou is reeds gemaak, en die finale plan is aan die stadsraad van Kingsburgh voorgelê. Maar van toe af was die vorderingspad letterlik besaai met dorings en distels. Eerstens moes die teësin van die stadsraad van Kingsburgh vermurwe word. Hulle wou graag gehad het dat 'n groot hotel op daardie perseel gebou word en nou wil 'n Afrikaanse kerk 'n ouetehuis daar oprig; hulle wou ook nie ’n ouetehuis daar hê nie, maar was wel te vinde vir 'n tehuis vir bejaardes. Dit is dan ook die rede waarom die projek van 13 Januarie 1967 af bekend staan as die Tehuis vir Bejaardes. 

Ds. De Klerk skryf: “Briewe is geskryf, kommissies is gestuur, maar alles tevergeefs. Toe alles hopeloos gelyk het, het die Here weer uitkoms gegee. Ons het eindelik uitgekom by die burgemeester, kol. Boulton, wat self 'n bejaarde van oor die 70 jaar was. Ons het in Durban saam tee gedrink en deur die genade van die Here sover gekom dat die stadsraad die plan goedgekeur het.” 

Maar goedkeuring deur die stadsraad van Kingsburgh was slegs 'n eerste stap: alvorens die staat die gelde vir die deurvoer van so 'n projek sou bewillig, moes die departement gemeenskapsbou ook nog hul goedkeuring heg aan sowel die planne as die lening. “Vir die departement (gemeenskapsbou) was die prys van die grond te hoog,” skryf ds. De Klerk. “Ons het die waardeerder in Amanzimtoti genader om die grond te waardeer. Die grond wat ons teen R24 000 aangekoop het, het hy teen R30 000 gewaardeer.” 

So is die eerste struikelblok uit die weg geruim, maar die departement gemeenskapsbou het maande lank gesloer met die goedkeuring van die planne. 
“Ná 'n taamlike kwaai onderhoud,” skryf ds. De Klerk, “het die deurbraak gekom,” en is die planne na die Stigting aangestuur. 

Van die begin af was dit die voorneme om benewens die tehuis self ook nog 'n kerkgebou op die perseel op te rig. “Ons het dit so gestel,” skryf ds. De Klerk, “bejaardes het minder maag maar meer siel! Maar wat was dit vir ons 'n ontnugtering om met 'n vergadering van die Stigting in Pretoria te moes verneem dat, aangesien die plan van die tehuis die hele perseel beslaan, daar geen ruimte meer oor was vir 'n kerkgebou nie!” Aangesien die kerkraad met 'n tehuis sonder 'n kerk niks te make wou hê nie, is besluit om dan maar voorsiening te maak vir 'n gemeenskapsaal onder die tehuis. 

Dit het 'n verandering aan die reeds goedgekeurde plan noodsaaklik gemaak, en nou moes die hele prosedure vir goedkeuring herhaal word. Die stadsraad van Kingsburgh se standpunt was dat hulle slegs goedkeuring sou verleen as niemand in die buurt enige beswaar teen so 'n saal sou aanteken nie. Hiervoor was nodig kennisgewings teen bome op die perseel en advertensies in koerante. Toe niemand enige beswaar aanteken teen die insluiting van 'n saal onder in die tehuis nie, het ds. De Klerk en oudl. Johann Buijs weer met sowel die stadsklerk as burgemeester Watkins onderhandel. 

Die stadsraad het toe daarop aangedring dat die gebou heelwat verklein moes word sodat daar bykomstige parkeerplek vir nog 20 motors beskikbaar sou wees. Afgesien van die kerkgedeelte is die planne reeds in April 1968 goedgekeur en in Junie is tenders aangevra. En toe kom die oponthoud as gevolg van die besluit om 'n saal onder die tehuis te bou. Eers op 12 Desember 1968 het die burgemeester in 'n persoonlike onderhoud met ds. De Klerk onderneem om die stadsraad te beweeg om die eise om 'n kleiner gebou drasties in te kort, en dit 'n week nadat 'n begin al gemaak is met die grondwerk. Intussen het die tehuis sy naam gekry, Mooi Hawen, die naam van die hawe waarin die skip van Paulus veiligheid gaan soek het, en is sowat R3 000 ontvang danksy omsendbriewe wat ds. De Klerk uitgestuur het en van artikels wat hy in Die Kerkblad geskryf het. 

In Augustus 1968 het nog 'n skok gewag: Weens die sagtheid van die grond moes die fondamente op betonkolomme rus, en dit het die tenders verder die hoogte laat inskiet. Die laagste tender, dié van Norvo Construction (R478 800), is aangeneem. In hierdie stadium emeriteer ds. De Klerk wat hom so onvermoeid beywer het vir die oprigting van hierdie tehuis vir bejaardes.

Hy was getroud met H.M. van Andel en een seun is uit dié huwelik gebore, Petrus, wat die grade B.A. en LL.B. aan die PU vir CHO behaal het. 



</doc>
<doc id="116974" url="https://af.wikipedia.org/wiki?curid=116974" title="Kraalbos">
Kraalbos

Kraalbos ("Galenia africana" L.) is 'n struik uit die vygiefamilie wat inheems is aan Suid-Afrika en Namibië. Dit kom algemeen in die drie Kaapprovinsies en in die Vrystaat voor. Op die SANBI-rooilys is dit as "veilig" (LC) gelys.

Dit is 'n regop aromatiese struikie van 0,5 tot 1,5 meter hoog. Die stam is bleek en die blaartjies is aanvanklik heldergroen, maar hulle word later geel tot oranje. Hulle is plat en smal, 15-50 mm lank en 2-5 mm breed. Die blommetjie is onopvallend, geelgroen en talryk.

Dit is 'n pionierplant, wat vertrapte of oorbeweide grond as eerste weer sal koloniseer. In kraalbos se skaduwee kan daarna ander meerjarige plante opnuut gaan groei wat die herstelproses van die grond inlei. Die plant is egter giftig vir vee, soos skape en bokke. Normaal vreet hulle dit nie, maar indien daar geen ander kos is nie, kan hulle dit vreet en "waterpens" kry. Hierdie vergiftiging kan tot skade aan hart en lewer lei. Boere het dikwels geprobeer kraalbos te verwyder, maar dit lei net tot meer erosie en degradasie van die grond.

Die blare bevat flavonoïede wat antibakteriële eienskappe besit, wat veral tuberkulose kan beveg.

Die plant se geneeskragtige eienskappe was reeds by die Khoi bekend en mense het dit gebruik teen huidseertes. Vandag word dit tot seep en sjampoe verwerk.

Die beweidingskapasiteit is gering:


</doc>
<doc id="116975" url="https://af.wikipedia.org/wiki?curid=116975" title="Kaapse Rebelle">
Kaapse Rebelle

Die Kaapse Rebelle was manlike Britse onderdane, woonagtig in die Kaapkolonie, wat tydens die Tweede Vryheidsoorlog van 1899 tot 1902 by die magte van Transvaal en die Oranje-Vrystaat aangesluit en die wapen opgeneem het teen Brittanje. Die Kaapse Rebelle het in twee golwe by die Boeremagte aangesluit: die eerste was sowat 10 000 met die uitbreek van die oorlog en het hoofsaaklik uit die distrikte aangrensend tot die Oranje-Vrystaat gekom. Toe die Boerefronte in Maart 1900 verbrokkel, het heelparty van die Kaapse Rebelle na hul tuiste teruggekeer, maar ander het die kommando's na die republieke vergesel en deel geword van die guerrillastryd. Die tweede, veel kleiner golf Kaapse Rebelle van sowat 3 000 het by die Boeremagte aangesluit van Desember 1900 af, waarvan sommige tydens genl. Jan Smuts se inval in die noordweste van die Kaapkolonie in September 1901. 

Die Kaapse Rebelle kan in twee groepe verdeel word. Eerstens was daar dié wat in die distrikte gewoon het wat die Republikeinse magte tydens die eerste fase van die Driejarige Oorlog beset het en wat met die besetters saamgewerk het, maar tuisgebly het nadat die Boeremagte enkele maande later aan dié distrikte onttrek het. Tweedens was daar dié wat in verskeie dele van die Kaapkolonie tydens die verloop van die gewapende stryd sonder ’n sweem wettige verpligting by die Republikeinse magte teen die Britse magte aangesluit het.

Die eerste groep was bewoners van die volgende distrikte van die Kaapkolonie wat die Boeremagte tussen 1899 en 1900 beset het: Vryburg, Kuruman, Griekwaland-Wes, Gordonia, Prieska, Kenhardt, Colesberg, Albert, Aliwal-Noord, Wodehouse (Dordrecht), Herschel en Barkly-Oos. In dié distrikte het die Republikeinse magte geen algemene diensplig vir weerbare mans ingestel nie. Tog het hulle in sommige gevalle soveel druk toegepas dat inwoners hulself as amptelik opgeroep vir militêre diens geag het. Dié wat nie toegegee het nie, is met rus gelaat.

Teen die einde van die oorlog op 31 Mei 1902 het die tweede groep Kaapse Rebelle 3 437 getel. Van hulle het meer as ’n tiende uit die distrik Calvinia gekom, naamlik 396. Die orige distrikte wat meer as 'n honderd Kaapse Rebelle opgelewer het, was Hay (Griekwastad) met 315, Fraserburg 267, Kenhardt 236, Piketberg 176, Vryburg 154, Barkly-Wes 122, Vanrhynsdorp 115, Murraysburg 122, Clanwilliam 109, Sutherland 103 en Cradock 102. Van die Rebelle wat hulle in Mei 1902 oorgegee het, was die ouderdomme soos volg: een was 12 jaar oud, twee was 13, sewentien was 14, 49 was 15, 117 was 16, 166 was 17, en 226 was 18 jaar oud. Altesaam was 1 087 onder 21 jaar. Altesaam sestien was oor die 60 jaar oud en een oor die 70.

Nadat die Republikeinse magte aan die Kolonie onttrek het, het die Rebelle wat in die eerste groep geval het, lig daarvan afgekom. Geeneen is tereggestel nie en die swaarste straf was twee jaar se tronkstraf en ’n boete van £1 000. Die politieke situasie in die Kaapkolonie was van so ’n aard dat die Britse militêre owerheid dit nie sou waag om swaar strawwe tydens die eerste fase van die oorlog op te lê nie. Die meeste Rebelle is aan die gewone howe uitgelewer. Destyds was die Afrikanerbond aan die bewind en dus was die Kaapse regering teen die oorlog gekant. Ook die breër bevolking se simpatie het by die Republieke gelê. Dit was een van die vernaamste redes waarom die Britte Boerekrygsgevangenes na Britse besittings elders ter wêreld verban het, want hulle was bevrees mense in die omgewing van kampe sou in opstand kom en selfs probeer om gevangenes te bevry. Ietwat later is ’n buitengewone hof ingestel om Rebelle se verhoor te behartig.

In 1901 en 1902 het die oorlog, wat die meeste Britte gemeen het teen Kersfees 1899 oor sou wees, ’n ernstige wending vir die Britse militêre magte geneem. Toe het militêre howe honderde Kaapse Rebelle die doodstraf opgelê, maar lord Herbert Kitchener, die Britse opperbevelvoerder in Suider-Afrika, het dit gerade geag om net 33 Rebelle se doodstraf te laat uitvoer. Tydens die Vrede van Vereeniging is Kaapse Rebelle nie ’n algemene amnestie toegestaan nie. Hulle het wel die versekering gekry dat geeneen tereggestel sou word nie, maar hul leiers sou nietemin voor die buitengewone howe gedaag word. Gewone manskappe kon ’n skuldbekentenis onderteken, waarna hulle lewenslank stemreg sou verloor. Die eindelike getal ontkieserdes was 10 577, maar die straf het net vir vyf jaar gegeld, waarna hulle weer kon stem; dus nog voor Uniewording in 1910. In Natal is 409 rebelle aan hoogverraad skuldig bevind van wie net een tereggestel is. Ook Natalse rebelle het hul stemreg vir vyf jaar verloor.

Die Kaapse Rebelle het reeds tydens die oorlog swaar verliese aan eiendom gely, hoewel slegs enkele Rebelle hul lewe in die gewapende stryd verloor het. Die presies getal is onbekend, maar na raming was dit nie meer as honderd nie.

Die krygers wat die Engelse gevange geneem en aangehou het, kan in drie kategorieë verdeel word: krygsgevangenes, ongewenstes en geïnterneerdes – sowat duisend burgers en van hul gesinslede, sowat 50 vroue en honderd kinders, wat in September 1900 voor die naderende Britse troepe oor die Zuid-Afrikaansche Republiek se grens by Komatipoort na Lourenco Marques (Maputo) in Portugees-Oos-Afrika (Mosambiek) gevlug het. Die krygsgevangenes in die ware sin van die woord was uitsluitlik burgers van die Boererepublieke wat gevange geneem is terwyl hulle aan die gewapende stryd teen Groot-Brittanje en sy koloniale magte deelgeneem het. Ongewenstes was die mans (en vroue) van die Kaapkolonie wat met die Oranje-Vrystaat en Zuid-Afrikaansche Republiek gesimpatiseer het en in sommige gevalle die wapen opgeneem het teen Brittanje (in dié geval was dit hoogverraad en strafbaar met die dood) en wat dus beskou is as ongewens. Buiten die 360 bandiete wat verban is, het 1 012 tronkstraf in Suid-Afrika gekry en is 379 ter dood veroordeel, van wie 44 (of volgens 'n ander bron 33) eindelik tereggestel is, soos die destyds bekende kmdt. Hans Lötter. 

Die krygsgevangenes is aanvanklik in kampe in Suid-Afrika aangehou: in Kaapstad op Groenpunt se meent asook in die Bellevue-kamp op Simonstad, en sommige in tronke in die Kaapkolonie en Natal. Die Kaapse kampe is streng bewaak, maar die buitelandse kampe het minder geleentheid vir suksesvolle ontsnapping gebied, veral dié op eilande. Die bannelinge wat oorsee gestuur is, is aangehou in ses kampe op die Bermuda-eilandgroep, naamlik op die eilande Darrell, Tucker, Morgan, Burtt en Hawkins; op die eiland Sint Helena is hulle in twee kampe aangehou: Broadbottom en Deadwood, en die onversetlikes in Fort Knoll; in Indië was 10 sulke kampe: Umballa, Amritsar, Sialkot, Bellary, Trichinopoly, Shahjahanpur, Ahmednagar, Kaity-Nilgris, Kakool en Bhim-Tal; en op Ceylon (Sri Lanka) vyf: Diyatalawa-kamp en ’n paar kleiner kampe in Ragama, Hambatota, Urugasmanhandiya en Mt. Lavinia (die hospitaalkamp). Die ongewenstes (Rebelle), wat hoofsaaklik uit die distrikte Cradock, Middelburg, Graaff-Reinet, Somerset-Oos, Bedford en Aberdeen gekom het, is gevange gehou op Port Alfred naby Grahamstad aan die Oos-Kaapse kus, maar 360 is ook as bandiete na Bermuda verban.

Op plekke op Sint Helena, Ceylon (Sri Lanka), in die Bermuda-eilande en Indië is hospitaal- of ruskampe ingerig; op ander strafkampe en tronke vir halsstarriges of kampe in streke met ’n ellendige klimaat wat as straf moes dien vir diegene wat nie wou sweer dat hulle nie weer teen Engeland sou veg nie (die onversetlikes of onversoenlikes). Lord Kitchener het self bereken dat 25 000 Boere in al die kampe tesame aangehou is, van wie seuns van net agt jaar en ou manne van oor die 80 jaar. Volgens ander ramings was die getal nader aan 30 000. Ná die Vrede van Vereeniging van 31 Mei 1902 het amper almal (ook die Kaapse Rebelle) die eed van trou aan die Britse kroon afgelê, maar enkeles, die sogenaamde "swearnots", het jare lank in die kampe agtergebly omdat hulle geweier het om dit te doen. Die eerste Boerekrygsgevangenes het einde 1902 na kampe op Simonstad en in Durban teruggekeer en is van daar uitgeplaas onder ’n soort parool. Einde 1904 was daar nog etlike honderde "swearnots" in Indië sodat genl. Koos de la Rey daarheen gestuur is om hulle tot ondertekening te beweeg. Selfs daarna was daar enkeles wat dit nooit gedoen het nie en verhuis het na ander wêrelddele soos die VSA, Duitsland en Java. Die onversetlike Matthys Swart is in 1926 as die heel laaste bittereinder op die Bermuda-eilande oorlede.




</doc>
<doc id="116976" url="https://af.wikipedia.org/wiki?curid=116976" title="Jacques Villeneuve">
Jacques Villeneuve

Jacques Joseph Charles Villeneuve (Saint-Jean-sur-Richelieu (Quebec, Kanada), 9 April 1971) is 'n afgetrede Kanadese motorrenjaer, wat in 1997 wêreldkampioen in Formule Een geword het. Jacques is die seun van Gilles Villeneuve, 'n renjaer wat in 1982 tydens kwalifisering op die Zolder-renbaan (België) verongeluk het.

Villeneuve het in Monaco groot geword, waar hy onder mentorskap van Craig Pollock vordering getoon in verskeie Formule 3-kampioenskappe. In 1994 skuif hy oor na die IndyCar-klas.

Ná hy in 1995 as kampioen in die IndyCar-reeks gekroon is, teken Villeneuve 'n kontrak vir 1996 met die Formule 1-span van Williams. In sy eerste ren beklee hy reeds die voorste wegspringplek, maar weens 'n tegniese probleem eindig Villeneuve toe tweede. In sy vierde ren behaal hy sy eerste Grand Prix-oorwinning. Hy moes ongelukkig die wêreldtitel aan Damon Hill afstaan, en Villeneuve eindig dié seisoen tweede met elf keer op die podium en 'n totaal van 78 punte. In 1997 wen Villeneuve die wêreldkampioenskap op die Jerez-renbaan, ná 'n omstrede botsing met Michael Schumacher.

In 1998 is daar 'n nuwe enjinleweransier vir Frank Williams se span. Uiteindelik blyk dit dat die Mecachrome-enjin nie kragtig genoeg is nie. Dit word 'n teleurstellende jaar vir Villeneuve sonder 'n Grand Prix-oorwinning. Na dié seisoen teken Villeneuve by die nuwe span van British American Racing. Villeneuve kon daar ook maar min regkry en in 2003 maak die span bekend dat hulle hom nie meer in 2004 sal benodig nie.

Villeneuve maak 'n  terugkeer deur aan die einde van 2004 drie renne vir Renault te jaag. Teen die einde van 2004 teken hy 'n kontrak van twee jaar met Sauber, vir 2005 en 2006.

In 2005 eindig Villeneuve op 'n teleurstellende 14de plek in die wêreldkampioenskap tydens sy eerste seisoen by Sauber. Toe hy in 2006 in die Duitse Grand Prix vir 'n ongeluk beskuldig word, besluit Villeneuve om uit die span te bedank, omdat BMW die jaer Robert Kubica vir drie renne wou toets. Vroeg in 2007 maak hy bekend dat hy vir Peugeot in die "Le Mans 24-uur" sal jaag.

In Februarie 2007 maak Villeneuve bekend dat hy permanent na sy geboorteland, Kanada, gaan terugkeer.

Villeneuve neem op 8 Oktober 2007 aan sy eerste NASCAR-ren op die Talladega-baan deel in 'n UNICEF geborgde Toyota. Hy spring laaste weg al het hy beter gekwalifiseer, om nie in die weg te staan van die ervare jaers nie. Desondanks eindig hy 21ste van die 43 jaers.

In 2015 keer Villeneuve terug na 'n volledige kampioenskap, toe hy in Formule E vir die span "Venturi Grand Prix" jaag.


</doc>
<doc id="116985" url="https://af.wikipedia.org/wiki?curid=116985" title="Stormbergplatblaar">
Stormbergplatblaar

Stormbergplatblaar ("Tetrachne dregei" Nees) is 'n grasspesie wat inheems is aan Lesotho en Suid-Afrika, waar dit in die Oos-Kaap, Wes-Kaap, Noord-Kaap en die Vrystaat aangetref word. Op die SANBI-rooilys is dit as "veilig" (LC) gelys. Dit kom ook in Pakistan voor.

Die plant het 'n wortelstok en is 'n meerjarige polgras wat 30 -90 cm hoog kan word. Die blare word tot 13 cm lang en 1 - 5 mm breed. Dit is 'n klimaksspesie en 'n C4-plant. Dit groei baie stadig vanaf saad. Dit kan 10 jaar duur om die volwassenheid te bereik. In die wildernis ontkiem die saad selde. Vermeerdering vind dikwels deur die wortelstok plaas. Dit is 'n spesie wat hoër as 1200 m in oop berggraslande op sandige grond naby riviere of op klipperige dagsome of hellings voorkom. Plek-plek kan dit talryk wees, maar dit kan ook skaars wees. 

Die Stormbergplato-soetveld wat die suidelike variasie van van die droë Cymbopogon-Themeda-veld is, is 'n voorbeeld van sy voorkomsgebied. Dit lê op 'n hoogte van 1200-1500 m en ontvang 450-500 mm /jaar reën. Dit was vroeër veral waardevolle skaapveld deurdat stormbergplatblaar hier voorgekom het. Die spesie is egter baie gevoelig vir oorbeweiding en hierdie streek sal moontlik nooit meer regtig herstel nie.

Die spesie is uitstekend vir beweiding geskik:


</doc>
<doc id="116987" url="https://af.wikipedia.org/wiki?curid=116987" title="C.W.M. du Toit">
C.W.M. du Toit

Ds. Charl Wynand Markelbach du Toit (of Carl Wijnand Markelbach, noemnaam Wynand of Wynie, die plaas Kruisvallei, Paarl, Kaapkolonie, 30 September 1890 – 17 Januarie 1962, Vrede, Oranje-Vrystaat, Suid-Afrika) was ’n predikant van die Gereformeerde Kerk, Volksraadslid en lid van die gesamentlike kommissie wat verantwoordelik was vir die vertaling van die Bybel in Afrikaans.

C.W.M. du Toit was een van die drie of vier kinders (twee seuns en twee dogters; volgens ’n ander bron, net twee seuns en ’n dogter) uit ds. S.J. du Toit (Kleinbosch, Paarl, 9 Oktober 1847 – Paarl, 28 Mei 1911) se tweede huwelik, op 8 Julie 1887 met Anna Francina Malan (Klein-Drakenstein, Paarl, 4 Junie 1857 – OVS, 19 Mei 1944). Buiten C.W.M., was hulle Stefaan (wat as klein seuntjie oorlede is) en Lena (Lila) van der Merwe. Sy oom was die Hervormde predikant ds. C.W. du Toit.

Sy vader was joernalis en redakteur van onder meer "Ons Klyntji", lid van die Genootskap van Regte Afrikaners, eers NG predikant en toe konsulent van die Gereformeerde Kerke onder die Kruis en skrywer. Uit sy eerste huwelik, omstreeks 1872 met Elizabeth Jacoba (Bettie) Joubert, is ook vier kinders gebore (volgens ’n ander bron vyf), onder wie die Bybelvertaler en Psalmberymer, digter en teoloog Totius (Jacob Daniël; noemnaam Japie). Die ander kinders was David (of Dawid) Petrus (wat as jong man oorlede is), Bettie en Marie. Dié vier kinders se moeder is op 1 November 1882 in Pretoria oorlede. 

C.W.M. du Toit het 'n groot deel van sy jongelingsjare deurgebring op die plaas Kleinbos (of Kleinbosch) in Daljosafat, distrik Paarl. Goewerneur Simon van der Stel het dit in 1692 aan die Hugenote-vlugteling en stamvader van die familie Du Toit in Suid-Afrika, Francois du Toit, gegee. Dié plaas was eeue lank in besit van die Du Toit-familie; die herehuis is in Januarie 2017 in 'n brand in puin gelê. Ds. Du Toit se vader en grootvader is albei op die plaas begrawe, waarop die Hugenote-Gedenkschool ook staan. Sy vader het begin met die Afrikaanse Taalbeweging en was 'n stigter van die Afrikanerbond, eerste vertaler van die Bybel in Afrikaans, superintendent van onderwys in Transvaal van 1883 tot 1889, lid van die Transvaalse deputasie na Europa in 1883–'84, redakteur van die "Die Afrikaanse Patriot", skrywer, konsulent van die Gereformeerde Kerke onder die Kruis, ens. 

Ds. Du Toit was drie keer getroud. Uit sy eerste huwelik, met Maria Elizabeth (Batta) du Plessis (Philipstown, 31 Oktober 1897 – Pretoria, 29 Junie 1979) op Philipstown op 30 September 1918 is al drie sy kinders gebore, naamlik Stefanus Jakobus, Johanna (van der Merwe) en Charl Wynand Malan. Maria du Plessis se suster, Elsje Magdalena (5 September 1892 – 13 April 1977) was ook getroud met ’n Gereformeerde predikant, ds. Hendrik Stephanus van Jaarsveld (9 Maart 1886 – 22 Oktober 1953), na wie die Gereformeerde kerk Biermanskool aanvanklik Vanjaarsveld genoem is. Van ds. Du Toit se tweede vrou, Jeannette Neethling, is nie veel bekend nie; dié huwelik was kinderloos. Sy is in Pretoria oorlede in Augustus 1951. Ook uit die derde huwelik, met Susanna Susara Muller (Frankfort, 9 Januarie 1903 – Vrede, 19 Maart 1965) is geen kinders gebore nie; sy vrou was immers amper 50 ten tyde van hul huwelik.

Du Toit het eers skoolgegaan aan die Gedenkschool, later tot matriek aan die jongenskool op Wellintgton en toe aan die Victoria-kollege op Stellenbosch. Sy opleiding vir predikant het hy aan die Gereformeerde Kerk se Teologiese Skool Potchefstroom deurloop waar sy halfbroer dr. J.D. du Toit (Totius) van 1911 tot 1949 hoogleraar was.

Ds. Du Toit was ten nouste en enduit by die vertaling betrokke as lid van die dagbestuur wat op 7 Augustus 1924 (toe hy nog predikant van Frankfort was) op die breë kommissie se vergadering op Bloemfontein aangewys is om "alles betreffende die werksaamhede van die eindvertalers te reël". 

Toe die Carnarvon Castle op 29 Mei 1933 met die eerste besending van 10 000 eksemplare van die Bybel in Afrikaans in Kaapstad aankom, het die voorsitter van die Britse en Buitelandse Bybelgenootskap, ds. F.X. Roome, twee lede van die Volksraad in besonder verwelkom, naamlik dr. N.J. van der Merwe en ds. C.M.W. du Toit, "’n seun van ds. S.J. du Toit, die 'Regte Afrikaner' wat reeds vroeg begin het met sy eie Afrikaanse vertaling van die Bybel", aldus P.J. Nienaber. "Die Burger" het op Dinsdag 6 Junie 1933 berig ds. Du Toit het waarskynlik die heel eerste keer by geleentheid van ’n erediens die Afrikaanse Bybel gebruik toe hy op Sondag 4 Junie Psalm 133 en Hebreërs 10 voorgelees het in die Gereformeerde kerk Kaapstad se kerksaal in Hofstraat. Luidens "Die Burger" het die hele gemeente, onder wie min. Piet Grobler, "die geskiedkundige Bybellesing ten volle gewaardeer".

Ds. Du Toit het drie Gereformeerdes tussen 1917 en sy uittrede uit die amp in 1929 bedien: Aliwal-Noord tot 1920, Frankfort (in 1911 gestig as 'n Gereformeerde kerk onder die Kruis) tot 1925 en Bloemfontein tot 1929. In 1922 is hy gevra om as prediker op te tree tydens die plegtigheid waartydens die Gereformeerde kerk Carolina se vorige kerkgebou in gebruik geneem is. Dié gemeente is op 16 Januarie 1907 onder sy vader se leiding as 'n Gereformeerde kerk onder die Kruis gestig. Nadat die twee kerk op Carolina opgerig is, is die oue as kerksaal ingerig, ’n doel waaraan dit vandag nog voldoen.

Ds. Du Toit het in November 1924 vir vyf weke na lidmate van die Gereformeerde kerk Eldoret in Kenia gegaan om onder meer katkisasie te gee en die sakramente te bedien. In hierdie tyd het die gemeente eindelik ’n stuk grond gekoop waarop later ’n kerkgebou sou kom. 

In die Vrystaatse hoofstad was al drie sy voorgangers bekende figure in die Gereformeerde Kerkverband: ds. Willem Postma (1903–1915) was bekend as die skrywer dr. O'kulis en ’n kampvegter vir Afrikaans, ds. Izak Krüger, 1916–1923 (ook ds. Du Toit se voorganger in Aliwal-Noord en opvolger in Bloemfontein, wat hier gebly het tot 1945) is in 1920 op 'n vergadering van die gesamentlike kommissies vir die vertaling van die Bybel in Afrikaans as sameroeper aangewys van die vertalers wat die Formuliere vir die drie Afrikaans-Hollandse kerke moes vertaal, en dr. C.J.H. de Wet (1923–1925) was later professor in die teologie aan die kerk se Teologiese Skool op Potchefstroom.

In 1930 het ds. Du Toit, nadat hy Volksraadslid geword het, onderneem om die sewe jaar oue Gereformeerde gemeente Kaapstad, wat sedert sy ontstaan te klein was om 'n predikant te beroep, te help deur elke 14 dae 'n diens in die Metropolitan-saal waar te neem. Hy het, volgens dr. Anna Böeseken, baie gedoen vir die geestelike opbou en versorging van die gemeente, maar was weens siekte afwesig toe 'n groot besluit geneem moes word in verband met die koop van kerkeiendom. Op hierdie belangrike gemeentevergadering op Vrydagaand 30 Januarie 1931 was br. Nicolaas van der Walt voorsitter. Die vergadering moes besluit of hulle ten gunste was van 'n voorstel om 'n eiendom uit die boedel van Thomas Palmer aan te koop. Die koopkontrak is deur broeder P.P. Boshoff voorgelees, en het op die volgende neergekom: Die eiendom was geleë aan onderpunt van Hofstraat bo die Kompanjiestuin en die netto prys was £2 750. 'n Bedrag van £850 sou in kontant betaal word, en die balans van £1 900 op eerste verband teen 6,5 persent p.j. vir drie jaar. Die vergadering het met algemene stemme ten gunste van die koop van hierdie eiendom besluit. 

Die kerkraad wat hierdie gewigtige besluit moes bekragtig, het op Woensdag, 4 Februarie, vergader aan die huis van br. A.C. Böeseken (eggenoot van Jantina Böeseken en dr. Böeseken se vader) onder die voorsitterskap van ds. Du Toit. Belangrike besluite is daardie aand geneem. Die gemeente het nou 'n eie vergaderplek gehad. Lidmate het hard en met vreugde en eensgesindheid gewerk om die klaskamers van Thomas Palmer se gewese skooltjie in 'n kerksaal te verander. Die eerste kerkraadsvergadering is op 20 Junie 1931 in die Kerksaal van Hofstraat gehou. Ds. D.G. Venter van Steynsburg het die konsulentskap aan ds. Du Toit oorgedra, en laasgenoemde het onderneem om vier maal per jaar die Nagmaal in Kaapstad te bedien, en elke 14 dae daar te preek. Hy sou ook vier maal per jaar die Nagmaal op Clanwilliam bedien, en met Parlementsittings tussen die Nagmale een diens per Sondag om die 14 dae daar waarneem. Wanneer die Parlement in reses is, sou ds. Du Toit net die Nagmaal bedien, in Kaapstad sowel as op Clanwilliam. Ook sou hy albei gemeentes een keer per jaar met huisbesoek bedien. In die wyk wat uitstrek na Mosselbaai sou die Nagmaal jaarliks bedien word, en in die wyk wat uitstrek na Worcester se kant ook een maal per jaar. As vergoeding vir al hierdie werk sou ds. Du Toit £55 van die gemeente Kaapstad ontvang, en £45 van die gemeente Clanwilliam. 

Op 23 Junie 1933 moes die gemeente afskeid neem van hul konsulent, ds. Du Toit, en is ds. D.G. Venter van Steynsburg aangewys as die nuwe konsulent van Kaapstad. Ds. Du Toit se naam duik egter later weer in die geskiedenis van die gemeente op, en wel tydens die tweede predikant van Kaapstad, dr. P.J. Coetzee, se dienstyd (1945–'52). Dr. Coetzee het in 1949 'n beroep na Pretoria-Oos opgevolg, maar ná heroorweging – en mede op advies van ’n aantal professore aan die Teologiese Skool Potchefstroom – het hy ingesien dat dit op daardie bepaalde tydstip onwenslik sou wees om Kaapstad herderloos te laat. Du Toit (wat toe meer predikant was nie, maar wel weer LV) het aansienlike vordering in die ressort van die gemeente gemaak met die herstigting van die ou Kruiskerk. Weens sy optrede is besluit "'n wesenlike gevaar" bestaan dat die Gereformeerde Kerk van sy lidmate kon verloor. Ná ernstige beraad het die kerkraad van Kaapstad hom genoodsaak gevoel om op grond van Art. 10 K.O. te besluit dat dit in belang van die hele Kerk sou wees dat die kerkraad dr. Coetzee se losmaking nie bewillig nie. Ná onderhandelinge het die kerkraad van Pretoria-Oos hom bereid verklaar om in hierdie besluit te berus. Die Kaapse kerkraad het met innige dank kennis geneem dat dr. Coetzee gewillig was om hom hierby neer te lê. 'n Gesamentlike verklaring van die twee kerkrade het hierna in "Die Kerkblad" verskyn en onder meer gelui: "Tydens 'n langdurige en broederlike bespreking van die saak het dr. Coetzee meegedeel dat hy nadere informasie ontvang het oor besondere omstandighede in sy gemeente, en dat dit volgens sy oortuiging in belang van die Kerk as geheel sou wees as die aanneming van die beroep as gekanselleer beskou sou kon word." Drie jaar later, in 1952, het dr. Coetzee 'n beroep na Bloemfontein opgevolg.

Ds. Du Toit was ’n aanhanger van die chiliasme en moontlik die enigste verkondiger daarvan in die Gereformeerde Kerk, nes sy vader voor hom in die Gereformeerde Kerke onder die Kruis, waarvan hy konsulent was. Chiliasme is die leer van 'n duisendjarige vrederyk of Christusregering op aarde (millennium), volgens 'n letterlike uitleg van Openbaring 20:1-7. Die sentrale gedagte van die leer is dat Christus (by sy wederkoms) persoonlik en sigbaar vanuit Jerusalem duisend jaar op die aarde sal regeer. Die naam is afgelei van die Griekse woord “chilioi”, wat duisend beteken. Dié leer is veral geliefd by baie sektes, byvoorbeeld die Jehovasgetuies. 

Ds. S.J. du Toit het in sy bediening baie aandag gegee aan die profesieë en baie geskrifte in dié verband gepubliseer waarop sy aanhangers tot vandag nog terugkom. Ds. C.W.M. du Toit het in die rigting van sy vader verder beweeg met sy optrede en ook sy publikasies. Veral vanweë die apologetiese strekking van veral laasgenoemde se geskrifte, maar waarop daar in Gereformeerde kringe weinig antwoord gegee is, het dié leer baie aan geloofwaardigheid gewen.

Aanvanklik is die chiliasme nie as 'n nuwe leer aangebied nie, maar hoofsaaklik as 'n antwoord op vrae wat gewoonlik in die prediking agterweë gebly het en vanweë die verwaarlosing van die profetiese geskrifte in die Bybel. Ds. C.W.M. du Toit het die chiliasme aangebied as die suiwere eskatologie (volgens die "WAT": Leer van die laaste dinge; kompleks van leerstukke en voorstellings aangaande die laaste of uiterste dinge wat betref mens, maatskappy en kosmos.”) en het die gereformeerde standpunt oor verskeie aspekte van die eskatologie as dwaling aangedui.

Ds. C.W.M. du Toit het hom sterk opgestel teen talle publikasies oor hierdie sake wat aan die begin van die 20ste eeu en ook later verskyn het. Dat die Gereformeerde Kerk nie op sinodale vlak 'n uitspraak wou lewer oor die chiliasme nie, het dit verder bygedra tot die geloofwaardigheid daarvan. Vanweë die kortstondige bestaan van die Gereformeerde Kerke onder die Kruis en omdat die chiliasme nie verder amptelik verkondig is nie behalwe deur ds. C.W.M. du Toit, was die aanhangers daarvan hoofsaaklik aangewys op selfstudie sodat dit vandag moeilik is om die chiliasme as 'n eenvormige leer by lidmate aan te dui. Chiliaste verskil onderling dikwels baie van mekaar. Danksy die publikasie van artikels en preke in "Die Getuie", wat herdruk is en verskyn het in die gemeenteblad van die Vrye Christelike Gereformeerde kerk op Frankfort, het di. S.J. en C.W.M. du Toit se opvattings behoue gebly. In 1971 het 'n herdruk van ds. S.J. du Toit se "Die onvervulde profesieë" van 1878 verskyn.

Ds. Du Toit was reeds in die tyd toe hy predikant in Bloemfontein was lid en voorsitter van die Hilton-tak van die Nasionale Party en voorsitter van die Uniale Afdelingsbestuur van Bloemfontein en voorsitter van die Provinsiale Afdelingsbestuur van Bloemfontein-Oos. Meermale het hy Bloemfontein-Oos op die Nasionale Party se kongresse in die OVS verteenwoordig en aktief deelgeneem aan die organisiewerk in die Vrystaatse hoofstad, ook in die algemene verkiesing van 1929 toe die party twee setels verower het danksy die ooreenkoms met die Arbeidersparty. 

Hy het in 1929 uit die bediening getree en is in Oktober daardie in 'n tussenverkiesing onbestrede tot die Unie-Volksraad verkies vir die Nasionale Party in die kiesafdeling Edenburg) nadat min. Beyers bedank het. Ná 'n tussenverkiesing in Julie 1932, wat hy net-net teen die Suid-Afrikaanse Party gewen het, verteenwoordig hy Colesberg (hy het as LV vir Edenburg bedank om daaraan deel te neem), maar kom in die algemene verkiesing van 1938 derde in Krugersdorp teen die Arbeidersparty en Verenigde Party (VP). Op 12 Oktober daardie jaar keer hy terug na die Volksraad as LV vir Marico, nadat hy die VP-kandidaat met net 49 stemme geklop het en die tweede NP-Volksraadslid vir Transvaal geword het naas adv. Hans Strijdom.

In die jaar van sy dood, 1959, het uit dr. D.F. Malan se pen Afrikaner-Volkseenheid en My Ervarings op die Pad daarheen verskyn. In die hoofstuk Via Dolorosa, wat indirek verklaar hoed ds. Du Toit se politieke loopbaan tot 'n einde gekom het, skryf hy: “Die verwarring, wat daar aan Suid-Afrikaanse Nasionale kant sedert die samesmelting ontstaan het, en wel ook as gevolg daarvan, het sy hoogste (of moet ek liewer sê, sy laagste) punt bereik met die aanskoulike weerspieëling daarvan in die Volksraad in 1935. Op die Opposisiebanke het daar teenoor die imperialisties-gesinde Smuts-regeringsparty toe naas mekaar gesit drie afsonderlike partygroepe, al drie oorblyfsels van ’n vroeër aaneengeslote en sterk regeringsparty maar nou vervreemd van, en in botsing met mekaar. Die eerste en sterkste was die tradisionele Nasionale Party onder my leierskap; die tweede was die Afrikaner-Party onder leiding van generaal Conroy, en verteenwoordigende die gewese Smelter-(Hertzog)-seksie; en die derde was die Nasionaal-sosialistiese Nuwe Orde onder leiding van ds. C.W.M. du Toit.

“. . . Die Nasionale party in die Volksraad het sedert 1933 in ledetal agteruitgegaan van 75 tot 19. Dit was die vrug van die samesmeltingsbeleid. Daarvan het die Kaaplandse verteenwoordigers 14 getel terwyl daar slegs 4 in die Vrystaat was en 1 in die Transvaal. In die noordelike dele van ons land was die Nasionale Party dus so goed as dood. En selfs in Kaapland self het byna die helfte van die Nasionale Partylede gesmelt terwyl in die Vrystaat dit vir soveel as 'n drie-kwart gebeur het . . . Die vreemde ideologiese invloede van die voorafgaande jare, en deur die OB en die verskillende hemp-organisasies verteenwoordig en gepropageer, het op politiek-staatkundige gebied hul uitwerking nie gemis nie. Die gevolg was drie aparte groepe aan Opposisiekant – al drie met dieselfde historiese en algemeen politieke agtergrond, al drie in kern en wese Afrikaans-nasionaal maar nou krities en soms selfs vyandig teenoor mekaar. Die drie groepe, eenmaal tesame een verenigde en magtige party, wat die land geregeer het, en 'n groot volk opgebou het, deur verdeeldheid nou geword 'n tragedie en 'n bespotting. Waar hul op die Opposisie-banke langs mekaar nou as drie partye gesit het, te wete as Nasionale Party, Afrikaner-party, en Ossewa-Brandwag, daar was hul 'n aanskoulike toonbeeld, nie van hul gesamentlike krag nie, maar van hul innerlike swakheid, en van die ineenstorting van hul politieke volkslewe . . . 

“Indirek maar tog effektief het op hierdie ongelukkige toestand die Krisis-kongres van 3 Junie 1941 te Bloemfontein gehou, 'n sterke invloed uitgeoefen. Die ontbindingsproses is gestuit. Ná die verwerping van sy Nuwe Orde deur hierdie Uniale Kongres het adv. Pirow, wat hom toe op die Transvaalse Provinsiale Kongres beroep het, ook daar die nederlaag gely. Op die parlementêre posisie kon dit egter geen onmiddellike uitwerking hê nie. Dit kon en sou ook geskied, maar alleen langs 'n lange en pynlike weg.

“Die algemene verkiesing van 1943 het vir die Nasionaal-gesinde maar verdeelde groep uitgeloop op 'n groot nederlaag. Die 68-tal in die Volksraad wat by die uitbreek van die oorlog in 1939 genl. Hertzog nog ondersteun het, was nou tot 43 verminder. Dit het my egter nie ontmoedig nie. Inteendeel, vir my was dit die teken dat die dageraad van die oorwinning aan die politieke oosterkimme begin het om deur te breek. Hierdie eleksie was immers 'n suiweringsproses, met die vooruitsig dat daar nou 'n end sou kom aan daardie vernederende skouspel van drie aparte Nasionaal-gesinde groepe op die Opposisie-banke. My boodskap aan die Nasionaal-gesinde deel van ons volk het daarom as volg gelui: ‘Die Afrikanervolk het nou self 'n geleentheid gehad om hom oor daardie vernederende en verwoestende verdeeldheid uit te spreek, en sy uitspraak was ondubbelsinnig. Die Opposisie is nou één gekonsolideerde geheel. En mag dit ook die aankondiging wees van die oorwinning wat kom!’”

“. . . Die vraag kan hier, en met reg ook, gedoen word of die drie Nasionaal-gesinde groepe dan nie met mekaar kon verenig of minstens 'n eleksie-ooreenkoms met mekaar kon aangegaan het in plaas van mekaar te beveg nie. Die vraag is werklik ook vóór die eleksie aan my gedoen, en wel deur Volksraadslid Tom Naudé op die Transvaalse N.P.-kongres. My antwoord daarop was as volg: 'n Ooreenkoms kan ons aangaan alleen met 'n party of partye, wat in beginsels genoegsaam met ons ooreenstem. Dit is wel die geval met die Afrikaner-Party van mnr. Havenga en daartoe is ek bereid, maar met die OB- en Nuwe Orde-groepe is dit nie die geval nie, soos die verlede ons ook geleer het. En op 'n gebroke fondament kan geen huis werklik of figuurlik veilig gebou word nie. Ons was nog altyd 'n beginselparty en ons heil en toekoms lê daarin dat ons dit bly. As gevolg van hierdie verklaring het samesprekings later toe ook werklik plaasgevind tussen Havenga as leier van die Afrikaner-Party en myself, eers op losse voet met die oog op 'n eleksie-ooreenkoms, wat egter op niks uitgeloop het nie, omdat eise aan Afrikaner-Party-kant in verband met die seteltoekenning buitensporig en daarom onaanneemlik was, maar wat later tog gelei het tot meer realistiese en geslaagde onderhandelings, wat dan ook in volkome eenwording geëindig het, soos dit onverbreekbaar vandag nog bestaan. 

“. . . Die Afrikanerdom was nou weer op koers en, wat sy innerlike wese betref, nie meer op die voetspoor van 'n ander volk met 'n ander ideologie nie. Sy eie nasionale siel was gered en ooreenkomstig sy eie aard en geskiedenis kon hy homself nou weer ten volle uitlewe. Losgeruk uit die Nasionaal-sosialisme van Pirow en Van Rensburg, wat ten slotte tog ook net maar dié van Hitler was, kon hy nou op sy eie tyd en wyse sy pad bewandel na 'n eie onafhanklike Suid-Afrikaanse republiek, van vreemde bande vry.”

In 1941, tydens die Tweede Wêreldoorlog, was daar 'n konfrontasie tussen Hans van Rensburg se militaristiese Ossewabrandwag (OB), wat Suid-Afrika se oorlogspoging deur sabotasie wou ondermyn, en die Nasionale Party (NP), onder leiding van dr. D.F. Malan. Ds. Du Toit was 'n ondersteuner (en nieamptelike verteenwoordiger in die Volksraad) van die Nuwe Orde, 'n beweging wat in September 1940 gestig is deur Oswald Pirow (1890-1941), wat verskeie portefeuljes as minister beklee het. Pirow het meermale nouer samewerking bepleit tussen die OB en die Nuwe Orde, wat hom beywer het vir ’n Nasionaal-sosialistiese bestel in Suid-Afrika. Die Nuwe Orde het die Brits-Joodse imperialisme en kapitalisme verwerp, asook die beginsels van die demokrasie. ’n “Nuwe orde” moes geskep word waar sosialistiese beginsels hernuwing in die gemeenskap moes bewerkstellig. Hul strewe was ’n blanke, Christelike, Nasionaal-sosialistiese republiek los van die Britse Ryk en gegrond op die beginsels van staatsgesag en nasionale dissipline. Vanweë sy Nasionaal-sosialistiese uitsprake het Pirow spoedig met adv. J.G. Strijdom, die leier van die HNP in Transvaal, in botsing gekom en aan die begin van 1942 is sy bande met die party verbreek.

In 1941 het ’n opspraakwekkende konfrontasie ontstaan tussen ds. Du Toit en ds. P.J.S. de Klerk van die Gereformeerde kerk Pretoria-Oos. De Klerk het in die stryd tussen die OB en Nasionale Party kant vir die NP gekies nadat hy voorheen simpatie met die Ossewa-Brandwag gehad het, waarskynlik vanweë sy oortuiging dat die beweging diktatoriale neigings en toenemende belangstelling in die rigting van die Nasionaal-sosialisme geopenbaar het. De Klerk het ook hewig teen die Nuwe Orde te velde getrek, 'n stryd wat 'n polemiek in die koerante ontketen en op 'n openbare debat uitgeloop het. "Die Transvaler" van 13 Junie 1941 het 'n lang brief deur De Klerk geplaas waarin hy die Nuwe Orde verwerp het omdat dit nie op "die ewige beginsels van Gods Woord met sy leer van die soewereiniteit van God" gegrond was nie. 'n “Nuwe orde” in Suid-Afrika moes volgens hom op Calvinistiese beginsels gegrond wees. Hy het geskryf hoewel hy pro-Duits voel, sou hy die staatsvorm van die Nazisme nooit vir sy volk en land kan ondersteun nie. 

Enkele dae later het die regeringsgesinde koerant "Ons Land" op sy brief gereageer en sy standpunt oor die Nazisme geloof, hoewel hy as ’n “verbitterde pro-Duitse Republikein" bestempel is. Hierna het 'n uitgebreide briefwisseling tussen ondersteuners en teenstanders van die Nuwe Orde in "Die Transvaler" gevolg asook ’n hewige meningsverskil tussen dr. De Klerk en ds. Du Toit, toe nog LV vir Marico. In "Die Transvaler" van 10 September 1941 het ds. Du Toit vir De Klerk uitgedaag om hom binne die volgende twee maande op enige openbare platform te ontmoet om te debatteer oor De Klerk se stelling dat die inhoud van ds. Du Toit se pamflet oor die Nuwe Orde "in flagrante stryd met Gods Woord" sou wees. Dit het uitgeloop op 'n openbare debat op 23 Oktober 1941 in die Nasionale Klubsaal in Paul Krugerstraat, Pretoria, waar ds. Du Toit sy siening verdedig het dat "die Nuwe Orde met sy Nasionaal-sosialistiese grondslag vir Suid-Afrika vir ons Boerenasie aanneemlik is en versoen kan word met die Calvinistiese lewensbeskouing". De Klerk het dit betwis. Aansienlik meer mense het opgedaag as vir wie plek in die saal was, maar onder die voorsitterskap van oudmin. P.G.W. Grobler, ook ’n Gereformeerde lidmaat, het die debat ordelik verloop. Luidens koerantberigte die volgende dag het De Klerk se betoog op die volgende stelling berus: "Vir die Calvinisme is die indiwidu, die volk, die gesin, die kerk, die skool, die wetenskap, die pers, die radio en die kuns selfstandige kringe en hulle mag nie deur die staat oorheers word nie.” Dit weerspieël De Klerk se sterk Calvinistiese oortuigings. Sy veroordeling van die Nasionaal-sosialisme het hom in botsing met ondersteuners van die Ossewabrandwag gebring, ook in Gereformeerde kringe, soos enkele professore aan die Potchefstroomse Universiteit wat hoë range in die Ossewabrandwag beklee het en hulle eweneens as Calviniste beskou het. De Klerk het oudergewoonte sonder huiwering opgetree wanneer hy oortuig was van sy saak. Hy het die saak by die Sinode van Maart 1942 aanhangig gemaak, maar die Sinode was nie bereid om hom duidelik uit te spreek oor die grondslag van die Nasionaal-sosialisme nie en het deputate aangestel om die saak te ondersoek, terwyl die professore van die Teologiese Skool versoek is om 'n manifes oor die Nuwe Orde uit te reik.

Oor wat daarna gebeur het, skryf J.M. van Tonder in "Die pastorale rol van die Hollands-Afrikaanse kerke gedurende die Tweede Wêreldoorlog" (1939-1945): “Die kerk het spoedig oor die Nuwe Orde geoordeel. Twee maande na die stigting van die Nuwe Orde het die Gereformeerde Kerk se Partikuliere Sinode van Transvaal vergader. Tydens hierdie vergadering het proff. C.J.M. de Wet en J.D. du Toit 'n verklaring oor die Nuwe Orde ingedien. Hulle het die Sinode versoek om hierdie ‘allerbelangrikste maar ook allergevaarlikste’ beweging te verwerp. Hulle het aangetoon dat daar in die beweging 'n vergoddeliking van die staat en die volk is, soos by die nasionaal-sosialisme. Deputate is aangewys om namens die Gereformeerde Kerk op enige persberigte wat oor hierdie besluit van die Sinode geplaas word te antwoord. Die Sinode versoek die ander Afrikaanse kerke om hulle ‘in gelyke gees’ hieroor uit te spreek. Die Sinode het ook voorgestel dat 'n pamflet opgestel word oor die gevaar van die Nuwe Orde, en dat dit aan alle lidmate versprei word.” Ds. Du Toit, bestuurslid van die Nuwe Orde, het in die pers gereageer op hierdie besluit. In Die Kerkblad get hy die Nuwe Orde as die oplossing vir 'n nuwe Republikeinse Staat verdedig. Hy het daarop gewys dat die Nuwe Orde hom vir die stigting van 'n Suid-Afrikaanse Christelike blanke nasionaal-sosialistiese republiek beywer. In Die Volksblad van 17 Februarie 1941 het hy voorgestel dat die kerke self die bepalings van Christelike godsdiens vir die Beweging kon opstel. Prof. G.M. Pellissier van die teologiese fakulteit van die Universiteit van Pretoria het gereageer op die polemiek en die gedagte van 'n nuwe orde verdedig. Volgens hom moes die kerk sy deel bydra tot die uitbouing van 'n nuwe orde, maar so dat die staat Christelik sou wees. Hy het daarop gewys dat die Afrikanerdom nie 'n ander volk se orde wil hê nie, in besonder nie 'n Britse orde nie, maar 'n eie Afrikaner nasionaal-sosialistiese staat. Volgens hom het sosialisme in dié konteks volkswelsyn beteken.

Ds. Du Toit het hom vir die onderwyssaak beywer deur in skoolrade en -kommissies te dien asook in die raad van die Grey-universiteitskollege in Bloemfontein, voorloper van die Universiteit van die Vrystaat. Hy was lid van die hospitaalraad en bestuurder van die kraaminrigting in Bloemfontein. Ook het hy in die bestuur van die Calvinistiese Bond gedien.


</doc>
<doc id="116990" url="https://af.wikipedia.org/wiki?curid=116990" title="Lys van Suid-Afrikaanse geloftes">
Lys van Suid-Afrikaanse geloftes

Sedert 1652 het die Hollands- en toe later Afrikaans-sprekende bevolking van Suid-Afrika verskeie geloftes aan God gemaak waarvan die Gelofte van Bloedrivier die bekendste is. Kenmerkend van hierdie geloftes is dat "die volk" onderneem om 'n spesifieke dag te herdenk en om op daardie dag God te eer.


""Aanhaling uit die Daghregister (van Jan van Riebeeck) Deel 1. 1651-1655"". (Inskrywing vir 6 April 1654)

""Soo is den schipper voormelt oock geordonneert de 7 schaepen in de gemelte Bay van Saldanhae op seecker eylant gelaeten met eenen vandaer te halen ende in sijn herwaerts ofte wederom reyse deselve empassant mede op 't Robben-eylandt bij de andere schaapen te stellen.
Heden voor de tweede mael jarich sijnde dat wij door Godes H. geleyde met de scheepen Drommedarus, Reyger ende Goede Hoope hier ter plaetse behouden sijn aengelandt omme dese fortresse ende colonie nae d' ordre onser Heeren Meesters op te maecken ende stabileren, ende gemerckt Godt de Heere alle die saecken tot den dach van heden met veele segeningen wel ende gewenscht heeft laeten succederen ende voltrecken, soo hebben beslooten, ende oock voor d' eerste reyse begonnen, desen dach, den 6en April wesende, tot Godes eere met dancksegginghen te vieren ende voor altijt tot een vastblijvenden danck- ende bededach in te stellen, ten eynde daerbij des Heeren weldaeden, aen ons bewesen, bij ons naecomelingen noyt vergeten, maer altijt tot Godes eere ter gedachtenisse in memorie gehouden mogen worden.""

"Plakket by die Bloedrivier-monument met die gelofte van Sarel Cilliers"

""Mijne broeders en medegenoten, Hier staan wij tans op een ogenblik voor een heilige God van hemel en aarde om een belofte aan Hem te beloven, als Hij Zijn bescherming met ons zal wezen, en ons vijand in onze handen sal geven, dat wij hem oorwinnen, dat wij die dag
en datum elke jaar als een verjaardag en een dankdag zoals een Sabbat in Zijn eer sal doorbrengen en dat wij een tempel tot Zijn eer
stichten sal, waar het Hem sou behagen en dat wij het ook aan onze kinderen zal zeggen, dat zij met ons er in moeten delen, tot gedachtenis ook voor onze opkomende geslachten, want de eer van Zijn Naam zal daardoor verheerlikt worden, dat de roem en eer van overwinning aan Hem sal worden gegeven. Amen.""

"Inskripsie op Paardekraal-monument"

""Op 13 Desember 1880, het tussen 6000 en 8000 gewapende burgers, op 'n voorstel van Paul Kruger, elkeen 'n klip kom neersit op die plek waar die monument vandag staan en daar is 'n gelofte afgelê dat “Indien de Lieve Heer ons helpen en zegenen wilde, en wij ons land terug zouden krygen, dat den het volk elk jaar daar zouden komen feestvieren, juist by dezelfde steenhoop, en den Heer onze geloften komen betalen. En deze steenhoop is de eeuwige getuie daarvan”.""



</doc>
<doc id="116992" url="https://af.wikipedia.org/wiki?curid=116992" title="Raasblaar">
Raasblaar

Die raasblaar
("Combretum zeyheri" Sond.) is 'n boom wat inheems is aan Suid-Afrika. Dit groei in die noordooste van die land. Op die SANBI-rooilys is dit as "veilig" (LC) gelys.
Hierdie bladwisselende boom word 3 – 10 m hoog en kom so ver noord as Kenia voor.



</doc>
<doc id="116994" url="https://af.wikipedia.org/wiki?curid=116994" title="Elizabeth van der Walt">
Elizabeth van der Walt

Elizabeth Gertruida Jacoba van der Walt (gebore Du Toit, Middelburg, Transvaal, 19 Julie 1878 – onbekend) was ’n predikantsvrou en vroueleier in die Gereformeerde Kerk, waarin haar man, ds. Nicolaas Hendrik van der Walt, predikant was van twee gemeentes, te wete Middelburg, Tvl.-kombinasie van 1908 tot 1925 en Heidelberg-kombinasie van 1925 tot 1947, ’n jaar voor sy dood op 19 Februarie 1948. 

Nadat Elizabeth du Toit 17 jaar lank onderwys gegee het, is sy in 1914, tydens die Rebellie, met ds. Van der Walt getroud. Hoewel sy oorspronklik tot die Hervormde Kerk behoort het, het sy toe ook na die Gereformeerde Kerk oorgegaan. In 1925 is ds. Van der Walt na die gemeente Heidelberg beroep nadat mev. Van der Walt sedert 1914 saam met hom gearbei het op Middelburg, Tvl., waar hy die eerste predikant was sedert die stigting op 25 Oktober 1890 met 106 belydende lede en as konsulent ds. Petrus Postma van Pretoria. Die leiding van die sustersvereniging wat op Middelburg begin is, is aan mev. Malie Postma oorgedra. 

Die predikantsvrou het in die nuwe gemeente weer 'n sustersvereniging opgerig en as voorsitster steeds die belangstelling probeer aanmoedig. Hier het mev. Van der Walt ook as orreliste opgetree. Altesame het sy as orreliste 40 jaar lank in verskillende kerke opgetree. Op Heidelberg was mev. Van der Walt vyf jaar lank presidente van die plaaslike tak van die Suid-Afrikaanse Vrouefederasie en het ook die moedersknopie verwerf. Hierdie werk het sy ook ter wille van die armes in die gemeente gedoen. Met die totstandkoming van die Bond van Gereformeerde Sustersverenigings is sy in 1933 tot Uniale en Provinsiale sekretaresse benoem. In dié hoedanigheid het sy 15 jaar lank met groot getrouheid gedien tot sy in 1948, by geleentheid van die Uniale Kongres op Burgersdorp, afgetree het. 'n Vulpen wat as blyk van waardering aangebied is, het sy tot haar dood as 'n kosbare aandenking bewaar. 

As eerste Bondsekretaresse moes sy die opbouwerk wat baie skryfwerk in die begin vereis het, doen. Sy het 13 kongresse gereël en bygewoon. Die vooruitgang was ook grotendeels aan die ywer van die bekwame sekretaresse te danke. Op ’n keer het sy geskryf: "Alles is probeer in die dae van 'klein dinge'. Hierby is ek aangespoor, opgewek, aangemoedig, en aangedryf deur die twee aangewese leidsters van die beweging, naamlik mev. (prof.) J.A. du Plessis, Aletta, en mev. (ds.) Derk Rumpff, Femke. Vandag voel ek dankbaar oor alles wat gedurende dié tydperk verrig is." 

Nadat mev. Van der Walt 33 jaar lank pastoriemoeder was, het sy ná die dood van ds. Van der Walt in 1948 eers nog op Heidelberg bly woon. Daarna het sy om die beurt by haar dogters aan huis ingewoon.



</doc>
<doc id="116997" url="https://af.wikipedia.org/wiki?curid=116997" title="Martha van der Merwe">
Martha van der Merwe

Martha van der Merwe (Modderfontein, distrik Vereeniging, 24 Desember 1906 – 13 Maart 2000) was ’n predikantsvrou en vroueleier in die Gereformeerde Kerk. Haar man, dr. W.J. van der Merwe, was agtereenvolgens leraar van die gemeentes De Aar 1934–1942, Bethulie 1942–1945 en Vereeniging 1945–1975, waar hy sy emeritaat aanvaar het. Hy is oorlede op 22 November 1996. 

Martha van Wyk was ’n dogter van D.J.C. van Wyk en sy eggenote van Modderfontein naby Vereeniging. Sy het aan die Volkskool op Heidelberg, Tvl., gematrikuleer en het haar as onderwyseres aan die Potchefstroomse Onderwyskollege (POK) bekwaam. Daarna het sy ses jaar lank onderwys gegee terwyl haar verloofde besig was met sy teologiese studie aan die Teologiese Skool Potchefstroom. Hulle is in 1934 getroud en uit dié huwelik is vier kinders gebore, van wie twee teen die Gereformeerde Kerk se eeufeesjaar (1959) reeds oorlede was. Die dogter is in daardie getroud met ds. Petrus Jacobus Steyn (oorlede op 3 Desember 2008, agtereenvolgens leraar van Pongola/Goedgegun 1958–1962, Wolmaransstad 1962–1967 en Westonaria 1967–1997). Hul seun (die bronne verstrek nie sy naam nie) het hom ook as Gereformeerde predikant bekwaam.

Net ná die Depressiejare het mev. Van der Merwe en haar man in 1934 in die gemeente De Aar begin werk, terwyl ds. Van der Merwe ook agt jaar lank die gemeentes Kaapstad en Clanwilliam moes bedien, onderskeidelik 755 en 605 km vanaf De Aar. Daarna het hulle drie jaar in Bethulie se gemeente gearbei en in 1946 verhuis hulle na Vereeniging, waar hulle sou bly tot dr. Van der Merwe se aftrede in 1975. Onder hierdie gemeente het destyds Vanderbijlpark, Meyerton en Sasolburg sorteer, wat later talle selfstandige gemeentes sou vorm. Saam met haar man, het mev. Van der Merwe 'n wye werkkring gehad. 

Ida Bosman skryf in die gedenkboek "Die Gereformeerde Vrou 1859–1959" van mev. Van der Merwe: "Sy is bekend vir haar ywer en werkvermoë en is 'n bekwame en taktvolle leidster in die plaaslike Sustersorganisasie sowel as op Susterskonferensies. Sy het (in) al die provinsiale komitees gedien: sekretaresse van Kaaplandse Sustersorganisasies, lid van die Oranje-Vrystaatse Komitee en sedert 1949 sekretaresse van Transvaalse Komitee. Voorheen het sy as hulpsekretaresse gedien. Sy is 'n pligsgetroue en bekwame sekretaresse en goeie organiseerder. Tans is sy vise-voorsitster van die Uniale Sustersorganisasies. Sy is 'n bekwame en talentvolle predikantsvrou en 'n sorgsame en deugsame huisvrou en moeder." 

Mev. Van der Walt was meermale voorsitster van die Vroue-Landbou-unie en was bekend vir haar gebak en ander artikels. Sy het 10 jaar aan die Hoërskool Vereeniging onderrig in Bybel gegee, waarvan sy 'n besonderse studie gemaak het. In 1955 het sy en haar man 'n uitgebreide reis na die Heilige Land, Egipte, Europa en Engeland onderneem. Hierdie reis en ondervinding het haar as predikantsvrou en onderwyseres besonder verryk, aldus Bosman.


</doc>
<doc id="116998" url="https://af.wikipedia.org/wiki?curid=116998" title="Enkeldoring-noemnoem">
Enkeldoring-noemnoem

Die Enkeldoring-noemnoem ("Carissa spinarum" L.) is 'n groot struik of klein boom wat in Mpumalanga en Limpopo, maar ook wydverspreid in Suid-Asië en Australië voorkom. Oorspronklik kom dit van Indië, Birma en die droë dele van Sri Lanka.

Dit groei van die kus tot 'n hoogte van 600 m, maar kan in die Himalaja tot op 1800 m aangetref word. Die struik of boom word 5 m hoog en die takke dra skerp dorings wat 5 cm lank kan wees. Die blare is 3 – 7 cm lank en 1,5 tot 4 cm breed. Hulle is leeragtig en die bokant is donkergroen. Die onderkant is dof. Die blomme is wit en stervormig. Die vrugte lyk op 'n olyf, eers rooi en later swart. Hulle is eetbaar an kan so geëet word of indien hulle te suur is word jellie daarvan gemaak. Die pulp bevat 2-4 klein bruin saadjies.

Carissa Spinarum keer op keer deur plantkundiges onder 'n aantal name beskryf en word dikwels bespreek onder sy baie verouderde sinonieme:


</doc>
<doc id="117000" url="https://af.wikipedia.org/wiki?curid=117000" title="Lotarius I">
Lotarius I

Lotarius I (795 – 29 September 855) was 'n Karolingiese keiser wat oor die Midderyk geheers het. Hy was Lodewyk die Vrome se oudste seun en Karel die Grote se kleinseun.

Sy pa Lodewyk was 'n swak heerser. Hy het Lotarius in 817 tot medekeiser gemaak en sy jonger broers Pepyn en Lodewyk tot konings van Akwitanië en wat nou Duitsland is. In 819 hertrou Lodwyk met Judith uit die Welf-familie en in 823 word 'n halfbroertjie gebore, Karel, wat later die naam Karel die Kale sal kry. Die verdeling van die erfenis moet nou verander word en in 830 lei dit tot 'n burgeroorlog wat tien jaar duur en die Wikings die kans gee om die keiserlike gesag verder te ondergraaf. In 833 neem Lotarius sy pa gevange en verneder hom vier maande lank. In 838 sterf Pepyn van Akwitanië en kry Karel hierdie gebied, hoewel Pepyn 'n seun het (Pepyn II) wat ook sy deel opeis. Ná Lodewyk se dood op 20 Junie 840 breek oor die erfenis opnuut 'n oorlog tussen die broers uit.

In 841 beveg Lodewyk die Vrome se seuns mekaar in die slag van Fontenoy. Die slag is onbeslis, maar Lotarius se poging om sy broers te onderwerp faal. Op 14 Februarie 842 sweer sy twee broers naby Straatsburg 'n eed om mekaar te help en Lotharius moet met die Verdrag van Verdun in Augustus toestaan dat die ryk in drie dele verdeel word.
Karel die Kaalkop kry die westelike deel, Lodewyk die Duitser die oostelike. Lotarius se deel bestaan uit die huidige Nederland, België, die Ryn se linkeroewer in Duitsland, die ooste van Frankryk (Elsas, Lotaringe), die weste van Switserland en die noorde en midde van Italië tot aan die grens met die vorstedom Benevento. Hierdie ryk het net vyftien jaar bestaan omdat dit onder Lotarius se seuns opnuut in drie dele verdeel is. Lotarius I het nooit die suidelike deel van sy ryk aan die suidkant van die Alpe besoek nie. Hy het reeds in 844 sy oudste seun Lodewyk as onderkoning Italië toe gestuur en in April 850 het hy vir hom medekeiser gemaak.

Sy vrou was Irmingard, die dogter van Hugo van Tours (uit die Etichoniede-huis) Hy het drie seuns: Lodewyk II, wat Italië en die keisertitel erf, Lotarius II wat die gebied van Friesland to die Alpe erf en Karel van Provence. Hy het ook 'n dogter Rotrud.

In Lotarius se tyd begin mense opnuut om woude te kap en in landbougrond om te sit. Aanvanklik word vuur gebruik, omdat dit vinnig werk, maar dit is ook gevaarlik en verkwistend. In 840 verbied Lotarius dit en dreig om oortreders met loesing of die skeer van hul kop te straf. Hulle moet die byl gebruik.

In sy laaste jare keer Lotarius hom na sy geloof. In 852 skenk hy pragtig versierde relikwieëkassies en relikwieë aan die klooster van Prüm. In 855 abdikeer hy en tree toe tot hierdie klooster. Hy skryf ook aan Hrabanus Maurus, die aartsbiskop van Mainz en 'n beroemde teoloog, om vir hom 'n kompendium te skryf met homilieë -kort preke- vir elke dag van die jaar, wat hy kan saamneem op reis en wat daagliks tydens die maaltyd voorgelees kan word.


</doc>
<doc id="117002" url="https://af.wikipedia.org/wiki?curid=117002" title="S.W. Liebenberg">
S.W. Liebenberg

S.W. Liebenberg (1905–1968) was ’n Afrikaanse dramaturg en skrywer van godsdienstige jeugliteratuur.

Schalk Willem Jacobus Liebenberg is op 19 Maart 1905 op Piketberg in die Kaapprovinsie gebore. Hier ontvang hy ook die grootste gedeelte van sy skoolopleiding. Na ’n tydjie op Stellenbosch vertrek hy aan die einde van 1925 na Edinburgh in Skotland om hom voor te berei vir evangelisasiewerk. Vanaf 1927 tot aan die einde van 1935 doen hy meesal onder die jeug evangelisasiewerk in Ierland, Skotland en daarna in Suid-Afrika. In hierdie tyd besoek hy vir drie jaar lank skole vir die Christen-Studentevereniging en die Children’s Special Mission. Vanaf 1936 tot aan die einde van 1938 is hy in diens van die Departement van Arbeid en Volkswelsyn as Welsynsbeampte en aanvaar daarna die pos as hoof van ’n jeugdige misdadiger-inrigting.

Aan die begin van 1940 word hy takbestuurder van die Christen Studentevereniging (CSV) se boekwinkel in Johannesburg. In 1944 word hy bevorder tot Hoofbestuurder van die CSV-Boekhandel met kantore op Stellenbosch. Hy verteenwoordig die CSV in 1946 op die Algemene Vergadering van die Wêreld Federasie van Christen Studente te Genève in Switserland en maak van die geleentheid gebruik om soveel moontlik Europese lande te besoek om navorsing te doen oor die uitgewersbedryf. In 1947 onderneem hy weer ’n oorsese reis, hierdie keer na die Verenigde State van Amerika en Kanada. Met die totstandkoming van die CSV-Maatskappy in Suid-Afrika in 1947 word hy aangestel as Besturende Direkteur van al die groep se sake-ondernemings, wat insluit die boekwinkels, die uitgewery, losieshuise, die restaurant en eiendomme. Daarna word hy in 1947 ook tegelykertyd Besturende Direkteur van Universiteits-uitgewers en Boekhandelaars (Edms.) Bpk., waarvan hy in 1949 al die belange oorneem. Hy word ook aangestel as voorsitter van die Stellenbosse Kamer van Koophandel en dien op die Vereniging van Boekhandelaars van die Kaap die Goeie Hoop. Later word hy aangewys as voorsitter van die Vereniging van Suid-Afrikaanse Uitgewers. In 1929 trou hy met Henrietta Christien Smith (28 Desember 1907 – 27 Januarie 2000)en die egpaar het drie seuns en ’n dogter, maar een van die seuns is vroeg oorlede. Schalk is op 20 Junie 1968 oorlede

In samewerking met A.J. Hanekom skryf hy ’n drama oor “"Gideon Scheepers"”. Verder skryf hy onder die naam Skalk Liebenberg ’n groot aantal godsdienstige boekies vir kinders (insluitende “"Aanhou wen"”, “"Die dromer en ander Bybelverhale"” en “"Kaptein van sy skool"”) asook Bybelstudiereekse vir skole. “"Onder ’n vraagteken"” is ’n roman wat vertel oor die lewe in die agterbuurtes van Kaapstad.





</doc>
<doc id="117003" url="https://af.wikipedia.org/wiki?curid=117003" title="Johannes Beijer">
Johannes Beijer

Ds. Johannes Beijer (Groningen, Nederland, 26 Junie 1822 – Rotterdam, Nederland, 1 Maart 1876) was, naas ds. Dirk Postma, die tweede predikant wat diens gedoen het in die Gereformeerde Kerk. Weens swak gesondheid is hy in 1869 terug na Nederland, waar hy in 1873 van sy amp onthef is weens sy onvermoë om sy huis te bestuur na aanleiding van sy tweede vrou se swak gedrag.

Ds. Beijer was die oudste seun uit die huwelik van die skoenmakerskneg Johannes Beijer, van De Visserstraat, met die diensmeisie, Trijntje Folkers, ook van Groningen. Sy grootvader, na wie hy vernoem is, was 'n straatmaker. Nes sy kollega ds. Dirk Postma, het hy sy opleiding as predikant ontvang van ds. Tamme Foppes de Haan, 'n Hervormde predikant wat hom op Goeie Vrydag 1839 by die Christelik Afgeskeie Gereformeerde Kerk in Nederland gevoeg het nadat dié kerkverband in 1834 van die Hervormde Kerk afgeskei het. 'n Deel van sy opleiding het hy ook ds. Postma geniet, wie se eerste kollega in Suid-Afrika hy op 2 Februarie 1862 op Reddersburg sou word. Prop. Beijer is in 1849 tot die bediening toegelaat en was predikant van die Christelik Afgeskeie gemeentes van Dokkum (ds. Postma se geboortedorp), Heerenveen (vanaf 12 Mei 1852) en Leeuwaarden (vanaf 4 November 1852). Daar het hy hom in besonder ook vir die onderwys beywer.

Vanaf Leeuwarden het hy op 18 Mei 1861 (volgens ’n ander bron in Julie) saam met sy vier jong kinders met De Zaanstroom na Reddersburg in Suid-Afrika, vertrek nadat hy ter wille van sy vrou tevore 'n beroep na Transvaal bedank het. Hulle is vergesel deur hulle 38-jarige diensmeisie Breitske van der Heide, afkomstig van Zwolle. Tussen haar en Beijer ontwikkel 'n verhouding wat, agterna besien, die lewe en werk van Beijer in 'n tragiek verander het. Die dood van sy vrou en hul vyfde kind tydens die bevalling op 3 Augustus 1860, ’n gebeurtenis wat sy lewe beslissend ten goede en ten kwade beïnvloed het, was moontlik die rede waarom hy in 1861 die tweede beroep na die Gereformeerde kerk Reddersburg aanvaar het. Ds. Dirk Postma het die gemeente, en daarmee saam die dorp, op 12 Mei 1859 gestig as die eerste Gereformeerde kerk in die Oranje-Vrystaat. Reddersburg se kerkraad het die dorp vir kerkdoeleindes onder leiding van J.J. Venter aangelê. Tydens sy bevestiging en die eerste Sinode, op Reddersburg, het Beijer versoek dat sy ou vriend, ds. Postma, hulle op 22 Maart 1862 in die huwelik bevestig.

Ds. Beijer se diens as predikant in die pas gestigte Gereformeerde Kerk in Suid-Afrika was van groot betekenis, aldus B. Spoelstra in die "Suid-Afrikaanse Biografiese Woordeboek, deel III". 

Sy gemeente het die hele Oranje-Vrystaat beslaan. Die meeste mense was rondom die huidige Reddersburg, Ventersburg, Fauresmith, Petrusburg en Bethuliesaamgetrek. Hy was tot 1865 as konsulent en enigste predikant naas ds. Postma van Rustenburg, ook verantwoordelik vir die Gereformeerde kerke Burgersdorp, Middelburg, Colesberg (die oudste drie kerke in die Kaapkolonie; almal gestig in 1860) en Philipstown, wat in 1863 as kerkdorp gestig is weens die "vervolging en smaad" wat die Gereformeerdes elders in die noordoostelike dele van die Kolonie moes verduur. In dieselfde jaar het ook Aliwal-Noord bygekom. Prof. Spoelstra skryf oor ds. Beijer se veeleisende taak: “In daardie dae moes die dominee die notule, doop- en lidmate-registers aanlê en byhou, katkisasie afrond, doopouers ontmoet, kerkraadsvergadering hou en soms vanaf Vrydag vier voorbereidingsdienste voor die nagmaal en doop bedien, belydenis van geloof afhandel en Maandag huwelike sluit. Daarna het hy afgereis na die volgende plek, waar alles weer herhaal word.” 

Reeds in sy bediening en organisasie van die jong kerkverband het hy grondleggende werk gedoen. Ook was hy skriba van die eerste Sinode van die Gereformeerde Kerk in Suid-Afrika, op Reddersburg in Maart 1862, voorsitter van die volgende, te Rustenburg, in 1863 en weer skriba van dié te Burgersdorp in 1866. Ds. Beijer het die moed van sy oortuiging gehad om op die eerste Sinode sy voormalige leermeester ds. Dirk Postma teë te gaan. Ds. Postma het sy eie kerkorde opgestel, 'n wysiging van die Dordtse Sinode van 1619. Op die eerste sinode, in 1862, het ds. Beijer voorgestel het dat die kerke die Dordtse Kerkorde en nie Postma se Gewysigde Kerkorde nie as basis vir die kerkregering aanvaar. Ds. Beijer se voorstel is aanvaar en so het hy ’n bepalende invloed op die Gereformeerde Kerk uitgeoefen. Ds. Postma het jare later laat blyk dat hy nie lekker gevoel het dat hulle ds. Beijer se advies bo syne gevolg het nie. Op 24 Desember 1871 het ds. Postma selfs aan sy eie gemeente geskryf dat hy met leedwese gemerk het dat hulle soms Beijer selfs bo hom geëer het, maar hy wou dit ootmoedig dra. 

Die Vrystaatse Volksraad het ds. Beijer se salaris vanaf 27 Februarie 1862 betaal. Die Volksraadsnotule wys dat ds. Beijer regstreeks en onregstreeks deur invloedryke lidmate soos J.J. Venter deurentyd die saak van die laer onderwys in die Oranje-Vrystaat gestimuleer het. Hy en sy kerkraad het ook aandag gegee aan die onderwys van die kinders. In Maart 1863 is vir die eerste maal die gedagte geopper van die oprigting van 'n skool op Reddersburg. Toe die saak voor 'n gemeentevergadering gelê is, was die bevinding dat dit nie moontlik sal wees om op die dorp 'n skool op te rig nie omdat daar te min kinders is. Blykbaar het die toestand aan die begin van 1864 verander, want in Januarie 1884 word 'n skool deur die gemeente opgerig. Die kerkraad benoem die skoolkommissie. As eerste onderwyser is aangestel die heer J. Styger. Ds. Beijer het hom ook gedurende die Basoeto-oorlog van 1865 in liefdadigheidswerk onderskei toe Reddersburg deur middel van 'n walaer beveilig moes word.

In opdrag van die Sinode van 1863 het hy, nes ds. Postma, tuis met die opleiding van begaafde maar ongeskoolde jong mans en seuns as predikante begin, van wie enkeles tot die bediening toegelaat is, omdat predikant nie uit Nederland bekom kon word nie. Ds. Beijer het eerste dié opdrag begin uitvoer. Ds. Postma is in 1864 na Burgersdorp genooi om oor die saak van opleiding te beraadslaag en net daarna deur die kerke van die Kaapkolonie met feitlik eendersklinkende beroepsbriewe beroep. Die Algemene Vergadering het ds. Beijer op eie inisiatief toe ook beroep om saam met ds. Postma op Burgersdorp predikante op te lei. Hy het op 29 September 1864 bedank en gewys op sy onbekwaamheid, die bedieningsnood wat so 'n konsentrasie van predikante met die oog op opleiding sou meebring en die nog onberekende koste daaraan verbonde. Tog het hy die geesdrif om met 'n eie opleiding te begin toegejuig en geskryf dat wanneer daar meer predikante en kerke is, die tyd ryp sal wees "om die hand aan die ploeg te slaan om 'n Teologiese Skool op te rig". 

Nadat di. Postma en Beijer se eerste privaat studente as predikante toegelaat is, het hierdie plan van 1864 feitlik net so weer op die Sinode van 1866 na vore gekom. In hierdie stadium het ds. Postma van Rustenburg die beroep na Burgersdorp aangeneem met die oog op opleiding. Ds. Beijer is gevra om intussen sy paar studente se opleiding voort te sit. Op 20 November 1866 het hy geesdriftig na Nederland geskryf en die beskeie begin aangeprys as 'n bolwerk teen "bedekte liberalisme en half gereformeerde gees". Hy het ook steun uit die vaderland gevra.

As konsulent in die Noordoos-Kaap het ds. Beijer die oorkoms van ds. Postma in 1866 as predikant na Burgersdorp bewerkstellig met die oog op die opleiding van predikante. Beijer het dus 'n belangrike bydrae gelewer tot die ontstaan in 1869 van die Teologiese Skool van die Gereformeerde Kerk in Suid-Afrika, wat in 1905 na Potchefstroom verplaas is en waaruit die PU vir CHO ontstaan het.

In Maart 1869 vertrek ds. Beijer met sy gesin met agt maande verlof na Nederland weens sy vrou se swak gesondheid en ds. S.D. Venter word beroep as konsulent van Reddersburg. In dieselfde jaar aanvaar ds. Beijer 'n beroep na die Christelike Gereformeerde gemeente van Alblasserdam. In hierdie tyd het heelwat beroering in die gemeente gekom. Die eerste skok het gekom toe die gemeente nadat die verloftyd van ds. Beijer verstreke was, moes verneem dat hy, sonder dat behoorlik losgemaak is van sy verbintenis met die gemeente, 'n beroep aanvaar het na Alblasserdam in Nederland. Dit blyk egter dat ds. Beijer so gelief was in die gemeente dat hy in 1874 weer beroep is, hoewel dit nie geslaag het nie. Later het dit geblyk dat ds. Venter sekere inligting van die gemeente weerhou het aangaande ds. Beijer, naamlik dat hy verlof gevra het na Nederland om daar 'n beter heenkome te gaan soek. Hierdie saak het 'n mate van spanning gebring tussen ds. Dirk Postma en ds. S.D. Venter. Laasgenoemde was 'n sterk aanhanger van ds. Beijer omdat hy die enigste student was wat onder ds. Beijer sy opleiding voltooi het.

Sy tweede huwelik was nie gelukkig nie. Sy vrou se gedrag en gevolglike probleme in die gemeente, sowel as sy swak gesondheid, het daartoe bygedra dat hy op 10 September 1873 eervolle emeritaat by die kerkraad en klassis ontvang het, maar die provinsiale sinode het hom daarna van sy amp onthef op grond daarvan dat hy sy huis nie goed kon bestuur nie. In 1874 het hy "Klaagtoon eens verdrukten" gepubliseer en twee jaar later in verbittering in Rotterdam gesterf in die ouderdom van 53 jaar. Hy is begrawe in die begraafplaas Crooswijk, wat in later jare verdwyn het.

Ds. Beijer was 'n ondernemende mens en bereid om militant te stry vir 'n saak waarin hy geglo het, aldus prof. Spoelstra. Sy sterk verdediging vir die afskeiding van 1859 is deur sy tydgenote grootliks verswyg. Beijer het eers die drie werke "Journaal gehouden van Nederland naar Zuid-Afrika (Algoabaai) in het jaar 1861", "Journaal gehouden van Port Elizabeth (Algoabaai) naar Reddersburg (Oranje Vrijstaat) in het jaar 1861, alsmede de redenen der afscheiding van de Nederduitsch Gereformeerde Kerk" en "Journaal gehouden van Reddersburg (Oranje Vrijstaat) naar Rustenburg (Zuid-Afrikaansche Republiek) in het jaar 1863, benevens overzigt van de Gereformeerde en de Nederd.-Gereformeerde Kerk in Zuid-Afrika" afsonderlik gepubliseer. Dié drie werke is in 1866 herdruk en saamgebundel met "Openlijke verklaring of redenen, waarom velen zich hebben afgescheiden van die Ned.-Ger. Kerk en de gronden der Gereformeerde Kerk in Zuid-Afrika," uitgegee deur Saul Solomon. Daarin motiveer hy waarom die Gereformeerde Kerk oor veel meer as net die sing van Gesange gestig is noem hy die liberalisme as oorsaak vir die kerklike breuk in Suid-Afrika by die naam.

Prof. B. Spoelstra skryf: "Hierdie publikasies was veral bedoel om in Nederland 'n apologie vir die stigting van die Gereformeerde Kerk in Suid-Afrika gedurende 1859 te bied en so 'n leemte te vul wat Postma se verduidelikings nie gedek het nie.” In ’n ander artikel oor ds. Beijer skryf hy: “Die titels van sy werke toon dat hy dadelik die Gereformeerdes en Postma wou verdedig. Hy het daarvoor nogal die handelinge van die Ned. Geref. Sinodes gebruik. Beijer se werke het ongetwyfeld bygedra om die afskeiding van 1859 in Suid-Afrika en Nederland duideliker te motiveer.”

Afgesien van hierdie kerkhistoriese bronne uit tydgenootlike klimaat, is hierdie baie skaars werkies van onskatbare waarde en kosbare Africana. Dit belig sake soos die landelike pioniersomstandighede, die flora en fauna, voorkoms en uitwerking van natuurplae, en reisgeleenthede.

Van ds. Beijer het by die uitgewersaak van sy broer in Groningen verskyn "De Mormonen in Zuid Afrika. Eene waarschuwing aan allen die de waarheid in Christus Jezus liefhebben (1863)" en "Lijkverbranding! Vergeleken met Gods Woord" (1874). Spoelstra noem hom “die eerste Gereformeerde predikant te lande wat die geskrewe woord met krag gebruik het”.

Dr. Spoelstra beskryf ds. Beijer as "'n gevoelvolle en gevoelige persoonlikheid, geneig tot egosentrisme, maar nogtans 'n gevierde en indrukwekkende prediker" vir wie Reddersburg in 1870 vrugteloos terugberoep het. Al het huislike probleme, sy gesondheid en sy tweede vrou s’n, en ander faktore sy dienstyd in Suid-Afrika verkort en eindelik sy lewensaand tragies kleur, het hy as een van die eerste twee predikante deur sy diens en as apologeet veral in Nederland deur sy geskrifte vir sy kerkverband baie beteken. Spoelstra skryf by ’n ander geleentheid: “Beijer was 'n vloeiende prediker met 'n helder swaar stem en 'n lewendige voordrag. Hy was ongetwyfeld populêr in sy gemeente. Sy gevoelvolle persoonlikheid verleen 'n mooi menslike kleur aan sy reisbeskrywings en briewe.” Dis bekend dat hy na Leeuwarden en sy vaderland verlang het (ten minste in sy eerste jaar in die Vrystaat), maar hy het in Suid-Afrika volhard omdat hy hom geroepe gevoel het om hier te werk. In 1864 het ds. Beijer melding gemaak van sy swak gesondheid. Volgens foto’s van hom was hy lank, skraal en ondergewig. Spoelstra vermoed die oorsaak kon tering gewees het.

Ds. Beijer is op 10 Januarie 1850 in Zwolle getroud met Hendrieka Louman (17 September 1826 – 3 Augustus 1860), dogter van die egpaar Gerrit Louman en Hendriena van den Berg. Hulle het vier kinders gehad – Hendriena (1851) Trijntje (1852), Gerritje Aleida (1855) en Johannes (1857) – maar Hendrieka Beijer en hul vyfde kind, ’n dogtertjie, het haar man op 3 Augustus 1860 kort ná die bevalling ontval. Op 22 Maart 1862 is hy op Reddersburg in die huwelike bevestig met die gesin se huishoudster, Breitske van der Heide (30 Junie 1823 – 4 November 1875), wat saam met die predikant en sy vier kinders uit Nederland gekom het. Uit hierdie huwelik is nog twee kinders gebore, maar dis opmerklik dat ds. Beijer albei kindertjies uit hierdie huwelik, eers 'n dogtertjie op 28 Desember 1862 (wat jonk oorlede is) en toe 'n seuntjie op 14 Maart 1864 na sy eerste eggenote vernoem het. Blykbaar was die nagedagtenis van sy eerste vrou vir hom oorwegend. Hierdie tweede huwelik was nie gelukkig nie. Op 30 Oktober 1865 skryf ds Beijer reeds aan ds. Postma dat sy vrou met 'n "slepende kwaal" sukkel.



</doc>
<doc id="117008" url="https://af.wikipedia.org/wiki?curid=117008" title="Lys van Protestantse Hervormers">
Lys van Protestantse Hervormers

Hierdie lys bevat die Protestantse kerkhervormers uit die tydperk van die Reformasie in Europa.




























</doc>
<doc id="117009" url="https://af.wikipedia.org/wiki?curid=117009" title="Lys van bergpasse oor die Alpe">
Lys van bergpasse oor die Alpe

Die Lys van bergpasse oor die Alpe omvat die bergpasse in die Alpe wat per pad oorgesteek kan word en ten minste 950 m bo seevlak is – in Switserland, Duitsland, Frankryk, Italië, Oostenryk en Slowenië.




</doc>
<doc id="117010" url="https://af.wikipedia.org/wiki?curid=117010" title="Evangeliese Teologiese Fakulteit">
Evangeliese Teologiese Fakulteit

Die Evangeliese Teologiese Fakulteit (Nederlands: "Evangelische Theologische Faculteit"; afgekort as "ETF") is 'n privaat universiteit van teologie in Heverlee, Vlaandere, België. Die ETF bied vier graadprogramme aan: 'n Nederlandse Bachelor of Arts in teologie en godsdienstwetenskappe, 'n Engelse Master of Arts in teologie en godsdienstwetenskappe, 'n Nederlandse onderwysersgraadprogram, en 'n Engelse doktorale program.

Die akademiese instelling het sy oorsprong gehad in die Bybel Instituut België. Die instituut is in 1919 in Brussel gestig as die ""Institut Biblique de la Missie Belge Evangélique"". In 1922 is die Nederlandssprekende departement begin: "Bijbelinstituut België".

Van 1965 het die instituut vinnig gegroei. Die groei het gekom deur die baie buitelandse studente wat daar gaan studeer het om die drieledige onderwys wat aangebied is. Daarom het die Belgiese regering die onderwysprogram in 1971 erken, waarna die instituut in 1975 na 'n voormalig Jesuïeteklooster in Heverlee, Leuven, België, verhuis het.

Die "Evangelische Theologische Faculteit" is in 1981 gestig as 'n akademiese program van die Bybel Instituut.



</doc>
<doc id="117013" url="https://af.wikipedia.org/wiki?curid=117013" title="Amerikaanse presidentsverkiesing 2012">
Amerikaanse presidentsverkiesing 2012

Die Amerikaanse presidentsverkiesing van 2012 (Engels: "United States presidential election, 2012") is op 6 November 2012 gehou om te bepaal wie Barack Obama as die 45ste President van die Verenigde State van Amerika sal opvolg. Volgens die Grondwet van die Verenigde State kon Obama vir 'n tweede termyn verkies word. Barack Obama van die Demokratiese Party verslaan die Republikeinse Mitt Romney in die verkiesing. Hy is op 20 Januarie 2013 vir die tweede keer as die 44ste President van die Verenigde State van Amerika in die amp beëdig.

Die presidentsverkiesing is op dieselfde dag gehou as die parlementsverkiesing vir die Huis van Verteenwoordigers en die Senaat. In 'n aantal deelstate het daar ook goewerneursverkiesings plaasvind.

Die twee kandidate was:



</doc>
<doc id="117018" url="https://af.wikipedia.org/wiki?curid=117018" title="Bergvygie">
Bergvygie

Die bergvygie ("Drosanthemum speciosum" (Haw.) Schwantes) is vetplantjie uit die vygiefamilie. Dit is endemies aan Suid-Afrika en kom in die Wes-Kaap van Worcester tot Heidelberg voor. Op die SANBI-rooilys is as "veilig" (LC) gelys.
Die plant is 'n indringerplant in Kalifornië.

Dit is 'n struikie wat 50 cm hoog kan word. Deur die blaasselle op die vel lyk dit asof dit met dou bedek is. In die lente is die plant verder bedek met pragtige blommetjies wat veral in die Nasionale Botaniese Tuin van die Karoo-woestyn in Worcester te bewonder is. Die plantjie is nou 'n gunsteling in baie tuine in streke van die wêreld wat 'n Mediterraanse klimaat het.


</doc>
<doc id="117019" url="https://af.wikipedia.org/wiki?curid=117019" title="Knopie">
Knopie

'n Knopie of waterblasie is 'n plantjie wat tot die genus "Conophytum" behoort. Hierdie genus maak deel uit van die vygiefamilie "Aizoacea". Knopies kom veral in die sukkulente Karoo voor en is dikwels endemies aan Suid-Afrika. Die SANBI-rooilys vermeld 103 spesies en talle subspesies waarvan party net van een plek bekend is.

Knopies is dwergvetplantjies wat uitsien soos party balletjies of suiltjies wat tussen die klippe lê. Hulle lyk op die lewende steentjies van die genus "Lithops" maar het 'n ander vorm.



</doc>
<doc id="117021" url="https://af.wikipedia.org/wiki?curid=117021" title="Conophytum ficiforme">
Conophytum ficiforme

"Conophytum ficiforme" (Haw.) N.E.Br. is 'n knopie wat endemies aan Suid-Afrika is. Dit kom in die Wes-Kaap voor en op die SANBI-rooilys is dit as "veilig" gelys.

Dit kom op die Malmesburyskalie tussen kwartsklippies voor maar dit word ook in die Karoo van Worcester aangetref. Hier groei hulle in die skaduwee van wat verpleegsterplante genoem word en vorm groot klompe. Die verpleegsterplant behoed die saailinge vir die felle son. Die plant lyk op 'n balletjie of 'n vyg, maar dit kan kan ook 'n gleuf hê wat die lyf in twee blare verdeel. Dit is gewoonlik grysgroen van kleur maar dit hang af van die hoeveelheid reën wat dit ontvang het. In droë tyde kan dit rooi or pers lyk. Die lyfies is 20 mm lank en 15 mm breed. In die herfs kry dit geurige blommetjie wat pienk, wit of liggeel van kleur kan wees. Die vrug is 'n kapsule wat baie klein saadjies bevat.


</doc>
<doc id="117022" url="https://af.wikipedia.org/wiki?curid=117022" title="Gerrie Radlof">
Gerrie Radlof

Gerrie Radlof is die skuilnaam van die Afrikaanse skrywer Gerrit Lubbe van Zyl (1923–1971). Hy skryf verskeie gewilde Afrikaanse aksieverhaalreekse, hy skryf vir beide volwassenes en die jeug. Van sy reekse sluit in: die "Buiter"-reeks, die "Oloff die Seerower"-reeks, en die "Ramala"-reeks. Hy lewer ook bydraes tot die die "S.A. Polisie"-reeks en die "Swerwerspeurder"-reeks. Onder die skuilnaam Dirk Lubbe skryf hy die "Profeet"-spioenasiereeks. Radlof is ook die skepper van die gewilde held van die fotoboeke, Mark Condor, en die "Saboteur"-fotoverhaalreeks.

Gerrit Lubbe van Zyl (wat veral onder die skrywersnaam Gerrie Radlof skryf) is op 27 November 1923 op Clanwilliam gebore, waar hy sy laerskoolopleiding voltooi. Sy ouers is mnr. en mev. C.B. van Zyl en hy is die jongste van vyf broers, met sy broers wat later almal in die Staatsdiens werksaam is. Een van sy broers is Willem van Zyl, later adjunk-sekretaris van die Volksraad. Hy voltooi sy hoërskoolloopbaan aan die Hoërskool Jan van Riebeeck in Kaapstad.

Na skool in die Kaap werk hy by die Homes Trust versekeringsmaatskappy as aktuariële klerk en loop buitemuurse klasse aan die Universiteit van Kaapstad. Hy bedank dan om vir twee jaar as tabakboer in Rhodesië te werk. Die boerdery is nie suksesvol nie en hy keer terug na die Kaap en werk weer by Homes Trust, terwyl hy deeltyds begin om avontuurverhale te skryf om meer geld te verdien. Hy begin later voltyds skryf en werk onder andere as vryskutskrywer by Blaar Coetzee se Goeie Hoop Uitgewery. Vanaf 1956 woon hy in Hantam, die huis in Byronstraat in Tamboerskloof wat deur Boerneef gebou is en lank deur hom bewoon is.

In 1956 ontmoet hy vir Leon Rousseau, wat namens Tafelberg-Uitgewers sy boeke redigeer. Saam begin hulle ’n onderneming deur ’n bankrot persagentskap, Afritopics, te koop. Hulle verander die naam en vestig sodoende die vertaalburo en reklame-agentskap, Uniale Persdiens, waar sy vernaamste bydrae die skryf van boeke is. Na ’n ruk koop Leon hom uit en op sy eie konsentreer hy steeds op sy skryfwerk. Dan verhuis hy na Durban waar hy by Hint Hyman en Boet Hyman se uitgewery as vryskut-scenarioskrywer werk en sy eerste treë in die fotoverhaalgenre gee. Hy keer later weer terug na Kaapstad.

Hy is twee kere getroud en het twee seuns en drie dogters. Sy eerste vrou Joan was verantwoordelik vir die tikwerk van sy boeke, maar hulle skei later, waarna hy met Christine trou. Wanneer hy en Christine vervreem raak en skei, raak hy weer versoen met Joan en hulle woon vanaf 1971 in Melkbosstrand. Hulle het drie kinders, Marianne, Kina en Gerrie, terwyl hy by Christine ook ’n dogter en seun het.

Op Maandag 20 September 1971 is hy in ’n motorongeluk naby sy huis by Melkbosstrand in die Kaap oorlede, toe hy laat in die aand in ’n boom vasry.

Verskeie reekse verskyn uit sy pen. Die "Buiter"-reeks handel oor die skatryk graaf Jean Moreaux wat in die vroeë dae van die Kaap de Goede Hoop bedags ’n verveelde edelman is maar snags die gemaskerde leier van ’n dapper bende wat by rykes neem en aan armes gee. Die Buiter het ’n onversadigbare sin vir regverdigheid en orals waar onreg geskied, tree hy tot die aksie toe. Burgers wat deur die korrupte regering onregverdiglik aangehou of onbillik behandel word, word bevry en rykes wat hulle rykdom verkry deur bedrog en gekonkel word op hulle beurt van hulle rykdom bevry en die geld onder die armes verdeel. Die regering is uiteraard woedend en doen alles in hulle vermoë om hom vas te trek, maar hy is die held van die gewone mense en die Kaapse vroue droom oor hom.

Die "Oloff die Seerower"-reeks speel af teen die agtergrond van die agtiende eeuse toestande aan die Kaap en die seeroetes na die Ooste. Handelsvaarders het in hierdie tyd gereeld met skatryk vragte vanaf die Ooste gekom en is dan deur seerowers voorgelê. Oloff van Wagenaar se vader word deur ’n seerower met die naam Ben van Osse doodgeskiet, kort nadat hy vir sy seun in Holland geskryf het om Kaap toe te kom. Oloff het rooi hare en blou oë en lyk net soos Ben van Osse. Die Kaapse regering verdink hom dus van die moord op sy vader, met sy vermeende motief wraak namens sy moeder omdat sy vader haar in Holland verlaat het. So begin Oloff se stryd om as voortvlugtige sy onskuld van die moord op sy vader te bewys en ook om namens sy vader wraak te neem en die oseane skoon te maak van die seerowers. Hy koop twee uithalerskepe, die Seewraak (waarvan hy die kaptein is) en die Jansje Meer, met Henning Roux as kaptein. Met hierdie skepe oorrompel hy talle seerowers. Oloff red vir Rynette du Bois uit die hande van seerowers, maar daar is ook die mooi Anna te Hoogen van die Kaap wat sy hart vinniger laat klop.  Só is die tafel gedek vir vele spannende avonture, met die liefdesintrige wat nie agterweë bly nie.

Die "Ramala"-reeks handel oor die toestande tydens die Oosgrensoorloë in die veertigerjare van die negentiende eeu. Ramala is hier die onverskrokke held wat sy gemeenskap beskerm teen onheil en boosdoeners. Die boere aan die Oosgrens van die Visrivier sukkel om te oorleef met die talle voorvalle van veediefstal en plaasmoorde. Boonop verbied die Britse regering enige boerekommando om oor die grens te gaan om gesteelde vee te herwin. Manie van der Walt is een van die grensboere en saam met hom is die blonde reus Alan D’Angely, die jong Fransman Louis Garde, die grysaard Abraham van Zyl en twee Zoeloes wie se vryheid hy gekoop het, naamlik Karools en Klonker. Die Mabesies stroop dan ’n plaas se vee en vermoor die eienaar en sy vrou.  Hulle 15-jarige dogter, Madelien Mynhardt, oorleef die aanval en word aangeneem deur Manie en sy vriende. Manie weet van die Mabesies se geloof in Ramala, die god van Donder. Hy steek die grens onwettig oor en vermom homself as Ramala. In hierdie gedaante oortuig hy die Mabesies om die vee terug te besorg.  Hulle doen dit wel, maar Manie word kort daarna gearresteer en gevonnis tot lewenslange ballingskap, met die regering wat beplan om hom per skip die land uit te neem na ’n strafkolonie. Die regering konfiskeer ook al sy besittings. Sy vriende red hom en hulle vlug almal saam na hulle nuwe tuiste in ’n grot in die Winterberge. Hiervandaan hou hulle die stamme se bewegings dop en waarsku en beskerm die grensboere teen gevaar nog voordat dit gebeur. Deurentyd beplan hulle ook om hulle grond en besittings terug te kry sodat hulle weer ’n permanente tuiste kan hê.

Vir die "S.A. Polisie"-reeks en "Swerwerspeurder"-reeks lewer hy ook etlike bydraes. Die "S.A. Polisie"-reeks het die speurkonstabel Kobus Roode as held en "Die Swerwerspeurder"-reeks se held is die privaat speurder Obed de Swardt. Braam le Roux begin om albei reekse te skryf, maar hy is oorlede voordat hy hierdie reekse kon voltooi. Die reekse se gewildheid noop die uitgewer om vir Gys van Graan, Gerrie Radlof en Meiring Fouché te nader om ekstra boeke in die reekse te skryf.

Onder die naam Dirk Lubbe skryf hy die "Profeet"-spioenasiereeks, waar Gerrit Fourie (“die Profeet”) in die tyd van die Koue Oorlog ’n geheime agent is wat die Kommuniste goed op hulle neuse laat kyk. Radlof is ook die skepper van die gewilde held van die fotoboeke, Mark Condor, en die "Saboteur"-fotoverhaalreeks.

Werke uit sy pen sluit in:




</doc>
<doc id="117023" url="https://af.wikipedia.org/wiki?curid=117023" title="Boesmansuring">
Boesmansuring

Boesmansuring ("Anacampseros rufescens" (Haw.) Sweet) is 'n vetplantjie wat endemies is aan Suid-Afrika en voorkom in Oos-Kaap, Vrystaat en KwaZulu-Natal. Op die SANBI-rooilys is dit as "veilig" gelys.

Die plant groei op kaal vlaktes of klipperige hellings in die ooste van die Nama-Karoo of die Oos-Kaapse berge. Gewoonlik is daar min reën en ekstreme temperature. Die jong blare is tydens die winterreëns groen van kleur, maar in die droë tyd kan dit rooierig of perserig word. Die saadjies ontkiem gemaklik en die plant groei nou ook buite Suid-Afrika as tuin- of kamerplante.


</doc>
<doc id="117026" url="https://af.wikipedia.org/wiki?curid=117026" title="Britse algemene verkiesing van 2005">
Britse algemene verkiesing van 2005

Die Britse algemene verkiesing van 2005 was 'n algemene verkiesing wat op 5 Mei 2005 in die Verenigde Koninkryk gehou is. Die Arbeidersparty (bekend in Engels as Labour) het, vir die derde keer sedert 1997, ’n algehele meerderheid in die laerhuis van die Britse parlement behaal.

Na die verkiesing was Tony Blair steeds die eerste minister.


</doc>
<doc id="117030" url="https://af.wikipedia.org/wiki?curid=117030" title="Haaskos">
Haaskos

Haaskos ("Anacampseros lanceolata" (Haw.) Sweet) is 'n vetplantjie wat endemies is aan Suid-Afrika Dit kom van die Richtersveld tot Worcester en van Bredasdorp tot Uniondale voor.

Die plantjie het 'n vertakte stam wat 8 cm lank kan word en tot 5 cm breed. Dit groei in rosetvorm en vorm klompe of grondbedekkende matte. Die plant het dik lansvormige blare wat 2,5 cm lank word met wit veselagtige hare daartussen. Die blom is pienk-perserig.

Sy sukkulensie-indeks is uiters hoog: 53,27


</doc>
<doc id="117032" url="https://af.wikipedia.org/wiki?curid=117032" title="Papierkannetjie">
Papierkannetjie

Die papierkannetjie ("Conophytum burgeri" L.Bolus) is 'n knopie wat net naby Aggeneys in die noordelike Boesmanland aangetref word. Die wetenskaplike naam "burgeri" verwys na die familie Burger wat die kwartsietvlakte naby Aggenys besit het waar hierdie knopie aangetref is. Hierdie grond is nou die besit van die Black Mountain-mynboubedryf, maar hulle beskerm die plek waar dit voorkom. Hierdie deel van die sukkulente Karoo is die enigste plek waar dit aangetref is.

Hierdie knopie is 'n dwergplantjie met 'n besondere vorm wat dit, teen die kwartsietagtergrond waar dit voorkom, uiters moeilik maak om te vind. Dit word net 2 cm hoog en 4,5 cm in deursnee en het die vorm van 'n eier. Dit is eintlik twee vergroeide dik blare. Dit kan groen van kleur wees, maar ook rooierig soos robyn, maar dit is dikwels oortrek met 'n papieragtige omhulsel wat eintlik die uitgedroogde reste van die vorige seisoen se blare is. Hierdie bedekking maak die plantjie nie net moeilik om te vind nie, maar die omhulsel is ook 'n beskerming teen die son. Onder die papierjassie is die plantjie halfdeurskynend, wat die son se gefilterde lig dieper in die plant laat deurdring, om daar fotosintese moontlik te maak. Die vorm van die plant is rond om vogverlies te beperk. In April kry die plantjie 'n enkel blommetjie wat helderpienk van kleur is en met sy heuninggeur bye en ander insekte lok.


</doc>
<doc id="117036" url="https://af.wikipedia.org/wiki?curid=117036" title="Portrush">
Portrush

Portrush (afgelei van Iers-Gaelies Port Rois, "hawe by die landpunt") is 'n stranddorp in die Noord-Ierse graafskap Antrim, digby die grens met die graafskap Londonderry en nie ver van Portstewart nie, 'n ander bekende see-oord, met 'n bevolking van 6 454 volgens die sensus van 2011.

Die grootste deel van Portrush se historiese dorpskern, insluitende die spoorwegstasie asook die meeste hotelle, restaurante en kroeë, is op die Ramore Head-landpunt geleë, 'n skiereiland wat oor 'n afstand van een myl in noord-noordoostelike rigting in die Atlantiese Oseaan uitsteek. Buite die toeristeseisoen dien Portrush hoofsaaklik as slaapstad vir die nabygeleë Coleraine-kampus van die Universiteit van Ulster.

Portrush staan veral bekend vir sy drie uitgestrekte sandstrande - West Strand, East Strand en White Rocks, asook die Koninklike Portrush-gholfklub ("Royal Portrush Golf Club"), die enigste Britse gholfklub buite die hoofeiland Groot-Brittanje wat as gasheer vir die Ope Kampioenskap opgetree het.


</doc>
<doc id="117046" url="https://af.wikipedia.org/wiki?curid=117046" title="Parmenides">
Parmenides

Parmenides van Elea (Grieks: Παρμενίδης ὁ Ἐλεάτης) (Elea, rondom 515 v.C.) was 'n Griekse filosoof wie as 'n pre-Sokrates filosoof gereken word. Hy stel waarheid en weet teenoor mening en voorstelling. Die denke van Parmenides het gefragmenteerd oorleef, veral danksy latere skrywers wat hom aanhaal. Dit word aanvaar dat Parmenides moontlik 'n leerling was van Xenophanes. Sy filosofie behels in teenstelling tot die van sy voorgangers, nie soseer 'n kosmogonie of 'n teorie oor die ontstaan van die werklikheid nie, maar 'n ontologie.

Eers was Parmenides 'n aanhanger van die pythagorisme, maar later kom hy tot 'n volkome eie insig, wat hy in 'n didaktiese poësievorm uiteengesit het. Dié bestaan uit twee dele: "Die Weg van die Waarheid" en "Die Weg van die Mening" (gedeeltelik bewaar gebly). Volgens Parmenides kan 'n mens alleen deur middel van die rede iets te wete kom. So probeer hy, as één van die eerste rasionaliste in die westerse filosofie, met 'n suiwer logies-deduktiewe benadering uitsprake te maak oor dit wat is. Die wette van logika is vir hom 'n "goddelike" gegewe en kon self nie meer gefundeer word nie.

Die uitgangspunt van Parmenides is dat die rede impliseer dat jy alleenlik vanuit die Syn kan dink. Daar bestaan nie 'n "nie-Syn" nie. Teenoor die Syn kan daar nie denke wees nie. "Denke en Syn is één en dieselfde." As iets gedink word, is dit onmoontlik om te sê dat dit "nie is nie".

Die Syn is ruimtelik volgens Parmenides. Volgens hom laat dit nie plek vir enige leë ruimtes nie, en gevolglik ook geen beweging nie, want as 'n voorwerp êrens heen sou beweeg sou daar eerstens 'n leë ruimte ('n nie-syn) moet wees. Ook "word" is uitgesluit: dit wat "word", is vantevore nog nie. Alle verandering is maar net 'n skyn. As mens aan iets kan dink wat in die toekoms sal bestaan, dan moet dit nou al in die gees bestaan. As mens homself iets uit die verlede kan voorstel (onthou), dan moet dit in die gees aanwesig wees op die oomblik van die gedagte. Die werklikheid (Grieks: "eon") het nie ontstaan nie, verander nie, gaan nie verlore nie, ken geen veelheid of verskeidenheid nie: dit is één en ondeelbaar. Alles het kortom altyd bestaan, en nie verander nie. Alles wat lyk na verandering of beweging, vind plaas binne 'n geslote stelsel. Verandering en beweging maak deel uit van die daaglikse ervaring ('‘n dwaling), maar nie van die korrekte denke wat gerig word op die een, ondeelbare, onveranderlike en ewige.

Om te dink aan iets wat is, impliseer die bestaan van iets wat nie is nie (as iets groen is, is dit nie rooi nie; as iets 'n mens is, is dit nie 'n hond nie). Maar omdat Parmenides met sy vroeëre argumentering aangetoon het dat beweringe van nie bestaan nie onmoontlik is, kan ons ook geen beweringe van wat wel bestaan maak nie. Ons kan dus geen onderskeid maak tussen die verskillende dinge in die wêreld nie. Die enigste wat ons kan sê, stel Parmenides, is dat alles is en dus moet die ware aard van die werklikheid (dit wat is, die syn) 'n ondeelbare, homogene, enkele entiteit wees.

Parmenides het homself nie net beperk tot hierdie ontologie nie. So het hy byvoorbeeld ook 'n teorie oor die kosmos ontwikkel, waarmee hy die eerste was wat dit gestel het dat die aarde rond is. Sodanige teorieë staan op gespanne voet met sy ontologie, omdat dit sy ander teorieë uitsluit en daarmee tog 'n "nie-Syn" impliseer. Wellig het Parmenides sy ontologie nie as die enige weg gestel nie, maar daarmee wil hy aandui hoe problematies die verhouding is tussen die werklikheid en die denke is.

Parmenides is vir latere ontwikkeling van filosofie belangrik, nie vanweë die onmoontikheid van verandering nie, maar wel vanweë die idee dat substansie ewig en onveranderlik is: naamlik die idee dat substansie dieselfde bly onder wisselende omstandighede. Dit sou, om te begin met die ideëleer van Plato, 'n basisidee word vir filosofie, sielkunde, natuurwetenskap en teologie.



</doc>
<doc id="117047" url="https://af.wikipedia.org/wiki?curid=117047" title="Ar-Raqqah">
Ar-Raqqah

Ar-Raqqah (Arabies: الرقة), ook bekend as Rakka of Raqqa, is 'n stad in noordelike Sirië en die hoofstad van die gelyknamige administratiewe gewes. Sedert 2014 is Ar-Raqqah die "de facto" hoofstad van die Islamitiese Staat in Irak en die Levant. Ar-Raqqah is ongeveer 40 km oos van Sirië se grootste dam, die Tabqadam, en 160 km oos van Sirië se grootste stad, Aleppo, geleë.


</doc>
<doc id="117048" url="https://af.wikipedia.org/wiki?curid=117048" title="Kwaggabal">
Kwaggabal

Die kwaggabal ("Pleiospilos bolusii" (Hook.f) N.E.Br.) is 'n vygie.

Hierdie dwergvetplantjie is endemies aan Suid-Afrika. Dit kom op 'n hoogte van 750-1100 meter bo seevlak tussen Graaff-Reinet en Aberdeen in die Sondagsriviervallei voor. Dit word 8 cm hoog en 15 cm breed en het net twee of vier verdikte blare wat soos stukkies graniet lyk. As gevolg hiervan is die plantjie moeilik om raak te sien op die grond waarop dit groei. Dit dra geel blommetjies en het 'n penwortel wat 10 cm diep kan groei.


</doc>
<doc id="117050" url="https://af.wikipedia.org/wiki?curid=117050" title="Lewerplant">
Lewerplant

Die lewerplant ("Pleiospilos compactus" (Aiton) Schwantes) is 'n vygie. Dit groei op 'n hoogte van 700-1700 m op kwartsietdagsome.Dit kom voor in die Karoo Nasionale Park

Die dwergplantjie het gewoonlik net twee verdikte blare wat 6-7 cm lank kan word en 'n amper driehoekige deursnee het. Die blare is grysgroen van kleur en kan rooierig verkleur. Die plantjie kan in matjies van 30 cm deursnee voorkom. Die blommetjie is eenkleurig geel.
Hartmann & Leide erken vyf onderspesies:


</doc>
<doc id="117052" url="https://af.wikipedia.org/wiki?curid=117052" title="Platvoetaasblom">
Platvoetaasblom

Die platvoetaasblom ("Brachystelma barberae" Harv. ex Hook.f) is 'n geofiet wat inheems is aan Zimbabwe, Botswana en Suid-Afrika in die provinsies Oos-Kaap, Gauteng, KwaZulu-Natal, Limpopo, Noord-Wes en Mpumalanga. Dit groei op hoogtes tussen 400 en 1300 m. 

Die knol lyk op 'n aartappel. Dit word 80-200 mm in deursnee en is eetbaar. Dit is 'n meerjarige dwergplant en sy bogrondse dele is met rowwe hare bedek. Die langwerpige blare (tot 10 x 2,5 cm) is diggepak. Die blomme is skouspelagtig. Tot vyftig van hulle is saamgepak in 'n bolvorm en hulle stink na aas. Vlieë kom hul eiers daarin lê omdat hulle dink dat dit rottende vleis is. Saam het ander insekte bestuif hulle die blomme. Hierdie bestuiwingsmetode is nie besonder effektief nie, maar die plant produseer groot aantalle saadjies.


</doc>
<doc id="117054" url="https://af.wikipedia.org/wiki?curid=117054" title="Kameelvoetjie">
Kameelvoetjie

Die kameelvoetjie ("Conophytum subfenestratum" Schwantes) of glasvingertjie is 'n knopie.

Hierdie dwergvetplantjie is endemies aan Suid-Afrika. Dit kom van die Knersvlakte tot Kliprand voor. Hulle is baie klein en onopvallend omdat hulle lyf onder kwartsietklippies begrawe is. In die herfs is dit makliker om te sien waar hulle groei wanneer hulle bloei. Die lyfies is tot 2,5 cm breed, bleekgroen van kleur en deurskynend.


</doc>
<doc id="117056" url="https://af.wikipedia.org/wiki?curid=117056" title="Kawango-Wes">
Kawango-Wes

Kawango-Wes is sedert 8 Augustus 2013 een van die 14 streke van Namibië. Die streek se naam is van die Kawango's afgelei. Kawango-Wes se hoofstad en grootste stad is Nkurenkuru. In die weste is die streek aan Oshikoto en Ohangwena begrens en in die ooste aan Kawango-Oos. Die Okavangorivier vloei deur die streek, digby die grens met Kawango-Oos. Op 8 Augustus 2013 is Kawango opgedeel in Kawango-Oos en Kawango-Wes. In die noorde is Angola geleë en in die suide Otjozondjupa.


</doc>
<doc id="117057" url="https://af.wikipedia.org/wiki?curid=117057" title="Artemisa (provinsie)">
Artemisa (provinsie)

Artemisa is 'n provinsie in westelike Kuba met ongeveer 500 000 inwoners. Die provinsie se hoofstad, Artemisa, het vandag 'n bevolking van 81 duisend inwoners. Op 1 Januarie 2011 is die La Habana-provinsie opgedeel in Artemisa en Mayabeque.



</doc>
<doc id="117058" url="https://af.wikipedia.org/wiki?curid=117058" title="Cienfuegos (provinsie)">
Cienfuegos (provinsie)

Cienfuegos is 'n provinsie in Kuba met ongeveer 400 000 inwoners. Die provinsie se hoofstad, Cienfuegos, het vandag 'n bevolking van 164 duisend inwoners.



</doc>
<doc id="117059" url="https://af.wikipedia.org/wiki?curid=117059" title="Finnie van der Walt">
Finnie van der Walt

Finnie van der Walt (née Venter, Venterstad, 18 Mei 1879 – 1 Maart 1937) was amper 40 jaar lank predikantsvrou in die Gereformeerde Kerk.

Van der Walt was ’n dogter van J.A. Venter en sy eggenote. Ná haar huwelik met ds. J.G.H. van der Walt het hulle die moeilik jare van die Tweede Vryheidsoorlog in die gemeente Barkly-Oos beleef waar hy bevestig is in 1899 en eindelik sou bly tot 1904. Haar man is op 16 Julie 1904 na die Gereformeerde kerk Middelburg, Kaap, beroep en op 26 Augustus het hy die kerkraad in kennis gestel dat hy die beroep aanvaar. Hy is op 9 Oktober 1904 bevestig te Middelburg, die begin van ’n besonder lang dienstyd wat sou strek tot die aanvaarding van sy emeritaat op 17 April 1939. Hierna het ds. Van der Walt (met 'n kort onderbreking) op Middelburg bly woon tot hy op 6 Februarie 1956 oorlede is. Hy is weer getroud ná sy vrou se dood.

Ds. Van der Walt was sowat 35 jaar lank die plaaslike leraar en hy het altesaam sowat 50 jaar op die dorp gewoon. Hy moes leiding gee in die moeilike jare ná die Driejarige Oorlog; hy moes uit die Bybel die koers aandui in die moeilike tye van die griepepidemie en depressie; hy moes aan die roer staan toe ook op die groot wêreldtoneel storm geheers het (1914–'18) en toe Suid-Afrika weer ervaar het wat rebellie is. M.D. van der Vyver skryf in die gemeente se eeufeesgedenkboek: "Die krag en betekenis van hierdie lang bedieningstyd is vir my egter bo alles daarin geleë dat sterk na binne gearbei kon word, dat 'n voortdurende bediening van die Woord die gemeente sterk ten goede was."

Toe die Van der Walts die pastorie op Middelburg betrek, het die gesin twee klein kindertjies gehad. Ida Bosman skryf in die gedenkboek "Die Gereformeerde Vrou 1859–1959" van mev. Van der Walt: "Sy het oor ’n sterk, opgeruimde en minsame persoonlikheid beskik en almal het vrymoedigheid gehad om die pastorie te besoek. Sondagmiddae het sy saam met haar eggenoot siekebesoek gedoen en sy het ’n innige en hartlike glimlag vir die siekes en beproefdes gehad. By al haar veelvuldige lewe as predikantsvrou was sy ’n sorgsame en liefdevolle moeder wat haar dogters geleer het om goeie kos te berei, pragtige konfyt te kook en heerlike gebak klaar te maak. Die dogters spog vandag (1959) nog met artikels in kunsnaaldwerk wat deur hulle moeder gemaak is." 

Kort ná hul koms na Middelburg het Finnie van der Walt haar vir die stigting van die eerste Dorkasvereniging beywer. Sy is dan ook tot die eerste voorsitster verkies en het die vereniging, aldus Bosman, "met takt en minsaamheid" gelei tot haar afsterwe. 

Benewens die dogters het die egpaar ook vier seuns gehad. Vakansietye het die gesin die plase in die distrik besoek omdat Finnie van der Walt elke suster in haar gemeente wou ken. Sy het haar tussendeur beywer vir die institute vir dowes en blindes op Worcester en ook geld help insamel vir die Potchefstroomse Universiteitskollege.



</doc>
<doc id="117061" url="https://af.wikipedia.org/wiki?curid=117061" title="Maria de Wet">
Maria de Wet

Maria Magdalena de Wet (née Wentzel, onbekend – 19 Maart 1943) was tussen 1917 en 1925 predikantsvrou in twee gemeentes van die Gereformeerde Kerk, waarna haar man tot sy bedanking in 1946 hoogleraar aan die Teologiese Skool op Potchefstroom was.

Maria Wentzel, van Boshof in die Vrystaat, was die tweede oudste van agt kinders. Haar moeder en die kinders het die hele Tweede Vryheidsoorlog deur gevlug met ’n ossewa en is eers kort voor die vredesluiting gevang. So het die moeder en haar kinders die konsentrasiekamp vrygespring. Sy was 'n weduwee Wessels met een seuntjie uit haar eerste huwelik toe sy en ds. (later dr.) C.J.H. de Wet tydens sy studiejare op 14 Desember 1914 getroud is. Haar broers was Lodewyk en Jannie Wentzel, agtereenvolgens Volksraadslid vir Christiana. Haar man was eers van plan om vir predikant in die NG Kerk te studeer, maar het hom in 1912 laat inskryf as student aan die Gereformeerde Kerk se Teologiese Skool terwyl hy ook in daardie na dié kerkverband oorgegaan het. Uit hul huwelik is vir haar moontlik nog vier seuns en ’n dogter gebore, hoewel bronne verskil. Dit is wel bekend dr. De Wet is in 1956 oorleef deur drie seuns, onder wie uit sy eerste huwelik prof. J.M. de Wet, rektor van die Universiteit van Fort Hare en vroeër professor in wiskundige statistiek aan die PU vir CHO. Nog ’n seun uit sy eerste huwelik was prof. C.L. de Wet, hoogleraar in wiskunde aan die Universiteit van Pretoria en vroeër aan die Militêre Akademie op Saldanha. ’n Dogter uit sy eerste huwelik het hom ook oorleef. Ná Maria de Wet se dood is haar man getroud met mej. A.S.M. Erasmus, onderwyseres en leidster van die Christelike Studentevereniging, wat hom oorleef het. 

Die De Wets het tot 1915 op Potchefstroom gewoon terwyl hy sy teologiese opleiding deurloop het. As proponent is hy na Steynsburg beroep waar hy in 1916 in die amp bevestig is en die opvolger was van die ontslape ds. P.C. Snyman. In 1919 is ds. De Wet met toestemming van sy kerkraad saam met sy gesin na Europa vir verdere studie en in 1921 het hy die doktorsgraad verwerf met 'n proefskrif oor: "Die Kollegiale Kerkreg". Gedurende die afwesigheid van dr. en mev. De Wet is 'n nuwe pastorie gebou sodat ná hulle terugkoms dié gebou betrek het. In 1923 het die gesin na die Vrystaatse hoofstad verhuis nadat dr. De Wet die beroep na die Gereformeerde kerk Bloemfontein aangeneem het. Reeds in 1925 verhuis die gesin weer, dié keer na Potchefstroom nadat dr. De Wet benoem is tot professor aan die Teologiese Skool. Mev. De Wet het studente altyd baie gasvry ontvang en menige gesellige aand is deur studente aan die De Wets se huis deurgebring. Haar man het aangebly as professor tot hy in 1946 weens 'n leergeding teen hom sy bedanking ingedien het as professor en ook as lidmaat van die Gereformeerde Kerk. 

Maria de Wet het haar laaste agt lewensjare aan suikersiekte gely, waaraan sy ook op betreklik jong leeftyd oorlede is, naamlik 54 jaar.



</doc>
<doc id="117063" url="https://af.wikipedia.org/wiki?curid=117063" title="Sarie du Toit">
Sarie du Toit

Sara Aletta Petronella (Sarie) du Toit (née Scheepers, 1907, Vrystaat – 1978) was van haar huwelik in 1931 tot 1935 ’n predikantsvrou in die Gereformeerde Kerk, waarna hulle na Potchefstroom verhuis het toe haar man aangestel is as hoogleraar aan dié kerk se Teologiese Skool.

Sarie Scheepers is in die Vrystaat gebore en het ook daar grootgeword. Haar ouers het later in die distrik Parys gaan woon. Voor haar huwelik het sy onderwys gegee en in 1931 tree sy in die huwelik met dr. Fanus du Toit, toe nog predikant van die kombinasie Bethal, Standerton, Volksrust, waar hy einde 1930 bevestig is. Haar skoonouers was van prof. dr. J.D. du Toit, wat as Totius roem verwerf het as Bybelvertaler, psalmberymer, digter en volksman, en Maria Postma. Haar man se oupa aan vaderskant was ds. S.J. du Toit (1847–1911), een van die belangrikste figure in die vroeë stryd om die erkenning van Afrikaans en konsulent van die Gereformeerde Kerke onder die Kruis. Aan moederskant was hy die kleinseun van ds. Dirk Postma (1818–1890), die grondlegger van die GKSA en eerste hoogleraar aan die GKSA se Teologiese Skool op Burgersdorp, waaraan sowel Fanus du Toit as sy vader ná die Skool se verplasing na Potchefstroom hoogleraar sou wees.

In 1935 verhuis die gesin na Potchefstroom toe dr. Du Toit, ná die dood van prof. J.A. du Plessis, benoem is as tydelike lektor aan die Teologiese Skool en in 1936 as professor, ook aan die PUK vir CHO, vir hoofsaaklik die Ou-Testamentiese wetenskap. Hy was meermale rektor van die Teologiese Skool en dekaan van die fakulteit teologie aan die PU vir CHO.

Sarie du Toit was ’n sterk krag in die vereningslewe en was altyd bereid om te help waar die kragte soms tekortgeskiet het, aldus Johanna du Plooy in die gedenkboek "Die Gereformeerde Vrou 1859–1959". Vanaf die stigting van die Gereformeerde Sustersbond het sy in die provinsiale bestuur van Transvaal gedien. Op die plaaslike vereniging het sy van 1937 tot 1952 in die bestuur gedien, eers as sekretaresse en later as penningmeesteres. Du Plooy skryf: "Sy is besonder op netheid en presiesheid gesteld, nie alleen in haar persoonlike lewe en huishouding nie, maar ook met die werk wat die verenigingslewe betref."

Du Toit het haar man minstens twee keer oorsee vergesel: in 1939 toe prof. Du Toit in Nederland studeer het, en in 1946 na Amerika waar hy die Ekumeniese Sinode bygewoon het.

Uit hul huwelik is een dogter, Hanlie, gebore, later mev. (ds.) W.J. Maritz, tussen 1958 en sy dood leraar van die Gereformeerde kerke Salisbury, Parys en Florida; oorlede in die tuig op 12 Augustus 1983.



</doc>
<doc id="117066" url="https://af.wikipedia.org/wiki?curid=117066" title="Driekie Booysen">
Driekie Booysen

Salome Frederika (Driekie) Booysen (née Van der Walt, distrik Steynsburg, Kaapkolonie, 20 September 1887 – onbekend) was een van die vroegste lidmate van die Gereformeerde kerk Johannesburg (Fordsburg).

Driekie van der Walt was ’n kleindogter van Hendrik Bernardus van der Walt, in 1872 een van die stigters van die Gereformeerde kerk Steynsburg wat ook die kerkklok geskenk het wat dekades later nog in gebruik is. Haar grootvader aan moederskant was meester Clemens Rose, wat in 1840 uit Oostenryk na Suid-Afrika geëmigreer het nadat hy die Protestantse geloof aangeneem het. In die Kolonie het hy weldra by die Gereformeerde Kerk aangesluit en in die distrikte Steynsburg, Dordrecht, Burgersdorp en Middelburg, Kaap, onderwys gegee.

Driekie en haar gesin het in 1895 vanaf die Noordoos-Kaap na Johannesburg verhuis. As sewejarige kind het sy die Jameson-inval en die groot diamantontploffing beleef. Tydens die Driejarige Oorlog het die gesin swaar tye deurgemaak sodat Driekie reeds op 13-jarige leeftyd moes gaan werk teen een shieling per week. In 1903 het sy in die ou saaltjie van die Gereformeerde kerk Johannesburg in Mintweg, Fordsburg, belydenis van geloof afgelê. Tydens die Rebellie van 1914 het Driekie en haar niggie die gewonde rebelle in die hospitaal besoek. In die ou Fort in Johannesburg het hulle vir genl. C.R. de Wet en ander gevangenes geregte en nuus van die buitewêreld gebring.

In 1917, toe sy nagenoeg 30 jaar oud was, is sy met Marthinus Booysen getroud. Selfs tot op hoë leeftyd was sy nog altyd aan haar kerk se sustersorganisasies verbonde. Sy was een van die getroue en ywerige lede van die Dorkas- en Trifena-verenigings van die Gereformeerde kerk Johannesburg-Oos. Sy het ’n tapytefonds begin deur jare lank verversings met kerkraadsvergaderings te verkoop. Volgens Ida Bosman in die gedenkboek "Die Gereformeerde Vrou 1859–1959" was Driekie Booysen "’n goeie kleremaakster en ’n uitstekende bakster".



</doc>
<doc id="117067" url="https://af.wikipedia.org/wiki?curid=117067" title="Jonger Dame">
Jonger Dame

Die Jonger Dame is die informele naam wat gegee is aan ’n mummie wat in 1898 deur die argeoloog Victor Loret in tombe KV35 in die Vallei van die Konings in Egipte ontdek is. Met onlangse DNS-toetse is sy geïdentifiseer as die ma van farao Toetankamen en die dogter van farao Amenhotep III en koningin Tije. Sy word ook KV35YL ("YL" vir "Younger Lady") en 61072 genoem, en is tans in die Egiptiese Museum in Kaïro. 

Eers is geglo dis dalk die mummie van koningin Nefertiti, wat steeds moontlik is, maar DNS-toetse het dit nie bevestig nie.

Die mummie is langs twee ander in KV35 gekry: ’n jong seun wat op sowat 10 oorlede is en vermoedelik Amenhotep II se seun Webensenu was, en dié van ’n ouer vrou wat tydens die DNS-toetse op Toetankamen se familie uitgeken is as Tije. Al drie is saam in ’n klein kamer van die graftombe gevind – hulle het kaal langs mekaar gelê en was ongeïdentifiseer. Al die mummies is taamlik deur antieke grafrowers beskadig.

Aanvanklik het Loret gedink dit is die mummie van ’n jong man omdat die kop kaal geskeer was, maar in ’n nadere ondersoek deur dr. Grafton Elliot Smith is bevestig dat dit dié van ’n vrou is. 

In die DNS-toetse is bevind sy was die ma van Toetankamen en ’n suster van haar man, die mummie uit KV55. Hulle was albei die kinders van farao Amenhotep III en koningin Tije. Daar is meningsverskil oor die identiteit van die mummie in KV55; sommige Egiptoloë, onder andere Zahi Hawass, hoof van die Egiptiese Opperraad van Oudhede, meen dit is dié van Achenaten en ander, soos die antropoloog Joyce Filer, beweer dit is dié van farao Smenchkare. Hierdie familieverbintenis sal die kans verklein dat die Jonger Dame (en dus ook Toetankamen se ma) óf Nefertiti óf Achenaten se sekondêre vrou Kija was, want geen artefakte is gekry wat aandui hulle is die "koning se suster" of die "koning se dogter" nie. Die moontlikheid is ook klein dat dit die mummie van Amenhotep III se dogters Sitamoen, Isis of Henoettaneb is, aangesien hulle groot koninklike vroue van hul pa was en as Achenaten met enigeen van hulle getrou het, sou dié Nefertiti se plek as hoofkoningin ingeneem het. Volgens die verslag sou dit ook die mummie kon wees van Nebetah of Beketaten, dogters van Amenhotep III wat sover bekend nie met hul pa getrou het nie, hoewel hy altesaam agt dogters by Tije gehad het.
Daar is ook ’n teorie dat die Jonger Dame Meritaten, dogter van Achenaten en Nefertiti en die vrou van Smenchare, was. Dit word geskoei op ’n studie van die allele wat Toetankamen geërf het. Volgens dié teorie trou Meritaten met Smenchare, wat vermoedelik haar oom was, en maak so Toetankamen ’n kleinseun van Achenaten aan moederskant. Dit is heel moontlik, aangesien inteling dit moeiliker maak om tussen geslagte te onderskei, maar daar is een probleem met dié teorie. Meritaten moet ’n mitochondriale afstammeling van koningin Tije of haar ma, Toeja, wees omdat die Jonger Dame se mitochondriale DNS aandui sy is Tije se dogter. Nefertiti se afstamming word nêrens gespesifiseer nie en as Meritaten die Jonger Dame is, moet Nefertiti ’n mitochondriale familielid van Toeja wees.

Daar is ook al voorgestel dat die Jonger Dame wel Nefertiti is, want bloedskande was nie in dié tyd iets vreemds nie. Dit sou beteken Achenaten was met sy suster getroud en dat Toetankamen sy en Nefertiti se seun was. Verder kan Nefertiti, wat moontlik haar man oorleef het, dieselfde persoon as Smenchare wees – sy kon dalk dié naam aangeneem het toe sy ná Achenaten se dood die bewind oorneem (en haar dogters haar amptelike rolle as priesteres en "vrou" laat oorneem het). Dit is nie bewys nie, maar word beskou as ’n moontlike scenario. ’n Probleem hiermee is die mummie se ouderdom met haar dood, want Nefertiti het nie later nie as jaar 1 van Achenaten se bewind die lewe aan Meritaten geskenk, en daar is bewyse dat sy in jaar 16 nog geleef het.

Grafton Elliot Smith het ’n uitgebreide beskrywing van die mummie gegee tydens sy ondersoek na die antieke koninklike mummies aan die begin van die 20ste eeu. Volgens hom was die mummie 1,58 meter lank en nie ouer as 25 ten tyde van haar dood nie. Hy het ook die skade genoem wat deur antieke grafrowers aangerig is. Hulle het ’n deel van die bors ingeslaan en die regterarm net onder die skouer afgeruk. Smith het aangeneem sy was lid van die koninklike familie.

Daar is aanvanklik geglo die wond wat deel van haar mond en wang vernietig het, was ook die werk van grafrowers. ’n Meer onlangse studie met genetiese toetse en CT-skanderings het egter getoon sy het die wond voor haar dood opgedoen en dat dit haar dood veroorsaak het.



</doc>
<doc id="117070" url="https://af.wikipedia.org/wiki?curid=117070" title="Johanna de Klerk">
Johanna de Klerk

Johanna Catharina de Klerk (née Van der Walt, 8 Februarie 1896, Middelburg, Kaapkolonie – onbekend) was predikantsvrou en vroueleier in die Gereformeerde Kerk.

Johanna van der Walt het haar eerste skoolopleiding ontvang aan die CNO-skool op Steynsburg. Daarna het sy haar as onderwyseres aan die plaaslike opleidingskollege bekwaam. Nadat sy agt jaar lank onderwys gegee het, is sy in 1924 met dr. P.J.S. de Klerk getroud. Hul eerste gemeente was Germiston van 1924 tot 1927. In laasgenoemde jaar het haar man ’n beroep aangeneem na die Gereformeerde kerk Johannesburg-Oos (Jeppe). As voorsitster van die Dorkasvereniging het Johanna de Klerk baie gedoen om die vergaderings meer sosiaal en gesellig te maak. Die vereniging wat sy daar aangetref het, het sy in ’n Gereformeerde Sustersvereniging omskep en verskeie kommissies benoem. Onder haar leiding het die vereniging ook ’n handwerkvereniging vir die jong vroue van die gemeente opgerig.

In 1930 het dr. De Klerk ’n beroep na die gemeente Pretoria-Oos aangeneem en daar gearbei van 1931 tot 1949. In dié tyd het mev. De Klerk die leiding in die stigting van ’n Gereformeerde Sustersvereniging geneem wat in 1932 met die Algemene Gereformeerde Sustersvereniging geaffilieer het. ’n Lidmaat van destyds, mev. M. van Schaik, het 10 jaar ná die De Klerks se vertrek uit die gemeente vertel: "Daar is heerlik selfstandig gewerk, die predikantsvrou was as ’t ware die skakel tussen ons vereniging en die kerkraad, via die predikant. Mev. De Klerk was altyd ’n dame in haar optrede. Daar was ’n teerheid in haar, maar geen swakheid nie."

Tydens die Simboliese Ossewatrek van 1938 het mev. De Klerk die leiding geneem. "Hoe mooi het ons predikantsvrou nie in haar Voortrekkerdrag gelyk nie!" het Van Schaik onthou. "Sy was nie alleen leidster nie, maar ook medewerkster van die groepie susters van die Troyestraat-gemeente. Vir ons wat ouer word, bly die tydperk altyd ’n mooi herinnering. Dit was ’n voorreg om met haar saam te werk."

In 1949 het dr. en mev. De Klerk Potchefstroom toe verhuis nadat hy benoem is tot professor in dogmatiek aan die Teologiese Skool. Sy was toe reeds 10 jaar lank ondervoorsitster van die Sustersorganisasie in Transvaal. Van die Uniale Komitee was sy ook etlike jare ondervoorsitster. Sy het gedien in die redaksie van die "Gereformeerde Vroueblad" as lid van die komitee van advies en die rubriek "Sake van die Dag" behartig. 

Van Johanna de Klerk het Ida Bosman in die gedenkboek "Die Gereformeerde Vrou 1859–1959" geskryf: "In haar lesings of openingswoorde slaag mev. De Klerk altyd daarin om ’n frisse, nuwe gedagte in die midde te lê. Die taak en roeping van die Gereformeerde vrou, haar ontwikkeling en aanpassing in veranderende tye, haar staanplek in die kerk en maatskappy, haar aandeel in die uitvoering van die beoogde apartheidsbeleid, dit is alles sake waarin sy as provinsiale voorsitster en as ontwikkelde, belese vrou ’n wye belangstelling openbaar.

Prof. De Klerk moes in 1961 om gesondheidsredes aftree, waarna hulle in Pretoria gaan woon het. Aldaar is hy op 28 Augustus 1971 oorlede.

Uit hul huwelik is 'n dogter en 'n seun, ds. P.J.S. de Klerk (van 1959 tot sy aftrede in 1991 agtereenvolgens leraar van Koffiefontein, Ladybrand, Derdepoort en Ladysmith/Estcourt; oorlede op 17 Mei 2014), gebore. Hul dogter, Celestien, is in 1949 getroud met dr. Petrus Jacobus Pretorius (gebore Ugie, 4 Desember 1923). Uit dié huwelik is twee seuns gebore.



</doc>
<doc id="117072" url="https://af.wikipedia.org/wiki?curid=117072" title="Annie van der Merwe">
Annie van der Merwe

Anna Aletta Elizabeth (Annie) van der Merwe (gebore Kruger, Springbokvlakte, distrik Potgietersrus, 12 Augustus 1919 – 7 November 2004) was ’n leier onder die vroue van die Gereformeerde Kerk in die destydse Suidwes-Afrika.

Ná haar hoërskoolopleiding op haar geboorteplek, het sy aan die PU vir CHO studeer en in 1941 die B.A.-graad in sosiale wetenskap behaal. In Mei 1942 is sy met dr. D.C.S. van der Merwe, destyds predikant van Petrusburg, getroud. Die volle verloop van sy loopbaan in die Gereformeerde Kerk was: Petrusburg-kombinasie 1941–1944, Vryburg-kombinasie 1944–1950, Windhoek 1950–1957, sendeling Potchefstroom-Noord 1957–1967, professor Hammanskraalse Teologiese Skool 1967–1972, Teologiese Skool Potchefstroom 1972–1977, en laastens Ficksburg 1978–1982. Toe het hy emeritaat aanvaar en is oorlede op 10 November 1997.

In Augustus van die jaar waarin hulle getroud is, is haar eggenoot vir ses maande geïnterneer op Koffiefontein. Daarna is plaasparool van agt maande aan hom toegestaan wat die jong egpaar op een van hulle ss ouers se plaas deurgebring het.

Van 1943 tot 1950 het ds. en mev. Van der Merwe saam in die uitgestrekte kombinasie van Vryburg-Goeie Hoop gewerk. Hulle werk en invloed was blywend aangesien destyds in Vryburg se kerk ’n orrel geïnstalleer is en Goeie Hoop ’n kerk gekry het. Dit was in dié tyd op Vryburg dat hul oudste dogtertjie aan brandwonde oorlede is.

In 1950 is hulle na Windhoek, waar hulle eindelik sewe en ’n half jaar sou bly. Mev. Van der Merwe moes aan die begin self sorg vir die huiswerk, was en stryk, en tuinwerk terwyl sy vyf kindertjies en nog ’n maand oue baba gehad het. Omdat die gemeente so uitgestrek en Gereformeerde predikante in Suidwes-Afrika so min was, was haar man soms net dae in ’n maand by die huis. Sy sou later vertel dit het soms gevoel asof haar liggaamskragte byna te min was. Kerklik is baie gewerk met 'n arbeidsveld ruim so groot soos die destydse Kaapland en ook was haar man byna twee jaar lank konsulent in die noorde van Suidwes.

Sy en die susters het ook hulle deel bygedra met die oprigting van die kerksaal in Windhoek. In 1951 het hulle begin met die Gereformeerde Sustersbond en op maatskaplike gebied het sy self 17 takke van die Vrouelandbou-unie (VLU) oor die lengte en breedte van Suidwes-Afrika gestig. Sy was voorsitster van die Sustersbond en hoofbestuurslid van die Vrouelandbou-unie, kommandante van die Suid-Afrikaanse Noodhulpliga van SWA, voorsitster van die plaaslike Sustersorganisasie, voorsitster van die VLU-tak en lid van die ouer-onderwysersbond. Op alle terreine het sy haar gewig ingegooi en georganiseer om Afrikaners op te bou en saam te snoer, kerklik en maatskaplik. In 1959 kon Ida Bosman van dié tyd in die egpaar se lewe skryf: "Hulle het diep spore nagelaat in SWA."

Vanaf Junie 1957 is haar man missionêre leraar op Potchefstroom, 'n nuwe werkkring waarin ook Annie van der Merwe vol ywer en met geesdrif die sendingaksie van die kerk ten volle gesteun het. Tien jaar later is hy benoem tot professor aan die Hammanskraalse Teologiese Skool en in 1972 aan die Teologiese Skool Potchefstroom. In 1977 het hy by die skool afgetree en was toe nog van 1978 tot 1982 leraar van Ficksburg.

Annie se enigste sibbe was ds. Hein Kruger.

Willemien le Roux, weduwee van ds. Braam le Roux, het Annie van der Merwe in 2017 nog onthou as "'n indrukwekkende, onafhanklike en liefdevolle mens. Haar plek volledig volgestaan, 'n goeie rolmodel met 'n mooi humorsin."




</doc>
<doc id="117075" url="https://af.wikipedia.org/wiki?curid=117075" title="Johanna du Plooy">
Johanna du Plooy

Johanna Magrieta du Plooy (noemnaam Dollie, née Le Roux, Olifantshoek, distrik Kuruman, 21 Junie 1910 – Potchefstroom, 21 September 1996) was ’n onderwyseres, jare lange redaktrise van die Gereformeerde Kerk se vroueblad, "Die Gereformeerde Vroueblad", en predikantsvrou.

Johanna le Roux was ’n dogter van J.A. le Roux (gebore 26 Oktober 1878) en sy vrou, Johanna Margaretha Kruger (gebore 26 Julie 1879). Haar grootoupa was G.H.J. Kruger van die plaas Beskuitfontein, distrik Venterstad, wat in Januarie 1860 een van die stigters was van die eerste Gereformeerde kerk in die Kaapkolonie, Burgersdorp. Aan dié kant van die familie was sy verlangs verwant aan di. J.H. Kruger en G.H.J. Kruger. Sy het aan die Hoër Volkskool, Graaff-Reinet, gematrikuleer en daarna in 1931 die graad B.Sc. aan die Potchefstroomse Universiteitskollege behaal en ’n jaar later die Hoër Onderwysdiploma. Die Raadsmedalje vir die mees verdienstelike vrouestudent is in 1931 sowel as '32 aan haar toegeken en haar naam het boaan die erelys in die Lettie du Plessissaal vir vroue op Potchefstroom gepryk.

Ná ’n onderwysloopbaan van vier jaar is sy in op 6 Januarie 1937 in die Gereformeerde kerk Kuruman met ds. J.F. du Plooy (gebore op 14 Junie 1907) getroud in die tyd toe hy leraar was van die Gereformeerde kerk Johannesburg-Oos (Jeppe), sy tweede werkkring. As jong, ongetroude predikant was hy van 1933 tot '36 die eerste leraar van die Gereformeerde kerk Oos-Londen. In 1926, terwyl hy teologie op Potchefstroom studeer het, was hy die eerste atleet in ’n span van die PUK vir CHO wat 'n enkele punt kon aanteken op 'n Dalrymple-byeenkoms en wel deur derde te kom in die 120 tree-hekkies. Die gemeentes waarin hulle agtereenvolgens gewerk het, was, Johannesburg-Oos 1937–'43, Florida 1943–'58 en Stilfontein 1958–'74. Ds. Du Plooy het in laasgenoemde jaar sy emeritaat aanvaar en is oorlede op 28 November 1992. Twee seuns, ds. Koos du Plooy (gebore 16 Januarie 1938) en Andries Le Roux du Plooy (gebore 22 Oktober 1944), en een dogter, Johanna Margaretha Smith (gebore 24 Junie 1940), is hul huwelik gebore.

Ds. en mev. Du Plooy sou eindelik 21 jaar lank op die Rand arbei. Tydens hul tyd in Florida was Delarey en Roodepoort ook deel van die pastoriepaar se arbeidsveld. Ds. Du Plooy het die hoeksteen van Florida se kerkgebou op 18 Oktober 1947 gelê. Dis in 1948 voltooi en dr. J.D. du Toit (Totius) het by die inwyding opgetree. Die kerksaal, wat die naam Johannes Calvyn gekry het, is langs die kerkgebou opgerig.

Op Stilfontein het sy en haar man ook baanbrekerswerk gedoen in die jong gemeente wat 27 Oktober 1957 saam met Orkney as een gemeente met 230 belydende lidmate van die Gereformeerde kerk Klerksdorp afgestig het. Eredienste is elke Sondagoggend op Orkney en in die middag op Stilfontein gehou. Die afstigting het plaasgevind in die NG gemeente Stilfontein se nuwe kerkgebou wat die dag voor die Gereformeerde kerk se stigting ingewy is.

Op 22 Februarie 1958 is ds. J.F. du Plooy as eerste predikant bevestig. Hy en sy vrou sou hier bly tot 1974, toe hy sy aftree. Eers is 'n pastorie en 'n kerksaal op Orkney gebou. Op 3 Desember 1961 het die Orkney afgestig, maar in kombinasie met Stilfontein gebly sodat ds. en mev. Du Plooy steeds vir albei dorpe verantwoordelik was. Op 13 Mei 1963 het die bouwerk aan Stilfontein sde kerk begin en op 31 Augustus 1963 het ds. Du Plooy die hoeksteen gelê. Die orrel, 'n geskenk van die vrouelidmate onder mev. Du Plooy se leiding, is deur SA Orrelbouers geïnstalleer. Die kerkgebou is op 8 Februarie 1964 in gebruik geneem.

Johanna du Plooy was ten nouste betrokke by die oprigting van "Die Gereformeerde Vroueblad" in 1946 en het uit die staanspoor as redaktrise opgetree en dié amp tot minstens 1959 beklee. Dit was ’n veeleisende taak wat baie van haar kragte geverg het en wat sy net kon nakom danksy ’n stelsel en ’n sin vir organisasie, maar bowenal ’n liefde vir die werk. Die lewensles wat sy hier toegepas het, was: "Een taak op ’n tyd en as dit afgehandel is, pak jy die ander een aan." Ook sedert 1946 was sy lid van die Uniale Komitee van die Sustersorganisasies en later ook van die Transvaalse Provinsiale Komitee van die Sustersorganisasies. Naas haar pligte as moeder, huisvrou en predikantsvrou, het sy ook ’n wye belangstelling in die samelewing en kulturele ontwikkeling gehad.

In 1955 het sy en haar man ’n uitgebreide reis na die Heilige Land, Egipte Europa en Engeland onderneem wat ’n verrykende kennis meegebring het op godsdienstige en maatskaplike gebied en haar lewensbeskouing verbreed het.
Martha van der Merwe en Ida Bosman het in die gedenkboek "Die Gereformeerde Vrou 1859–1959" van haar geskryf: "Van die begin af het sy haar taak en roeping as predikantsvrou in ’n ernstige lig gesien en het haar volle kragte gegee om ’n waardige hulp vir haar eggenoot te wees. Sy het gevoel dat die jonger predikantsvroue die deugde van die ouer vroue moet navolg. Sy is ’n bekwame leidster vir die susters van die gemeente en ’n knap organiseerster. Die welslae van haar werk as voorsitster lê hierin dat sy haar goed voorberei, die vergadering tot in die fynste reël en aandag aan aktuele sake skenk. Nie alleen organiseer sy nie, maar doen ook haar deel ruim i.v.m. funksies en ander pligte. Sy is ’n bekwame en vriendelike gasvrou."




</doc>
<doc id="117078" url="https://af.wikipedia.org/wiki?curid=117078" title="Tankwavygie">
Tankwavygie

Die Tankwavygie ("Tanquana prismatica") is 'n vygie wat endemies aan Suid-Afrika is en in die Tankwa-Karoo voorkom.

Dit kom op klipperige vlaktes voor waar dit min reën (100 – 150 mm). Die dwergplantjie kan klompe vorm met 30 vertakkings. Die jong blare is eiervormig, maar dit word later langwerpig en tot 2,5 – 4 cm lank. Die gespikkelde blare kan groen wees maar ook rooierig word. Van Februari tot Mei kry hulle geurige blomme met 'n deursnee van 4 cm.


</doc>
<doc id="117080" url="https://af.wikipedia.org/wiki?curid=117080" title="Paarl Post">
Paarl Post

Die Paarl Post is 'n plaaslike koerant in Suid-Afrika wat hoofsaaklik in die Paarl, Wellington en Franschhoek in die Wes-Kaap versprei word. Dit is 'n tweetalige weekblad in Afrikaans en Engels met 'n oplaag van 17 000 kopieë. Die leserstal word op 92 000 geskat en is grootliks Afrikaanssprekend.

Die koerant het gewoonlik 32 tot 48 bladsye en word in poniekoerant-formaat gedruk. Die inhoud fokus op algemene nuus, sport, sosiale lewe en ontspanning. Dit bevat ook bylaes wat aan sake- en die eiendomsmark gewy is.

Die Paarl Post is vir die eerste keer op 14 Januarie 1905 gepubliseer en is die opvolger van Die Afrikaanse Patriot, die eerste Afrikaanse koerant in Suid-Afrika. In 1995 het Media24, 'n filiaal van die Naspers-mediagroep 'n 50% aandeel bekom. Naspers het hulle belang in 2002 na 75% uitgebrei. Sedertdien behoort die Paarl Post aan die mediagroep "Boland Koerante", wat veertien plaaslike titels uitgee, en self 'n filiaal van Naspers is.



</doc>
<doc id="117081" url="https://af.wikipedia.org/wiki?curid=117081" title="Pieter Biewenga">
Pieter Biewenga

Ds. Pieter Biewenga (Zwijntil, Nederland, 28 Junie 1865 – Pietersburg, Transvaal, Suid-Afrika, 15 Maart 1955) was ’n sendeling en predikant in die twee Angolese gemeentes van die Gereformeerde Kerk, naamlik Humpata van 1903 tot 1906 en Que van 1906 tot 1926. Daarna het hy sy emeritaat aanvaar.

Biewenga was die enigste seun van die drie kinders van Tjasse Pieter Biewenga, 'n boer, en sy vrou, Anna Bos. Biewenga het teologie aan die Christelike Afgeskeide Kerk se teologiese skool in Kampen studeer, maar sy opleiding onderbreek, die Duitse stad Leipzig besoek en later sendingwerk in Amerika onderneem.

Ná sy aankoms in Suid-Afrika het Biewenga op 4 September 1894 ds. C.J.H. Vorster, Gereformeerde predikant van Bethulie van 1882 tot in daardie jaar, vanuit Kaapstad na Angola vergesel waar ds. Vorster die gemeente Humpata se tweede predikant geword het. Biewenga het as onderwyser vir die Dorslandtrekkers se kinders opgetree, terwyl hy gereeld Sondae 'n stigtelike woord in Zamba gerig het tot die mak volk, die gekleurde werkers wat saam met die Dorslandtrekkers uit Transvaal getrek het.

In die loop van 1895 het Biewenga weer in Nederland gaan studeer. Nadat hy sy studie aldaar voltooi het, is hy in 1897, die jaar waarin ds. Vorster terugkeer het in Suid-Afrika, deur die Gereformeerde Kerk benoem vir sendingwerk in Humpata. Op 3 Januarie 1898 het hy as oefenaar en godsdiensonderwyser op Chipeio diens aanvaar, maar het later na Katunda verskuif. Sy aansoek in 1899 om skriftelik eksamen by die Gereformeerde Kerk af te lê, is toegestaan, maar weens die verloop van die Tweede Vryheidsoorlog (1899–1902) is die uitslag daarvan eers in September 1902 bekendgemaak.

Op 1 Junie 1903, sowat drie weke voor sy 38ste verjaardag, is hy deur ds. Taetse Hamersma as predikant van die sendinggemeente Humpata bevestig om die mak volk te bedien (volgens D. Opperman in die "Suid-Afrikaanse Biografiese Woordeboek, deel V", maar volgens dr. J.P. Jooste in die "Die Geskiedenis van die Gereformeerde Kerk in Suid-Afrika 1859–1959" het hy as leraar van die moedergemeente Humpata sendingwerk onder die mak volk gedoen.)

Op 20 Oktober 1906 het hy predikant van die Gereformeerde kerk Que in die noorde van Angola geword. Ds. Biewenga se vertrek uit Humpata het onregstreeks tot die skeuring in 1908 in die Gereformeerde Kerk in Angola aanleiding gegee. Dit het gebeur toe dit op die kerkraadsvergadering van 6 April 1908 duidelik geblyk het die meeste lidmate van Humpata verskil van die Gereformeerde Sinode se standpunt oor die sending. Die volgende dag het 118 lidmate amptelik uit dié Kerkverband bedank. Die lidmate het nie kans gesien dat ds. H.P.J. Pasch ook vir die mak volk se sendinggemeente preek en een keer elke drie maande die sakramente aan hulle bedien nie. Op 18 April 1908 het 124 lidmate die skriba van die Sinode in kennis gestel hulle onttrek aan die Gereformeerde Kerk omdat hul gevoelens oor die sendingsaak “geheel afwijken van de inzichten de Synode”. Sommige het kort daarna hul bedanking teruggetrek. Die ontevredenes se aansoek om hulp tot die Gereformeerde kerke van Nederland het hierna misluk omdat die kerk hulle uit die Skrif daarop gewys het dat hulle standpunt verkeerd is. Hulle is ook aangeraai om hulle met ds. Pasch, Humpata se predikant van 1908 tot 1911, te versoen en hul verband met die Kerk in Suid-Afrika, wat hulle met die jare geestelik en geldelik gesteun het, weer op te neem. Die ontevredenes het dié voorstelle verwerp.

Daarna het die Nederduitsch Hervormde Kerk tot Angola toegetree en stig ds. Pieter van Drimmelen op 31 Mei 1910 ’n Hervormde gemeente op Humpata. Nadat ds. Van Drimmelen sy kerk se kerkwet voorgelees het, het 34 mense, op een ná almal gesinshoofde, dit onderteken. Op 11 Januarie 1919 is ook die gemeente Mombolo met 14 lidmate deur ds. Van Drimmelen gestig. Op sy terugreis na Humpata is hy oorlede. In 1923 het ds. S.J. Strydom van die Hervormde Kerk bevind die verhoudings tussen die twee Afrikaanse kerkgenootskappe in Angola was steeds nie na wense nie, hoewel dit beter was as net ná die kerkskeuring, toe dit as “ellendig sleg” beskryf is. Teen 1926 was die vroeëre vyandigheid glo iets van die verlede. Gereformeerdes het dienste van Hervormde predikante bygewoon, maar daar was wel Hervormdes wat nooit weer hul voete in ’n Gereformeerde kerk wou sit nie.

Die Gereformeerdes se kerksentrum te Que het mettertyd na Sacanjimba en later na Mombolo verskuif. Een maal per jaar het ds. Biewenga die buitewyke Que, Cubal, Sacanjimba, Huambo, Chinguar, Cutato en Caála besoek. Die kerkraad het sy aansoek om emeritaat op 23 Desember 1927, toe hy 62 jaar oud was, toegestaan.

Met die repatriasie van die Dorslandtrekkers na Suidwes-Afrika in 1928 deur bemiddeling van die Suid-Afrikaanse regering, het ds. Biewenga herderlike werk tot by die Kunenerivier verrig en later in Gamkarab, waar die trek lank oorgestaan het. Net ná die repatriasie het 16 lidmate van die Hervormde Kerk en 25 gesinne van die Gereformeerde Kerk in Angola oorgebly. In Suidwes-Afrika is die plaas Horing in die distrik Gobabis aan ds. Biewenga toegeken. Sy laaste jare het hy egter op Pietersburg, Transvaal, deurgebring, waar hy ook oorlede is.

Tydens sy bediening in Angola het Biewenga hom as hardwerkende predikant bewys. Soms het hy uit eie sak bydraes ten bate van die sending gemaak, terwyl hy ook as boukontrakteur, messelaar en timmerman opgetree het. Hy het in uiters moeilike omstandighede gewerk in streke wat besmet was met malaria, roofdiere en slange. Sy vervoer was die ossewa, os- of muilkar, of 'n hangmat deur inboorlinge gedra, maar hy het dikwels maande aaneen te voet sy pastorale versorging gedoen.

Ds. Biewenga was drie keer getroud. Op 2 Junie 1902 is hy met Johanna Catharina Martina Swart (gebore op Humpata, 27 Junie 1883 en oorlede op 7 Junie 1924) in die huwelik bevestig. Sy tweede huwelik was op 13 September 1926 met Susanna Hendrina Francina Dorothea Grobler, en die derde op 11 Julie 1928, met Sara Maria Helena Potgieter. Sy is op 20 Januarie 1909 te Que in Angola gebore en oorlede op 16 Desember 1996 in Kempton Park. 

Van ds. Biewenga se 14 kinders uit sy eerste huwelik het 12 oorleef. Die eerste kind, Tjasse, was waarskynlik 'n kleuter toe hy oorlede is. 'n Dogter, Isabella, is in 1909 gebore en voor 1919 in Angola oorlede. 'n Tweede dogter, Isabella, is in 1919 gebore, en in 1934 op Horing in Suidwes-Afrika oorlede. Die laaste kind is met geboorte of kort daarna saam met sy ma in 1924 in Angola oorlede. Die enigste kind (gebore 1927) by sy tweede vrou, Dorothea, is op 25 Desember 2016 in Polokwane oorlede. Vier kinders uit sy derde huwelik leef nog (in 2018) en is onderskeidelik in 1933, 1935, 1939 en 1944 gebore. Uit dié huwelik is drie seuns en vyf dogters gebore. Hy het dus altesaam 23 kinders verwek.




</doc>
<doc id="117084" url="https://af.wikipedia.org/wiki?curid=117084" title="Vloek van die farao's">
Vloek van die farao's

Die vloek van die farao's verwys na ’n beweerde vloek wat glo enigiemand tref wat die mummie van ’n persoon van Antieke Egipte versteur, veral dié van ’n farao. Die vloek, wat nie ’n onderskeid tref tussen ’n dief en ’n argeoloog nie, kan glo ongeluk, siekte of die dood veroorsaak. Sedert die middel 20ste eeu het baie skrywers en dokumentêre beweer die vloek is "werklik" omdat die oorsake wetenskaplik verklaarbaar sou wees, soos bakterieë of straling. Die moderne oorsprong van sulke vloekverhale is egter hoofsaaklik Europese kulture, waar ’n verskuiwing in die beweerde rede vir die vloeke plaasgevind het van towerkrag na wetenskap, en die gebruik daarvan om aanhangers van grilflieks te vermaak dui daarop dié Egiptiese vloeke is ’n hoofsaaklik kulturele verskynsel en nie ’n wetenskaplike een nie.

Daar is in of op sommige tombes regte vloeke gevind, soos by die mastaba van Chentika Ichechi van die 6de Dinastie van Egipte by Saqqara. Dit lyk of hulle gerig was teen die Ka-priesters sodat hulle die tombe sou beskerm en die rituele reinheid daarvan sou beskerm, eerder as ’n waarskuwing vir moontlike rowers. Daar was van die 19de eeu af verhale van vloeke, maar hulle het toegeneem nadat Howard Carter die tombe van Toetankamen ontdek het. Ondanks wat baie mense glo, is geen vloek in die farao se tombe gevind nie. 

Vloeke wat met tombes verband hou, is uiters skaars – moontlik omdat die idee dat so iets sou kon plaasvind ondenkbaar was, en selfs gevaarlik om daaroor te skryf. Dit het meestal in privaat tombes van die Ou Ryk voorgekom. Die tombe van Anchtifi (9de tot 10de Dinastie) bevat die waarskuwing: "enige heerser wat . . . skade aan hierdie kis aanrig . . . mag Hemen (’n plaaslike godheid) niks aanvaar wat hy offer nie, en mag sy erfgenaam nie erf nie." In die tombe van Chentika Ichechi (ook 9de tot 10de Dinastie) staan: "Vir alle mans wat my tombe onrein binnekom . . . sal daar ’n oordeel wees . . . daar sal ’n einde aan hom gemaak word . . . ek sal sy nek soos ’n voël gryp . . . ek sal ’n vrees vir my oor hom laat kom."
Vloeke ná die Ou ryk was skaarser, maar erger. Soms is mense met die wraak van Thoth of vernietiging deur Sechmet gedreig. Zahi Hawass, hoof van die Egiptiese Opperraad van Oudhede, haal ’n voorbeeld van ’n vloek aan: "Vervloek is hulle wat die rus van ’n farao versteur. Hulle wat die seël van hierdie tombe breek, sal sterf aan ’n siekte wat geen dokter kan diagnoseer nie."

Hiërogliewe is eers aan die begin van die 19de eeu ontsyfer, en berigte oor vloeke voor dié tyd word beskou as blote ongeluk wat verband hou met die hantering van mummies en ander artefakte in tombes. In 1699 het Louis Penicher vertel hoe ’n Poolse reisiger twee mummies in Alexandrië gekoop en hulle saamgevat het aan boord van sy skip. Die reisiger het aanhoudend twee spoke gesien en die see was onstuimig totdat die mummies oorboord gegooi is.

Hawass vertel hoe hy as jong argeoloog uitgrawings by Kom Abu-Bellou gedoen en ’n paar artefakte van die terrein af moes vervoer. Sy neef is op dié dag dood, sy oom op dieselfde dag ’n jaar later en sy tante op dieselfde dag twee jaar later. Jare later, toe hy die tombes van die bouers van die piramides by Giza opgegrawe het, het hy dié vloek teengekom: "Alle mense wat hierdie tombe betree en hierdie tombe skade wil berokken en vernietig, mag die krokodil teen hulle wees in die water, en slange teen hulle op land. Mag die seekoei teen hulle wees in die water, en die skerpioen teen hulle op land."

Hoewel hy nie bygelowig is nie, het hy besluit om nie die mummies te versteur nie. Hy was egter later betrokke by die verwydering van twee kindermummies na ’n museum en volgens hom het die kinders in sy drome by hom gespook. Dit het aangehou totdat die pa se mummie in die museum met die kinders s’n herenig is. Hy het tot die gevolgtrekking gekom mummies moenie uitgestal word nie, maar dit was erger om die publiek in die tombes toe te laat. Hawass het ook vertel van ’n siek seun wat dol was oor Antieke Egipte en in ’n "wonderwerk" geheel is nadat hy in die Egiptiese Museum in die oë van farao Ahmose I se mummie gekyk het.

Die idee van ’n vloek is onder mense se aandag gebring weens die dood van ’n paar lede van Howard Carter se span en ander bekende besoekers aan die tombe kort daarna. Carter se span het die tombe (KV62) in 1922 oopgemaak en dit het die tydperk van Egiptologie ingelui.

Die bekende Egiptoloog James Henry Breasted het kort ná die opening van die tombe nou saam met Carter gewerk. Hy het vertel hoe Carter ’n boodskapper na sy huis gestuur het. Die boodskapper het hom verbeel hy hoor ’n "dowwe, amper menslike gehuil". Toe hy by Carter se huis kom, het hy gesien daar is ’n kobra in die voëlhok – die kobra was die simbool van die Egiptiese monargie. Carter se kanarie is deur die slang doodgebyt en dit het gerugte van ’n vloek laat ontstaan. Arthur Weigall, ’n voormalige inspekteur-generaal van oudhede vir die Egiptiese regering, het berig dit word vertolk as dat die koninklike kobra (dieselfde een wat op die masker van die farao aangebring is om vyande af te skrik) in Carter se huis ingebreek het op dieselfde dag as wat Carter in die tombe ingebreek het. ’n Berig daaroor het op 22 Desember 1922 in die "New York Times" verskyn.
Die eerste van die "geheimsinnige" sterftes was dié van George Herbert, die 5de graaf van Carnarvon. ’n Muskiet het hom gebyt en hy het later die bytmerk per ongeluk raak geskeer. Dit het besmet geraak en gelei tot bloedvergiftiging. Twee weke voor lord Carnarvon se dood het die Britse skryfster Marie Corelli ’n denkbeeldige brief geskryf wat in die tydskrif "New York World" verskyn het en waarin sy ’n obskure boek aanhaal wat beweer het ’n "groot straf" sal volg as iemand ’n verseëlde tombe betree. Dit het ’n opskudding in die media veroorsaak, met berigte dat ’n vloek in Toetankamen se tombe gevind is, hoewel dit nie waar was nie. Die bygelowige Benito Mussolini, wat eenkeer ’n Egiptiese mummie present gekry het, het gelas dat dit dadelik uit die Palazzo Chigi verwyder word.

Sir Arthur Conan Doyle, die skepper van Sherlock Holmes, het voorgestel lord Carnarvon se dood is veroorsaak deur "natuurgeeste" wat deur Toetankamen se priesters geskep is om die koninklike tombe te beskerm, en dit het die media se belangstelling verder aangewakker. Volgens Arthur Weigall het hy Carnarvon ses weke voor sy dood sien lag en grappies maak toe hy by die tombe ingaan en hy het vir ’n verslaggewer naby hom (H.V. Morton) gesê: "Hy sal nog net so ses weke leef." Tydens die eerste lykskouing van Toetankamen se mummie het dr. Derry ’n geheelde letsel aan die linkerwang ontdek, maar omdat Carnarvon toe al ses maande begrawe was, was dit onmoontlik om vas te stel of die wond aan die farao se gesig ooreenstem met die muskietbyt wat Carnarvon se dood veroorsaak het.
In 1925 het die antroploog Henry Field die tombe saam met Breasted besoek. Hy het later onthou hoe vriendelik Carter was en vertel van ’n papiergewig wat aan Carter se vriend sir Bruce Ingram gegee is – dit het bestaan uit ’n gemummifiseerde hand met ’n kewer-armband om die gewrig waarop gestaan het: "Vervloek is hy wat my liggaam skuif. Na hom sal vuur, water en pestilensie kom." Kort daarna het Ingram se huis afgebrand en toe oorstroom terwyl dit herbou is.

Howard Carter was baie skepties oor sulke vloeke. Hy het egter in sy dagboek vertel van ’n "vreemde" voorval in Mei 1926, toe hy vir die eerste keer in die meer as 35 jaar dat hy in die woestyn werk, jakkalse gesien het van dieselfde soort as Anoebis, die bewaarder van die afgestorwenes.

Skeptici het uitgewys baie ander mense wat die tombe besoek of dit help opgrawe het, het lang en gesonde lewens gelei. ’n Ondersoek het getoon net agt van die 58 mense wat teenwoordig was toe die tombe en sarkofaag oopgemaak is, het binne 12 jaar gesterf. Al die ander het toe steeds gelewe – ook Carter, wat eers in 1939 op 64-jarige ouderdom dood is. Die laaste oorlewende, die Amerikaanse argeoloog J.O. Kinnaman, is in 1961 dood, ’n hele 39 jaar ná die gebeure.

Die tombe is op 29 November 1922 oopgemaak.




</doc>
<doc id="117085" url="https://af.wikipedia.org/wiki?curid=117085" title="Aran-eilande">
Aran-eilande

Die Aran-eilande is 'n eilandgroep in Galwaybaai, Wes-Ierland, wat uit drie bewoonde en vier onbewoonde barre kalksteeneilande bestaan. Geologies vorm die argipel 'n natuurlike voortsetting van die Burren, 'n barre kalklandskap op die Ierse hoofeiland. Langs sy terrasvormige rotskus word min sandstrande aangetref. Net soos die Burren is die eilande 'n belangrike habitat vir skaars en bedreigde plantspesies.
Danksy die eilandgroep se afgeleë ligging langs die weskus van Ierland het die bewoners talle ou tradisies bewaar, insluitende die Ierse taal wat hier nog as omgangstaal gebesig word. Die Aran-eilande staan tans veral bekend vir die gelyknamige truie wat sedert die laat 19de eeu volgens tradisionele breipatrone van ongekleurde skaapwol vervaardig en wêreldwyd bemark word.

Die eilandgroep se ruwe kalklandskap is nie geskik vir landbou nie. Nogtans het bewoners klein kunsmatige akkers uit lae van seewier en sand geskep. Hierdie klein landbougronde, wat plaaslik "tuine" genoem word, word met klein steenmuurtjies afgebaken en beskerm. Landbou speel intussen 'n ondergeskikte rol in die eilande se ekonomie. Die belangrikste bedrywe is tans toerisme en visvangs.

Die Aran-eilande kan per veerboot of vliegtuig bereik word. Veerbote doen in Kilronan, die grootste nedersetting op Inishmore, aan. 'n Plaaslike lugredery, Aer Arann, verbind al drie bewoonde eilande met die streekslughawe van Connemara, sowat 38 km wes van Galway.


</doc>
<doc id="117086" url="https://af.wikipedia.org/wiki?curid=117086" title="Varkslaai">
Varkslaai

Varkslaai ("Conicosia pugioniformis" (L.) N.E.Br.) is 'n plantjie uit die vygiefamilie wat endemies aan Suid-Afrika is.

Daar is drie subspesies:

Dit is 'n plantjie met 'n penwortel wat 50 –100 cm lank kan word en blare wat dun en rond is, 15-20 lank kan word en wat grysgroen tot groen van kleur is. Dit het groot geel blomme (8 cm in diameter) met talle dunne blomblare.

Varkslaai is eetbaar en word in die kombuis, selfs in restaurants gebruik.

Dit is moontlik 'n gasheerspesie vir die nematode "Globodera capensis", wat baie lyk soos die gevreesde en naverwante spesie "G. rostochiensis" wat aartappels aantas. Morfologies kan hulle nouliks onderskei word, maar wel met DNS-gebaseerde metodes.

In Kalifornië is dit 'n indringerplant op die strande aan die kus, maar dit is nie baie aggressief nie.


</doc>
<doc id="117087" url="https://af.wikipedia.org/wiki?curid=117087" title="L. Frank Baum">
L. Frank Baum

L. Frank Baum (1856–1919) was 'n Amerikaanse skrywer, digter, akteur en filmmaker. Hy is veral bekend vir sy kinderboeke, waarvan "The Wonderful Wizard of Oz" (1900) die bekendste is.

Lyman Frank Baum is op 15 Mei 1856 in Chittenango in New York gebore. Hy begin op 'n jong ouderdom te skryf. Sy pa het vir hulle 'n eenvoudige drukpers gekoop, wat hy en 'n jonger broer gebruik om 'n plaaslike koerantjie te druk. As 'n jong man begin Baum om toneelstukke te skryf en aan te bied. Hy skryf ook soms liedjies vir sy dramas en help self met die opvoering daarvan. Hy het talle beroepe probeer, en was vir 'n tyd selfs 'n reisende verkoopsman en algemene handelaar gewees. Later stig hy 'n koerant in 'n dorp in Suid-Dakota waar hy gewoon het. In 1882 trou hy en sy vrou, Maud Gage Baum. Vier seuns is uit die huwelike gebore. Baum het 'n baie goeie verbeelding gehad en het daarvan gehou om stories vir sy seuns en hul vriende te skep.

Baum begin op 40 jarige ouderdom om kinderboeke te skryf. Hy baseer hierdie boeke dikwels op stories wat hy oor die jare vir sy kinders vertel het. Ná 'n paar suksesse in die 1890's, publiseer hy sy "Amerikaanse sprokie", "The Wonderful Wizard of Oz" in 1900. Die Amerikaanse kunstenaar W.W. Denslow het die foto's verskaf. Geen uitgewer in Chicago wou dit publiseer nie, en Baum moes self vir die eerste oplaag betaal. 'n Persoon het hom selfs vertel dat as mense sulke boeke wou lees, dit reeds geskryf sou gewees het.

Die eerste "Oz"-boek was 'n reuse sukses. Baum kon sy besighede opgee en genoeg geld uit die skryf van kinderboeke verdien. Talle kinders wat sy boeke gelees het, het vir hom briewe gestuur om vir meer "Oz"-stories te vra. Hy raak naderhand moeg vir die reeks en probeer om dit te stop. Sy lesers het egter aangedring dat hy daarmee aanhou en hy het uiteindelik vir die res van sy lewe aan hierdie behoefte voorsien. Hy het in totaal 14 "Oz"-boeke geskryf, waarvan die laaste twee na sy dood in 1919 gepubliseer is.

Naas die "Oz"-reeks het Baum ook talle ander boeke geskryf. Hy was veral trots op sy fantasieë vir kinders, maar het ander gewilde werke in verskeie genre gelewer, en ook verskeie skuilname gebruik.

Baum het 'n goeie inkomste uit sy boeke verdien en kon saam met sy vrou oor die wêreld reis. Hulle vestig hulle in Hollywood, Kalifornië, waar Baum 'n paar rolprente van sy Oz-boeke maak. Hy omskep ook 'n paar stories in verhoogstukke. Sy ondernemings was egter nie altyd suksesvol nie en met verloop van tyd is hy bankrot verklaar. Hy was slim genoeg om sy huis op sy vrou se naam te sit, en het sodoende nie die huis verloor nie. Hy is op 6 Mei 1919 aan 'n beroerte oorlede.

Van sy boeke sluit in:



</doc>
<doc id="117091" url="https://af.wikipedia.org/wiki?curid=117091" title="Anchesenamen">
Anchesenamen

Anchesenamen (ˁnḫ-s-n-imn, "Haar Lewe is van Amen"; omstreeks 1348 – ná 1322 v.C.) was ’n koningin van die 18de Dinastie van Egipte. Sy is as Anchesenpaaten gebore en was die derde van ses bekende dogters van farao Achenaten en sy hoofkoningin, Nefertiti. Sy het later die hoofkoningin van haar halfbroer, Toetankamen, geword. Die verandering in haar naam weerspieël die veranderings in Antieke Egipte se godsdiens ná haar pa se dood. 

Sy word as jong vrou goed verteenwoordig in die antieke skilderings en reliëfwerke uit haar ouers se bewind. Sy en Toetankamen het dieselfde pa gehad, maar onlangs is met DNS-toetse vasgestel Toetankamen se ma was een van Achenaten se onbekende susters, wie se mummie Die Jonger Dame genoem word. Sy en Achenaten was die kinders van Amenhotep III.

Anchesenamen is moontlik in die vierde jaar van Achenaten se bewind gebore en teen die 12de jaar het sy drie jonger susters gehad. Ná Toetankamen se dood was sy vermoedelik met sy opvolger, Ai, getroud wat sommige glo haar oupa aan moederskant was. 

DNS-toetse in Februarie 2010 dui ook op die moontlikheid dat een van die twee mummies van koninginne uit die 18de Dinastie wat in tombe KV21 ontdek is, sy kon gewees het. Volgens die toetse was albei moontlik lede van die koningshuis.

Anchesenpaaten is in ’n tyd gebore toe daar groot godsdienstige onrus in die land was (omstreeks 1348 v.C.). Haar pa het die ou gode van Egipte verwerp ten gunste van Aten, tot voor dié tyd ’n onbelangrike aspek van die songod wat uitgebeeld is as die son se skyf.

Sy is vermoedelik in Waset (vandag Thebe) gebore, maar het in haar pa se nuwe hoofstad, Akhetaten (vandag Amarna), grootgeword. Die drie oudste dogters van Achenaten – Meritaten, Meketaten en Anchesenpaaten – het die "senior prinsesse" geword wat allerhande regerings- en godsdienstake gehad het. 

Sy was vermoedelik eers met haar eie pa getroud. Dit was nie ongewoon onder die koninklike families van Egipte nie. Daar word geglo sy was die ma van prinses Anchesenpaaten Tasjerit (moontlik by haar pa of by dié se opvolger, Smenchkare) toe sy 12 jaar oud was, hoewel dit nie seker is nie.

Ná haar pa se dood en die kort bewind van Smenchkare en Neferneferoeaten (moontlik Nefertiti), het sy Toetankaten se vrou geword. Ná hul troue het hulle hul pa se god, Aten, verwerp, die aanbidding van Amoen (of Amen) en ander ou gode heringestel en hul name verander na Toetankamen en Anchesenamen om dié verandering te weerspieël. Hulle het vermoedelik twee doodgebore dogters gehad. Omdat sy Toetankamen se enigste vrou was, is dit heel waarskynlik dat die fetusse wat in Toetankamen se tombe ontdek is, dié van haar dogters is. Iewers in die negende jaar van sy bewind is Toetankamen skielik op sowat 18 oorlede. Anchesenamen, toe sowat 21, het alleen agtergebly sonder ’n erfgenaam.

’n Ring wat ontdek is, beeld dalk Anchesenamen se troue met Ai uit kort voordat sy van die toneel verdwyn het, hoewel geen rekords aandui dat sy sy koningin was nie. Teen die mure van Ai se tombe word Tei as sy hoofkoningin uitgebeeld en nie Anchesenamen nie. Sy is waarskynlik kort ná Toetankamen dood en haar mummie is sover bekend nog nie ontdek nie.

’n Dokument is in die antieke Hetitiese hoofstad Hattoesa ontdek wat uit die Amarna-tydperk dateer, die sogenaamde Handelinge van Soeppiloelioema I. Die Hetitiese heerser het ’n brief van ’n Egiptiese koningin ontvang terwyl hy Karkemisj beleër het. Dit lui:

""My man is dood en ek het geen seuns nie. Hulle sê van jou dat jy baie seuns het. Jy kan dalk vir my een van jou seuns gee om my man te word. Ek wil nie een van my onderdane as man neem nie . . . ek is bang.""
Hy was aanvanklik versigtig, maar het later een van sy seuns, Zannanza, na Egipte gestuur. Dié is egter onderweg dood; hy kon vermoor gewees het.

Dit is nie seker watter koningin die brief geskryf het nie; sy word in die Hetitiese dokumente "Dachamoenzoe" genoem, wat dalk ’n vertaling van die Egiptiese titel "Tahemetnesoe" ("die koning se vrou") is. Anchesenamen is lank beskou as die moontlikste kandidaat omdat daar niemand was wat Toetankamen ná sy dood kon opvolg nie, terwyl Achenaten minstens twee wettige opvolgers gehad het. ’n Hersiening van die bewindstydperke van sekere farao's laat dit egter lyk of die afgestorwe koning wel Achenaten kon gewees het en nie Toetankamen nie. 



</doc>
<doc id="117093" url="https://af.wikipedia.org/wiki?curid=117093" title="Greyabbey">
Greyabbey

Greyabbey (alternatiewe spelling: Grey Abbey) is 'n klein nedersetting, "townland" (met 'n oppervlak van 208 akkers) en "civil parish" wat aan die oosoewer van die Strangford Lough op die Ards-skiereiland in die Noord-Ierse graafskap Down, sowat 7 myl (11 km) suid van Newtownards, geleë is. Beide die "townland" en "civil parish" maak deel uit van die historiese baronie Ards Lower. Die sensus van 2011 het die bevolking as 939 bepaal.

'n Aantal antikwiteitewinkels, wat hier gesetel is; voorbeelde van Georgiaanse en Victoriaanse boukuns; 'n historiese "coaching inn", wat as oornagplek vir koetspassasiers gedien het; die herehuis Mount Stewart, wat deur die National Trust bestuur word; en die bouvalle en begraafplaas van 'n nabygeleë Cisterciënser-klooster, wat in die 12de eeu gestig is en sy naam aan die nedersetting verleen het, is die belangrikste besienswaardighede in Greyabbey.

Saam met Inch Abbey is Greyabbey, 'n dogterklooster van Holm Cultram in Cumbria, die voortreflikste voorbeeld van Anglo-Normandiese Cisterciënser-boukuns in Ulster. Die abdy, wat oorspronklik as "Iugem Dei" of die "Juk van God" bekend gestaan het, is in 1193 gestig deur Affreca, eggenote van John de Courcy, die Anglo-Normandiese invaller en veroweraar van Oos-Ulster. Die kloosterstigting word tradisioneel as Affreca se danksegging vir 'n veilige landing ná 'n storm op see beskou.

Die eerste Cisterciënser-klooster in Ierland het sowat vyftig jaar vroeër in Mellifont, graafskap Louth ontstaan. Plaaslike Ierse heersers het die vestiging van meer as twintig ander kloosters as beskermhere bevorder wat almal met die moederklooster in Mellifont verbind is. 

Greyabbey daarenteen is een van tien kloosters wat deur die Anglo-Normandiese invallers gestig is. Die helfte daarvan het in Ulster ontstaan. Drie van die kloosters - Inch, Comber en Grey Abbey - was nie betreklik dig bymekaar naby die oewer van Strangford Lough geleë.

Greyabbey was waarskynlik die eerste kerkgebou in Ierland wat volgens die Gotiese styl ontwerp is - díe boustyl is maklik herkenbaar in die spits toelopende boogvensters van die kerk se oosfasade. Alle kloostergeboue in Greyabbey is volgens 'n gestandaardiseerde plan opgerig, waarby die kerk net soos die administratiewe en gemeenskapsgeboue rondom die sentraal geleë klooster ontstaan het.

Die erste monnike was afkomstig van die abdy van Holm Cultram in Cumbria, 'n gebied waar die Gotiese boustyl ewenens in die 12de eeu ingevoer is. Greyabbey se vroegste geboue dui daarop dat oorspronklik 'n uitgestrekte en indrukwekkende kloosterkompleks beplan is wat die De Courcy-familie se mag en invloed sou weerspieël.

Hierdie planne is blykbaar laat vaar toe John de Courcy in 1205 deur koning Johan uit Ulster verban is. Die abdy het vervolgens nie meer daarin geslaag om die belangstelling van 'n welvarende beskermheer te wek nie. Noue bande is met die moederklooster in Cumbria gehandhaaf. So het twee nuwe abde vir dié klooster in respektiewelik 1222 en 1237 uit Greyabbey gekom.

Moontlik het die klooster en sy ekonomiese bedrywighede skade gely in die oorloë wat tussen 1315 en 1318 gewoed het toe Robert the Bruce se broeder Edward pogings onderneem het om homself as koning van Ierland te laat kroon. Later het die abdy onder die gesag van die O'Neills van Clandeboyne gekom. Vir die abdy was dit nogtans 'n tydperk van agteruitgang. Uiteindelik is Greyabbey onder sy laaste ab, John Cassells, in 1541 ontbind.

Om te verhoed dat die Kroon troepe in die kloostergebou kon stasioneer, het Sir Brian O'Neill die klooster in 1572 aan die brand gesteek. Nadat die O'Neills se besit gekonfiskeer is, is die klooster in 1607 aan 'n Skotse avonturier, Sir Hugh Montgomery, geskenk. Die abdy se kerkskip is herstel en van 'n nuwe dak voorsien en het tot 1778, toe 'n nuwe kerk vlakby opgerig is, as parogiekerk gedien. 

In 1780 is die huidige herehuis "Rosemount House" op 'n heuweltop net suidwes van die kloosterbouvalle opgerig. Die eerste herehuis, gebou deur Sir James Montgomery, dateer van 1634 en het in 1695 per ongeluk afgebrand. Dit is in die 18de eeu vir die eerste keer heropgebou. Rosemount House het sedertdien as woning van die Montgomery-familie gedien, een van die vernaamste Ulster-Skotse families binne Ulster se "landed gentry" (landadel). Die herehuis was omring deur 'n landskapstuin waarin die klooster as romantiese ruïne ingesluit is. 

In 1907 het die Montgomerys die klooster aan die staat oorhandig. Vervolgens is dringende herstelwerk gedoen nadat die kerkskip en -toring deur ineenstorting bedreig is. Grey Abbey word as een van meer as 190 historiese monumente in Noord-Ierland deur die Noord-Ierse Owerheid bestuur. 'n Besoekersentrum vlakby die bouvalle verskaf inligting oor die klooster en sy geskiedenis. 'n Model van Grey Abbey mag hier besigtig word, net soos die klooster se kruietuin, geleë by die ingang tot die kloosterbouval. Dit word steeds deur plaaslike bewoners versorg. 

Greyabbey se bouvalle - bestaande uit die kloosterkerk en omliggende geboue suid daarvan - is tans in 'n aantreklike parklandskap geleë, vlakby die Rosemount-herehuis (ook Greyabbey House genoem). Die laasgenoemde is in privaat besit as setel van die Montgomery-familie en nie toeganklik vir die publiek nie. 'n Omheining met waarskuwingsborde skei die kloosterterrein van die privaat grond wat nie betree mag word nie. 
Fotogalerye


</doc>
<doc id="117094" url="https://af.wikipedia.org/wiki?curid=117094" title="Smenchkare">
Smenchkare

Anchcheperoere Smenchkare Djeser Cheperoe was ’n kort rukkie farao tydens die laat 18de Dinastie van Egipte. Sy naam beteken "Lewend is die Vorme van Ra". Hy het tydens die Amarna-tydperk regeer, ’n tyd toe sy voorganger, Achenaten, ’n nuwe godsdiens wou afdwing. Hy is opgevolg deur Anchcheperoere Neferneferoeaten (vermoedelik Nefertiti). Anders as sy, het hy nie byname in sy troonnaam of cartouche gebruik nie.

Baie min is oor Smenchkare bekend omdat latere konings, van Horemheb af, probeer het om die hele Amarna-tydperk uit die geskiedenis te wis.



</doc>
<doc id="117097" url="https://af.wikipedia.org/wiki?curid=117097" title="Trevor Goddard">
Trevor Goddard

Trevor Leslie Goddard (1 Augustus 1931 – 25 November 2016) was 'n Suid-Afrikaanse toetskrieketspeler en spankaptein. Hy het van 1955 tot 1970 aan 41 toetse deelgeneem, 2515 lopies aangeteken en 123 paaltjies geneem. 

In die seisoen van 1963–1964 was hy die kaptein van die jong Suid-Afrikaanse span wat vir vyf maande na Australië en Nieu-Seeland getoer het. Hy was ook in 1964–1965 kaptein van die span wat teen Engeland in Suid-Afrika gespeel het.


</doc>
<doc id="117098" url="https://af.wikipedia.org/wiki?curid=117098" title="Pieter van Drimmelen">
Pieter van Drimmelen

Pieter Willem van Drimmelen (Tegal, Java 19 November 1873 – Lulanga, Angola, 25 Februarie 1919) was ’n predikant in die Nederduitsch Hervormde Kerk en die stigter van dié kerk se gemeente in Humpata, Angola, ná die skeuring in die Gereformeerde kerk Humpata in 1908.

Pieter van Drimmelen was die seun van Govert Cornelis van Drimmelen. Toe hy ses jaar oud is, keer die gesin in 1879 van Java af na Rotterdam, Nederland, terug. Van Drimmelen het sy skoolloopbaan aldaar begin, maar moes sy studie twee keer om gesondheidsredes onderbreek. Sy groot ideaal was om predikant te word, maar geldelike probleme het verhinder dat hy verdere akademiese opleiding ondergaan; daarom begin hy werk by die pos-en-telegraafdiens.

Van Drimmelen het in 1895 na die Zuid-Afrikaansche Republiek verhuis waar hy as plaasskoolonderwyser in die wyk Elandsrivier, distrik Pretoria, aangestel is. In dié tyd kon hy sy studie aan die Staatsgymnasium voortsit en word in 1898 onderwyser op Gemsbokfontein in dieselfde distrik met 'n derdeklassertifikaat, uitgereik deur die Raad van Eksaminatore in die Transvaalse hoofstad. Ná 'n onderbreking van sy verdere studie weens die tydelike sluiting van die Staatsgymnasium, het hy die einddiploma op 17 Maart 1900 verwerf. Tydens die Tweede Vryheidsoorlog (1899-1902) het Van Drimmelen hom saam met sy broer Willem by die Boerekommando's aangesluit, maar in Mei 1902 moes hy as bittereinder die wapen in die distrik Standerton neerlê. Hy het hom steeds geroepe gevoel om predikant te word en vertrek kort ná die oorlog met geldelike bystand van die Hervormde Kerk na Utrecht, Nederland, om in die teologie te studeer en lê die proponentseksamen in September 1906 af. 

Ds. Van Drimmelen het ná sy suksesvolle studie saam met sy vrou, met wie hy einde 1906 in Nederland getroud is, na Transvaal teruggekeer. Hy het die Hervormde gemeente Zeerust van 1907 tot 27 Desember 1914 bedien. 

In 1910 het hy ’n besoek aan die Dorslandtrekkers en hul nasate in Angola gebring waar op 20 Desember 1881 die Gereformeerde kerk Humpata gestig is en op 26 Mei 1906 die Gereformeerde kerk Que. Dit was tot in 1910 die enigste gemeentes vir die Dorslandtrekkers trekker omdat hulle amper almal Gereformeerdes was en dié wat nie tot dié kerk behoort het toe hulle na Angola getrek het nie, weldra daarby aangesluit het. Ds. Pieter Biewenga het Humpata van 1903 bedien, maar is op 28 Mei 1906 as Que se eerste en enigste leraar (tot sy ontbinding in 1928) bevestig. Teen die tyd dat ds. H.P.J. Pasch in 1908 na Humpata gegaan het, was daar reeds ernstige onenigheid in die gemeente. Ds. Biewenga het as leraar van die blanke gemeente Humpata sendingwerk onder die "mak volk" (werkers en hul nasate wat saam na Angola getrek het) gedoen. Amper twee jaar ná sy vertrek het dit op ’n kerkraadsvergadering op 6 April 1908 duidelik geblyk die meeste lidmate van Humpata het van die Sinode se standpunt oor die sending verskil. Die volgende dag het 118 lidmate (uit ’n totaal van sowat 430) amptelik uit die Kerkverband bedank. Dié lidmate het nie kans gesien dat ds. Pasch ook vir die mak volk se sendinggemeente preek en een keer elke drie maande die sakramente aan hulle bedien nie. Op 18 April 1908 het 124 lidmate die skriba van die Sinode in kennis gestel hulle onttrek aan die Gereformeerde Kerk omdat hul gevoelens oor die sendingsaak “geheel afwijken van de inzichten de Synode”. Sommige het kort daarna hul bedanking teruggetrek. Die ontevredenes se aansoek om hulp tot die Gereformeerde kerke van Nederland het hierna misluk omdat dié kerk hulle uit die Skrif daarop gewys het dat hulle standpunt verkeerd is. Hulle is ook aangeraai om hulle met ds. Pasch te versoen en hul verband met die Kerk in Suid-Afrika, wat hulle met die jare geestelik en geldelik gesteun het, weer op te neem. Die ontevredenes het dié voorstelle verwerp.

Die lidmate wat so uit die Gereformeerde Kerk bedank het, was kerk- en herderloos tot ds. Van Drimmelen hulle in 1910 namens die Hervormde Kerk kom besoek en op 4 Junie 1910 die NH gemeente Humpata gestig het. Nadat ds. Van Drimmelen sy kerk se kerkwet voorgelees het, het 34 mense, op een na almal gesinshoofde, dit onderteken. Deur sy ywer is spoedig 'n kerkgebou opgerig en met skoolonderrig begin. Gedurende 1913-'14 het hy Angola 'n tweede keer besoek. Op 9 Januarie 1915 is hy as leraar van die Hervormde gemeente op Pietersburg bevestig. Op 11 Januarie 1919 het hy vir ’n derde besoek na Angola gekom en ook die gemeente Mombolo, met 14 lidmate, gestig. Op sy terugreis na Humpata het hy op Lulanga aan griep beswyk en is naasaan die kerkgebou in Humpata begrawe. Aan die begin is die betrekkinge tussen lidmate van die twee Afrikaans-Hollandse Kerke in Angola as “ellendig sleg” beskryf. Teen 1926 was die vroeëre vyandigheid glo iets van die verlede. Gereformeerdes het dienste van Hervormde predikante bygewoon, maar van die Hervormdes wou nooit weer hul voete in ’n Gereformeerde kerk sit nie. Net ná die repatriasie van 1928 waartydens die Unie van Suid-Afrika 1 922 mense, sowat 373 gesinne, na Suidwes-Afrika laat verhuis het, het 16 lidmate van die Hervormde Kerk en 25 gesinne van die Gereformeerde Kerk in Angola oorgebly.

D. Pont skryf in die "Suid-Afrikaanse Biografiese Woordeboek, deel V": "Die baanbrekerswerk van (Van Drimmelin) in Angola, sowel as sy verdienstelike werk as predikant, onderwysman en oortuigde voorstander van CNO, het vir die NH Kerk veel beteken." 

Ds. Van Drimmelen is op 16 November 1906 in Den Haag met Maria Elisabeth Gastman getroud. Uit dié huwelik is een dogter en vier seuns gebore. Sy vrou is op 1 November 1954 op Pietersburg oorlede.



</doc>
<doc id="117102" url="https://af.wikipedia.org/wiki?curid=117102" title="Ramses I">
Ramses I

Menpehtire Ramses I was die stigter van die 19de Dinastie van Antieke Egipte. Die datums van sy kort bewind is nie heeltemal seker nie, maar die tydperk laat 1292-1290 v.C. word dikwels genoem, asook 1295-1294 v.C. Hoewel hy die stigter van die dinastie was, was sy kort bewind eintlik die oorgang van die bewind van Horemheb, wat Egipte tydens die laat 18de Dinastie gestabiliseer het, en die heerskappy van die magtige farao's van die daaropvolgende dinastie, veral sy seun Seti I en kleinseun Ramses II, onder wie Egipte nuwe hoogtes bereik het.

Ramses I se oorspronklike naam was Paramessoe en hy was nie van koninklike afkoms nie. Hy is gebore in ’n adellike militêre familie van die Nyldelta-streek, dalk naby die voormalige Hyksos-hoofstad Avaris. Sy pa was ’n aanvoerder met die naam Seti. Sy oom Chaemwaset, ’n leëroffisier, was getroud met Tamwadjesi, die matrone van die harem van Amoen wat familie was van Hoei, die onderkoning van Koesj. Ramses I se familie het dus ’n hoë status gehad. Hy is deur Horemheb, die laaste farao van die onstuimige 18de Dinastie, aangestel as sy visier en hy was hoëpriester van Amoen – as sulks sou hy ’n belangrike rol gespeel het in die herstel van die ou gode ná die Amarna-tydperk toe die destydse heerser, Achenaten, die aanbidding van ’n nuwe god ingestel het.

Horemheb self was ’n edelman van buite die koninklike familie wat deur die range van die Egiptiese leër gevorder het totdat hy Toetankamen en Ai se visier was, en eindelik farao. Horemheb was kinderloos en het Ramses as sy erfgenaam gekies in die laaste jare van sy bewind, vermoedelik omdat Ramses ’n goeie administrateur was en ’n seun (Seti I) en kleinseun (Ramses II) gehad het wat hom kon opvolg.

Toe Ramses die troon bestyg, het hy die "praenomen", of troonnaam, Menpehtire aangeneem wat gewoonlik vertaal word as "Gevestig deur die krag van Ra". Hy is egter meer bekend onder sy "nomen", of persoonlike naam, Ramses. Dit word gewoonlik vertaal as "Ra het hom gedra". Ramses was reeds taamlik oud toe hy gekroon is en het sy seun Seti as kroonprins en sy erfgenaam aangestel. Seti was in beheer van verskeie militêre operasies in Ramses se tyd, veral pogings om van Egipte se verlore besittings in Sirië op te spoor. Dit lyk of Ramses hom eerder met binnelandse sake bemoei het; hy het onder meer die konstruksie van die tweede poorttoring by die Karnak-tempel voltooi wat onder Horemheb begin is.

Ramses I het baie kort regeer, soos duidelik is uit die min monumente wat hom noem; hy het min tyd gehad om groot geboue tydens sy bewind te laat bou en is in ’n klein tombe begrawe wat haastig voltooi is. Volgens die Egiptiese priester Manetho het hy 16 maande regeer, maar sy bewind was vermoedelik minstens 17 maande lank. 

Ramses is in die Vallei van die Konings begrawe en sy klein tombe is in 1917 deur die Italiaanse argeoloog Giovanni Belzoni ontdek. Dit het die nommer KV16 gekry. Volgens die Britse argeoloog Joyce Tyldesley het Ramses I se tombe bestaan uit ’n enkele gang en ’n onvoltooide kamer "waarvan die mure, ná ’n vinnige laag pleister, geverf is om die koning en sy gode uit te beeld, met Osiris wat ’n belangrike posisie beklee. Die rooi granietsarkofaag is ook geverf in plaas van gegraveer en weens die haas waarmee die inskripsies voltooi is, bevat dit ’n paar ongelukkige foute."

Sy seun en opvolger, Seti I, het later ’n klein kapel met fyn reliëfwerk by Abidos laat bou ter herinnering aan sy pa. In 1911 het die Amerikaanse bankier en finansier John Pierpont Morgan verskeie keurige reliëfwerke uit hierdie kapel aan die Metropolitan-kunsmuseum in New York geskenk.

’n Mummie wat vermoedelik dié van Ramses I is, is deur ’n familie grafrowers uit Egipte gesteel en meer as 130 jaar in ’n Kanadese museum ten toon gestel. Nadat die eienaar van die museum sy bates verkoop het, is die moontlike identiteit van die mummie besef. Dit is in 2003 aan Egipte terugbesorg en word nou in die Luxor-museum uitgestal.

Die identiteit van die mummie kon nie vir seker vasgestel word nie, maar is waarskynlik dié van Ramses I volgens CT-skanderings, X-strale, skedelmates en radiokoolstofdateringtoetse deur navorsers by die Emory-universiteit in Atlanta, Georgia. Verder was die arms hoog op sy bors gevou – ’n posisie wat net gebruik is vir Egiptiese koninklikes tot 600 v.C. 



</doc>
<doc id="117105" url="https://af.wikipedia.org/wiki?curid=117105" title="Find a Grave">
Find a Grave

Find a Grave is ’n kommersiële webtuiste waar die publiek inligting kan kry en byvoeg by ’n aanlyn databasis met begraafplaasrekords.

Die webtuiste is in 1995 deur Jim Tipton van Salt Lake City begin om hom te help met inligting vir sy stokperdjie om grafte van bekendes te besoek. Hy het later ’n aanlyn forum bygevoeg. Find a Grave is in 1998 as ’n kommersiële webtuiste van stapel gestuur.

Die webtuiste is later uitgebrei om die grafte van onbekendes in te sluit om aanlyn besoekers in staat te stel om eer te betoon aan aan afgestorwe familielede en vriende. Op 30 September 2013 het Ancestry.com aangekondig hulle gaan dit koop. In 2016 het Find a Grave reeds oor meer as 152 miljoen begrafnisrekords beskik, asook 75 miljoen foto's wêreldwyd. 

Bydraers moet registreer en net die huidige bestuurder van ’n inskrywing mag daaraan verander. Lede mag korreksies en versoeke vir individuele inskrywings instuur, asook boodskappe en foto's van blomme, vlae en godsdienssimbole. Lede mag ook vra dat ander lede foto's van grafte instuur.

Find a Grave het ook skakels na monumente van byvoorbeeld ontvangers van eremedaljes, godsdiensfigure, opvoeders en ander beroemdes. Die webtuiste oefen beheer uit oor die inskrywings.



</doc>
<doc id="117106" url="https://af.wikipedia.org/wiki?curid=117106" title="Nezahualcoyotl">
Nezahualcoyotl

Nezahualcoyotl (Texcoco, 28 April 1402 - aldaar, 4 Junie 1472) was koning van Acolhuacan, 'n deelstaat van die Asteekse Ryk. Hy was ook 'n digter en 'n filosoof.

Onder sy bestuur beleef die hoofstad Texcoco 'n bloeitydperk. Dié word die belangrikste stad, naas Tenochtitlan, in die Asteekse Ryk. Nezahualcoyotl was 'n bekende digter, filosoof en kunsliefhebber. Hy was ook vaardig in tegniese sake. Daar word van hom gesê dat hy persoonlik die dyk deur die Texcocomeer ontwerp het. Hy laat bonop 'n botaniese- en dieretuin aanlê. Hy laat die wette van Texcoco opskryf en dit word bewaar in 'n biblioteek, die eerste in die Amerikas. Die Spaanse veroweraars sou Texcoco later "die Athene van die westelike halfrond" noem.

Nezahualcoyotl was die seun van koning Ixtlilxochitl I en sy vrou Matlalcihuatzin, 'n dogter van die Asteekse keiser Huitzilihuitl. Nezahualcoyotl het vanuit 'n boom gesien hoe sy vader in 1418 of 1419 deur koning Tezozomoc van Atzcapotzalco vermoor word. Nezahualcoyotl word hierna gevange geneem. Met behulp van 'n vriend van sy vader sou hy egter oorleef. Die vriend trek homself aan soos Nezahualcoyotl en die soldate van Tezozomoc maak hom dood, in die veronderstelling dat hy Nezahualcoyotl is. Nezahualcoyotl slaag egter daarin om te ontvlug na Tenochtitlan waar hy sweer om die dood van sy vader te wreek.

Tezozomoc sterf in 1426 en word opgevolg deur sy seun Maxtla. Maxtla poog om Nezahualcoyotl uit in sy paleis te lok om hom te vermoor. Nezahualcoyotl ontdek die aanslag vroegtydig en slaag daarin om te ontsnap. Maxtla stel 'n losprys op sy kop in. Die volgende paar jaar swerf Nezahualcoyotl deur die berge rond. Nezahualcoyotl word egter nog steeds gesteun deur sy bevolking. Saam met andere edellui wie genoeg gehad het van Maxtla se tirannieke bewind dring hulle sy paleis binne, sleep hom uit 'n bad en maak hom dood. Nezahualcoyotl word op die troon geplaas. Sederdien word Nezahuatlcoyotl in Meksiko beskou as simbool van verset teen onderdrukking en tirannie.

Hy was 'n aanhanger van 'n monoteïstiese godsdiens gefokus op die godheid Tloque Nahuaque, terwyl die grootste deel van sy bevolking aanhangers was van die politeïstiese Asteekse godsdiens. Om sy onderdane nie te kwets nie bestee Nezahualcoyotl egter ook aandag aan die tradisionele Asteekse gode.

Nezahualcoyotl probeer die selfstandigheid van Texcoco ten opsigte van invloed vanuit Tenochtitlan te bewaar. Hy bedryf 'n politiek wat byna pasifisties van aard is. Nezahualcoyotl verwerp die Asteekse oorlogsugtigheid en was 'n teenstander van die gebruik van die blommeoorlog om krygsgevangenes te buit vir menseoffers deur die Asteke.

Daar is ongeveer 30 gedigte van Nezahualcoyotl wat bewaar gebly het. 'n Bekende gedig wat begin met: "die hele aarde is ‘n graf, en niks kan daaraan ontsnap nie" word verkeerdelik aan hom toegeskryf. Die idee en taal in die gedig kom nie met sy idees ooreen nie.

Nezahualcoyotl sterf in 1472 op 70-jarige leeftyd. Hy laat 110 kinders na, van tallose vroue en byvroue. Hy word opgevolg deur sy seun Nezahualpilli.

Hy word afgebeeld op die honderd Meksikaanse peso banknoot en die stad Ciudad Nezahualcóyotl is na hom vernoem.



</doc>
<doc id="117108" url="https://af.wikipedia.org/wiki?curid=117108" title="Seti I">
Seti I

Menmaatre Seti I was ’n farao van die 19de Dinastie van Antieke Egipte. Hy was die seun van Ramses I en Sitre, en die pa van Ramses II. Nes met ander farao's is die presiese datum van sy bewind nie seker nie, maar datums wat dikwels aangegee word, is 1294-1279 v.C. en 1290-1279 v.C. 

Die naam Seti beteken "van Set", wat verwys na die god Set. Nes ander farao's het hy verskeie name gehad. Met sy troonbestyging het hy die "praenomen" of troonnaam "mn-m3‘t-r‘ " aangeneem, wat gewoonlik "Menmaatre" uitgespreek en as "Gevestig is die Regverdigheid van Ra" vertaal word. Sy "nomen" of geboortenaam, wat beter bekend was, was "sty mry-n-ptḥ" of "Seti Merenptah", wat beteken "Man van Set, gelief by Ptah". Die Griekse priester Manetho het hom verkeerdelik beskou as die stigter van die 19de Dinastie en het gemeen hy het 55 jaar lank regeer, maar geen bewyse van so ’n lang bewind is al gevind nie.

Ná die enorme sosiale onrus wat veroorsaak is deur die godsdienshervormings van Achenaten, was Horemheb, Ramses I en Seti I se vernaamste taak om orde in die koninkryk te herstel en Egipte se soewereiniteit oor Kanaän en Sirië te hervestig wat bedreig is deur toenemende druk deur die Hetitiese staat. Seti het die Hetiete se mag verskeie kere met energie en vasberadenheid in gevegte uitgedaag. Hy kon nie ’n einde bring aan die Hetiete as ’n dreigende gevaar nie, maar het die grootste deel van die betwiste grondgebied vir Egipte herwin en die meeste van sy militêre veldtogte gewen. 

Herinnerings aan sy militêre sukses is in ’n paar groot tonele voor in die tempel van Amoen in Karnak uitgebeeld. ’n Doodstempel is in Thebe aan die westeroewer van die Nyl vir hom opgerig en hy het begin met die bou van ’n indrukwekkende tempel van wit kalksteen in Abidos; laasgenoemde is later deur sy seun voltooi. Sy tydgenote het hom as ’n groot koning beskou, maar sy roem is sedertdien oorskadu deur dié van sy seun, Ramses II.

Seti I se goed bewaarde tombe (KV17) is in 1817 deur die Italiaanse argeoloog Giovanni Battista Belzoni in die Vallei van die Konings ontdek. Dit was teen 136 meter die langste en diepste van al die tombes van die Nuwe Ryk. Dit was ook die eerste tombe met versierings (insluitende "Die Legende van die Vernietiging van die Mensdom") in elke gang en kamer, met baie fyn basreliëfwerk en kleurryke skilderings. Stukke daarvan, onder meer ’n groot pilaar met Seti I by die godin Hathor, kan in die argeologiese museum in Florence gesien word. Hierdie dekoratiewe styl het ’n presedent geskep wat ten volle of gedeeltelik in latere tombes van die Nuwe Ryk gevolg is. Seti se mummie is eers in 1881 ontdek en word sedertdien in die Kaïro-museum gehou.

Sy groot sarkofaag, wat uit een stuk bestaan en aan elke kant versier is (met onder meer die godin Noet aan die binnekant), is in die Sir John Soane-museum in Londen.

’n Ondersoek van Seti I se baie goed bewaarde mummie het getoon hy was waarskynlik jonger as 40 jaar toe hy onverwags dood is. Dit is in skrille kontras met Horemheb, Ramses I en Ramses II, wat almal redelik oud geword het. Die rede vir sy vroeë dood is nie bekend nie, want daar is geen bewyse daarvoor aan die mummie nie. Die kop is afgekap, maar dit was waarskynlik die werk van grafrowers. Die Amoen-priesters het die kop versigtig weer met ’n linnekleed aan die lyf vasgewerk. Dit kan wees dat hy aan sy hart dood is, want dié is in die regterdeel van sy liggaam gevind, terwyl dit destyds altyd links geplaas is tydens die mummifikasieproses. Party meen dit was ’n fout, terwyl ander dink dit was ’n poging om die werking van Seti se hart in die hiernamaals te verbeter. Die mummie was sowat 1,7 meter lank.



</doc>
<doc id="117119" url="https://af.wikipedia.org/wiki?curid=117119" title="Ysplantjie">
Ysplantjie

Die ysplantjie of soutslaai ("Mesembryanthemum crystallinum") is een van die bekendste vygies. Saam met party ander spesies uit die "Mesembryanthemum"-genus word dit ook brakslaai genoem. Die naam "ysplantjie" verwys na die blaasselle waarmee die plantjie bedek is en waardeur dit lyk asof dit met yskristalletjies bedek is. 

Dit is eetbaar en is vroeër dikwels deur die Khoi en die Boesmans geëet. Dit is inheems aan Suid-Afrika, maar is nou oor die wêreld verspei, soos in die Middellandse Seegebied.
Die ysplantjie is ook 'n indringerplant in Kalifornië, Arizona en Pennsylvanië. Dit is 'n meerjarige halofitiese plant wat 10 cm hoog en 50 cm breed kan word. Dit kry wit blomme met talle blomblare wat deur insekte bestuif word.


</doc>
<doc id="117121" url="https://af.wikipedia.org/wiki?curid=117121" title="Las Tunas (provinsie)">
Las Tunas (provinsie)

Las Tunas is 'n provinsie in Kuba met ongeveer 535 000 inwoners. Die provinsie se hoofstad, Las Tunas, het vandag 'n bevolking van 170 duisend inwoners.



</doc>
<doc id="117122" url="https://af.wikipedia.org/wiki?curid=117122" title="Camagüey (provinsie)">
Camagüey (provinsie)

Camagüey is die grootste provinsie in Kuba met 'n oppervlakte van ongeveer 15 400 vk km. Die provinsie se hoofstad, Camagüey, het vandag sowat 320 duisend inwoners.



</doc>
<doc id="117123" url="https://af.wikipedia.org/wiki?curid=117123" title="Wium van Zyl">
Wium van Zyl

Wium van Zyl (gebore plaas Doornkraal, distrik Heidelberg, Kaap, September 1948) is 'n emeritus professor in Afrikaans en Nederlands aan die Universiteit van Wes-Kaapland, digter en vertaler.

Willem Jacobus van Zyl gaan eers aan ’n plaasskool en later op Heidelberg skool, waar hy ook matrikuleer. Ná sy militêre opleiding studeer hy aan die Universiteit van Stellenbosch waar hy lid is van die letterkundige laboratorium, en in 1971 en weer in 1973 D.J. Opperman se persoonlike assistent word. ’n Tyd lank is hy ook redakteur van die Stellenbosse poësieblad "Penseel". Hy behaal hier die B.A.-graad, die B.A. Honneurs-graad en die Senior Onderwysdiploma. In 1974 en 1975 is hy as joernalis betrokke by die geboorte van die dagblad "Beeld" in Johannesburg. In 1975 behaal hy die M.A.-graad in Afrikaans en Nederlands aan die Universiteit van Stellenbosch met ’n skripsie oor "Die Afrikaanse volkspoësie, met spesiale toespitsing op Boerneef se poësie". Daarna studeer hy verder aan die Rijksuniversiteit in Utrecht, Nederland, waar hy die Drs.Litt.-graad behaal. Hy word in 1978 aangestel as lektor in Algemene Literatuurwetenskap aan die Universiteit van die Oranje-Vrystaat. Vanaf 1981 is hy lektor en later senior lektor en professor in die Nederlandse en Afrikaanse letterkunde aan die Universiteit van Wes-Kaapland en ook voorsitter van die departement. Aan die Universiteit van Stellenbosch verwerf hy sy D.Litt.-graad met ’n proefskrif oor "Die hantering van karakters in W.F. Hermans se Herinneringen van een engelbewaarder".

Verder is hy gasdosent aan die Vrije Universiteit Amsterdam in Nederland in 1991 en 1993 en aan die Universiteit van Warskou in Pole in 1992 en 1993. Tydens hierdie oorsese reise besoek hy ook tersiêre instellings in Rusland en Tsjeggo-Slowakye. In 2000 bied hy as besoekende professor aan die Universiteit van Amsterdam weer ’n doctoraal-kursus in die Afrikaanse letterkunde aan, asook in 2001 in Warskou. Per geleentheid is hy ook betrokke by LitNet se SkryfNet-inisiatief, waar bekende digters voornemende digters help met advies met hulle digkuns. In 2013 tree hy af as professor, maar is steeds as emeritus professor betrokke by die universiteit se werksaamhede. Hy is getroud met Dorothea van Zyl, professor in Afrikaans aan die Universiteit van Stellenbosch, wat ook vir lank organiseerder was van die Stellenbosse Woordfees. Hulle het drie dogters, Lisalet, Christa en Janienke.

In 1991 woon hy en sy vrou die Colloquium van die Internationale Vereniging voor Neerlandistiek in Utrecht by. Saam met elf ander Suid-Afrikaanse neerlandici help hulle hier met die oprigting van die Suider-Afrikaanse Vereniging vir Neerlandistiek, wat ten doel het om die kulturele bande tussen Nederland en Suid-Afrika te versterk. Die Kaapse Forum vir Neerlandistiek word op sy inisiatief gestig en hy is betrokke by die oprigting van die Huis der Nederlanden (tans die Suid-Afrikaanse Sentrum vir Nederland en Vlaandere), wat ’n belangrike rol speel in die aanknoop van bande met die Nederlandse Taalunie. Hy is ook mede-oprigter van die Suid-Afrikaanse Vereniging vir Algemene Literatuurwetenskap, bestuurslid van die Afrikaanse Letterkunde Vereniging, bestuurslid van die Letterkunde Onderrigkomitee van die Wes-Kaap, vise-voorsitter van die Afrikaanse Skrywersvereniging en voorsitter van die Kaapse Forum vir Neerlandistiek. Hy dien ook op die redaksie van die "Tydskrif vir Nederlands en Afrikaans". In 1993 begin hy saam met J.C. Kannemeyer om letterkundige toere te reël, waar hulle as toerleiers optree om belangstellendes na die geboorteplekke en ander interessante plekke rakende Afrikaanse skrywers te neem.

Hy publiseer aanvanklik gedigte in tydskrifte soos "Standpunte" en "Tydskrif vir Letterkunde", waarna sy gedigte saam met sewe ander digters wat nog nie ’n selfstandige bundel uitgegee het nie, in die versamelbundel “"Visier"” opgeneem word. Met die bundel “"Oggendvuur"” maak hy sy debuut as digter. Hierdie bundel word gekenmerk deur bedrieglike eenvoud en ’n volkse inslag. Dit is veral die speelse verse wat indruk maak, waaronder die baie bekende “"Sout-en-peperpotjies"” en “"Oog van die delwer"”. In die kort gedig “"Vuurvers"” word die titel van die bundel belig en word op vernuftige wyse drie betekenisvlakke in die woorde ingevoeg, sodat vuurmaak, seks en die skryf van poësie alles geïmpliseer word. “"Twee flesse"” bevat ’n mooi uitbeelding van die kontras wat twee bottels wyn uit Suid-Afrika in Nederland ontlok, wat beide die Nederlandse en Suid-Afrikaanse opset as die onderlinge verskille teen mekaar stel. Die wyn is Allesverloren en De Goede Hoop. “"Party"” verbind met effektiewe beelding wyn met die liefde. Benewens die liefde (“"Vir jou"”) dig hy ook veral oor die kuns en die natuur, wat ’n aantal gedigte oor die Karoo insluit. “"Uitvaart van ’n digter"” is ’n mooi huldeblyk aan die ontslape D.J. Opperman. Sy gedigte word opgeneem in verskeie versamelbundels, waaronder Jan van Luxemburg se “"Over literatuur"”, “"Groot verseboek"”, “"Die Afrikaanse poësie in ’n duisend en enkele gedigte"”, “"Poskaarte"” en “"Speelse verse"”.

Hy skryf ook prosa, hoewel hy nie ’n selfstandige kreatiewe werk in hierdie genre publiseer nie. Sommige van sy verhale word gepubliseer in "Tydskrif vir Letterkunde". Van sy prosa word opgeneem in “"Taxi"” onder redaksie van G.A. Jooste, “"Mense is mense"” saamgestel deur die Afrikaanse Skrywersvereniging en ook in Abraham de Vries se “"Uit die kontreie vandaan"”. Verder publiseer hy artikels oor onder meer Orale Literatuur, W.F. Hermans, Anton Tsjechof, Willem Elsschot, Frederik van Eeden, C. Louis Leipoldt, Sheila Cussons en die didaktiek van Nederlandse letterkunde in Suid-Afrika. Saam met professor Tony Links voorsien hy ’n uitgawe van Hella Haasse se trefferboek “"Oeroeg"” en Imme Dros se jeugroman “"De witte boot"” van ’n inleiding en verklarende aantekeninge. Hierdie tweemanskap stel ook die bloemlesing Nederlandse kortverhale “"Boeket"” en die bloemlesing “"Syferfonteine"” saam, laasgenoemde met verhale oor Namakwaland wat die taalvariasie van hierdie streek illustreer. Hy publiseer ’n keur uit die werk van Boerneef, “"Die berggans het ’n veer laat val"”, terwyl hy ook samesteller is van ’n huldigingsbundel ten tye van Abraham de Vries se sewentigste verjaarsdag, “"Elke slot ’n weerbegin"”. Thomas François Burgers se “"Tonele uit ons dorp"” vertaal hy in Afrikaans en voorsien dit van ’n inleiding. “"Hierdie land van leuens"” is ’n versameling van die twaalf “"Brieven uit de Kaap Kolonie"” oor die Anglo-Boereoorlog wat C. Louis Leipoldt van Mei 1900 tot Oktober 1901 in die Amsterdamse koerant "Het Nieuws van den Dag" gepubliseer het. Hy vertaal die briewe in Afrikaans en voorsien dit van ’n uitvoerige inleiding en voetnote. “"Ontdekkingsreisiger of soldaat"” is ’n vertaling van Luc Panhuysen se boek oor die VOC-ontdekkingsreisiger Robert Jacob Gordon (1743–1795). “"Nooit meer slaap nie"” is ’n vertaling van die beroemde Nederlandse skrywer W.F. Hermans se “"Nooit meer slapen"”. Hy skryf ook ’n groot aantal literêre gidsboeke vir onderwysers en lewer naas vakkundige artikels gereeld resensies en ander populêr-wetenskaplike artikels in koerante en tydskrifte.

In 2011 word hy deur die ATKV vereer vir sy lewenslange bydrae tot die bevordering van Afrikaans as skrywer, digter, akademikus, vertaler, bloemleser en begeleier van akademiese en skeppende skryfwerk. Die Nederlands-Suid-Afrikaanse Vereniging in Amsterdam ken in 2014 die Van Riebeeck-penning aan hom toe vir sy werk as brugbouer tussen Suid-Afrika en Nederland.





</doc>
<doc id="117124" url="https://af.wikipedia.org/wiki?curid=117124" title="Varkensbaai">
Varkensbaai

Varkensbaai (of die "Bay of Pigs") is 'n gebied aan die Kubaanse suidkus, in die provinsie "Matanzas". Die baai is bekend weens ’n militêre aanval wat in 1961 daar geloods is. ’n Groep Kubane wat in die VSA woon, het Kuba probeer binnegaan om die regering van Fidel Castro tot ’n val te probeer bring. Hulle is deur die VSA opgelei en ondersteun, maar die aanval het misluk en hulle is almal in die tronk gestop of om die lewe gebring.

Die baai het die vorm van 'n groot onreëlmatige kusinham. Dit word ten weste deur die "Peninsula de Zapata" begrens, 'n uitgestrekte moeras- en mangrove-gebied, en ten ooste deur die agterland van die Giron-strand ("Playa Giron") waar talle klein landbougemeenskappe gevestig is. Die kus van die baai is nog grootliks ongerep.


</doc>
<doc id="117130" url="https://af.wikipedia.org/wiki?curid=117130" title="Gestreepte lipvis">
Gestreepte lipvis

Die Gestreepte lipvis ("Pseudocheilinus evanidus") is 'n vis wat voorkom in die Stille Oseaan en die Indiese Oseaan; meer spesifiek aan die ooskus van Afrika suidwaarts tot by die suide van KwaZulu-Natal. In Engels staan die vis bekend as die "Striated wrasse".

Die vis word tot 8cm groot en sy lyf is slank en lank. Die lyf is oranje tot pienk-bruin met dun, digby mekaar ligte horisontale lyne op. Soms is daar ligte bane oor die sye. Daar is ook 'n blou-wit streep van die bek tot by die wang. Die vis se kleurpatroon bly dieselfde deur sy hele ontwikkelingsfase.

Hulle leef in aflandige koraal- en rotsriwwe in water wat 6 tot 40m diep is. Die visse is alleenlopers en bly naby die riwwe vir beskerming. Hulle vreet hoofsaaklik bodem ongewerweldes. Die spesie is redelik volop maar sku.





</doc>
<doc id="117132" url="https://af.wikipedia.org/wiki?curid=117132" title="Blommeoorlog">
Blommeoorlog

Blommeoorloë (Nahuatl: "xochiyaoyotl") was die oorloë wat die Asteekse Driebond teen hul buurstate gevoer het. Die doel van die oorloë was nie om hierdie state te verower nie, maar om krygsgevangenes vir menseoffers te buit.

Hierdie oorloë word gevoer teen die blommeoorlogstate. Hierdie state was sonder uitsondering Nahuastate. Toe die Asteke die meeste van die Nahuavolke onderwerp het, bly Huexotzinco, Tlilihquitepec en Tlaxcala oor, state wat spesiaal vir die doel van die blommeoorloë hul onafhanklikheid sou behou. Deurgaans neem die Tlaxcalteeke onvrywillig aan die oorloë deel, en het tot gevolg dat die Asteke in Tlaxcala gehaat word. Om die rede sluit die Tlaxcalteken hulself met die koms van Hernán Cortés by die Spanjaarde aan.

Die blommeoorloë word ingestel deur die "cihuacoatl" (hoëpriester) Tlacaelel. Die meeste krygsgevangenes uit die blommeoorloë word geoffer aan Huitzilopochtli. Sommige Spaanse verslae vermeld dat die Asteke sommige krygsgevanges deels opeet, maar dit word deur baie historici beskou as 'n anti-Asteekse propagandaversinsel.



</doc>
<doc id="117134" url="https://af.wikipedia.org/wiki?curid=117134" title="Krimpsiekbos">
Krimpsiekbos

Die krimpsiekbos ("Tylecodon wallichii" (Harv.) Toelken) is 'n plant wat endemies is aan Suid-Afrika en wat op die SANBI-rooilys as "veilig" (LC) gelys is. Dit kom in die drie Kaapprovinsies voor.

Dit kom op klipperige rande van Namakwaland tot die Klein Karoo in die Sukkulente Karoo voor. Dit is 'n houtige struikie met 'n knobbelrige stam wat tot 6 cm in deursnee kan word. In die winter het dit dik sukkulente blare aan die toppe van 'n stam of 'n tak. In die droë heet somer verloor dit sy blare en rus die plant. Dit groei baie stadig. Die blare is uiters giftig as hulle geëet word. Uit krimpsiekbos is "cotyledosied" geïsoleer, wat in 'n dosis van 0,01-0,015 mg per kg liggaamsgewig krimpsiekte kan veroorsaak.

In die Kaapse etnobotanie word dit as 'n pap vir absesse gebruik.


</doc>
<doc id="117137" url="https://af.wikipedia.org/wiki?curid=117137" title="Braam le Roux (skrywer)">
Braam le Roux (skrywer)

Braam le Roux (* 28 Augustus 1918, Middelburg – † 31 Desember 1956, De Deur) was ’n Afrikaanse skrywer van spanningsverhale, wat veral bekendheid verwerf vir sy reekse boeke oor "Die swart luiperd" en "Temmers van die woestyn, "Die SA Polisie", "Die Swerwerspeurder" en "Die woeste Laeveld"." Laasgenoemde skryf hy saam met die skrywer, Dewald Brink. Sy reeks boeke is so gewild dat al sy reekse na sy dood voortgesit word deur ander skrywers. Die skrywer F.A. Venter (onder die skuilnaam Meiring Fouché) publiseer nog 23 titels in "Die Swart Luiperd-reeks", terwyl die skrywer R. Hendriks die "Temmers van die woestyn"-reeks voortsit. 'Die SA Polisie' en 'Die Swerwerspeurder' reekse word Gys van Graan, Gerrie Radlof en F.A. Venter (as Meiring Fouché) voortgesit. Deur die loop van le Roux se loopbaan publiseer hy meer as 'n honderd boeke.

Abraham le Roux Botha is op 28 Augustus 1918 op Middelburg in die Transvaal gebore. Hy matrikuleer in Pretoria en is dan werksaam by die Spoorweë en die Staatsdiens terwyl hy deur private studie verder studeer. Daarna is hy as joernalis verbonde aan "Die Transvaler" en "Die Ruiter", totdat hy besluit om hom voltyds aan sy skryfwerk te wy.

Weens ’n ongeluk te perd is sy linkerhand slap en onbruikbaar, wat meebring dat hy al sy verhale met net een hand moet tik. Ten spyte van hierdie gebrek is hy die enigste Afrikaanse skrywer wat in die vyftigerjare uitsluitend van sy skryfwerk leef en daarmee ’n behoorlike inkomste verdien.

In die laaste jare van sy lewe het hy ’n vaste kontrak gehad om twee boeke per maand te lewer! Hy was getroud. Hy is op 31 Desember 1956 oorlede, kort nadat hy van vakansie in Houtbaai in Kaapstad terug gekeer het na sy woning De Deur naby Johannesburg. Op pad terug voel hy reeds nie lekker nie en tuis ontbied sy vrou die huisdokter, maar hy is kort daarna oorlede.

Sy eerste boek verskyn in 1946 en by sy sterwe het hy meer as honderd boeke geskryf, waarvan bykans ’n driekwartmiljoen eksemplare verkoop is. Aanvanklik skryf hy losstaande spanningsverhale.

"Fiskale van Zimbabwe" vestig onmiddellik sy gewildheid en hierdie verhaal word verskeie kere herdruk. Hierdie riller speel af teen die spookagtige ruïnes van Zimbabwe, waar die bobbejaanmanne die septer swaai en nie indringing duld nie en die ek-verteller verskeie noue ontkomings beleef.

"Die geheim van Njabela" is gebaseer op die gebied en tradisies van die Amandebele stam in Mpumalanga, maar is andersins blote fiksie. Hulle reënfeeste word nog jaarliks op die kruine van die Bothasberge gehou en gedurende die feestye waag geen vreemde stam hulle in die nabyheid nie. Die sogenaamde stat van Njabela is op ’n koppie in die voue van die Bothasberge gebou.

"Haat dan die mens" speel af op een van die groot eilande êrens in een van die groot riviere van suidelike Afrika en is gebaseer op ’n verhaal wat die oom op die eiland aan die skrywer vertel het.

Hy verwerf egter veral bekendheid vir die reekse wat hy vir boekklubs skryf, naamlik "Die swart luiperd", "Temmers van die woestyn", "Die SA Polisie", "Die Swerwerspeurder" en "Die woeste Laeveld". Hierdie reekse is vol spanning en opwinding en verskaf iets nuuts tydens die verskyning daarvan, aangesien dit eg Suid-Afrikaans is en nie op buitelandse modelle steun vir inspirasie nie.

"Die swart luiperd" is Leon Fouché, ’n jong Boerseun wie se ma reeds voor die Eerste Vryheidsoorlog deur die Basotho’s vermoor is. Sy pa trek dan die wildernis in en neem sy enigste seun saam. Na sy pa se dood vertoef Leon in die wildernis en klee hom in ’n swart luiperdmondering. Saam met sy mak luiperds, Simon en Spikkels, beleef hy verskeie avonture diep in die hartland van Afrika en kom vreemde wesens, diere en beskawings teen. So gewild is "Die swart luiperd" dat die uitgewers hierdie reeks na sy dood met ’n ander skrywer voortsit. F.A. Venter (onder die skuilnaam Meiring Fouché) dra nog 23 titels by tot "Die swart luiperd".

"Die temmers van die woestyn" is ’n reeks sonder ’n deurlopende hoofkarakter en beskryf avonture in die dae toe die land nog woes en ongetem was en mense nog ver uitmekaar gebly het. R. Hendriks skryf ook na sy dood ’n groot aantal boeke in die "Temmers van die woestyn"-reeks.

"Die S.A. Polisie en Swerwerspeurder"-reeks bestaan eintlik uit twee reekse, naamlik die "S.A. Polisie"-reeks (met die speurkonstabel Kobus Roode as held) en "Die Swerwerspeurder"-reeks (met die privaat speurder Obed de Swardt as held). Braam le Roux is oorlede voordat hy hierdie reekse kon voltooi en die uitgewer kombineer daarna die boeke in een reeks, sodat die hoofkarakters mekaar afwissel. Die gewildheid van die boeke noop hulle ook om vir Gys van Graan, Gerrie Radlof en Meiring Fouché te nader om ekstra boeke in die reeks te skryf.

Saam met Dewald Brink skryf hy ook "Die Woeste Laeveld"-reeks. Dit is geskoei op die voorbeeld van die Wilde Weste-verhale uit Amerika en speel af in die tydperk 1885–1887, toe die ontdekking van goud honderde mense na die gebiede om Barberton laat stroom het. ’n Kosmopolitiese bevolking is in Barberton saamgehok en wetteloosheid het onrusbarend toegeneem. Die Republikeinse Polisie is nie in staat om hierdie wetteloosheid die hoof te bied nie.


</doc>
<doc id="117138" url="https://af.wikipedia.org/wiki?curid=117138" title="Pioniers (1652–1820)">
Pioniers (1652–1820)

""Hierdie standbeeld mag ons beskou as ’n huldeblyk aan een van die grootste pioniers – ’n pionier wat ’n doeltreffende regering saamgebring het, ’n praktiese beskawing ingevoer het en wat die seën van die Christendom aan die geweldige vasteland van Afrika geskenk het."”

"Die burgemeester van Kaapstad se toespraak tydens die Van Riebeeck-standbeeld se onthulling, 1899"

Eeue voor Afrikaners hul eerste spore aan die Suidpunt van Afrika getrap het, was hier reeds vele ander spore. Die San, ’n volk van jagters en versamelaars, het reeds sowat 35 000 jaar gelede in die Kaap gewoon. Die Hollanders het na hulle as "bosjemans" verwys wat letterlik “"mense wat agter gevlegte takkies woon"” beteken. Hul leefwyse was eenvoudig, maar hulle het nogtans indrukwekkende rotsreliëfs, -tekeninge en -skilderye agtergelaat. Die Khoi-Khoi (letterlik “Mense-Mense”) was ’n tweede groep mense wat in die Kaap gewoon het. Hulle was ’n volk van skaap- en beestelers.

Bartolomeus Dias was die eerste Europeër wat op 3 Februarie 1488 in Mosselbaai sy voet aan wal gesit en met plaaslike Khoi-Khoi-stamme handel gedryf het. Tydens sy terugreis na Europa het Dias ’n padrão by Kwaaihoek opgerig wat vandag die oudste Westerse gedenkteken in Suider-Afrika is. Hy het die Kaap, “Kaap van Storms” genoem, wat deur die Portugese koning herdoop is tot "Cabo da Boa Esperança" (“Kaap die Goeie Hoop”).

Vanaf 1500 het Portugese skepe op pad na Indië gereeld in Mosselbaai aangedoen om vars water, voedsel en ander voorrade te laai. Tafelbaai is in 1503 deur die Portugees Antonio da Saldanha ontdek wat ook die eerste Europeër in die geskiedenis was om die Tafelberg te bestyg. Ten spyte van die Kaap se strategiese ligging het die Portugese geensins daarin belanggestel om hier ’n permanente nedersetting te stig nie. Daar was ander hawens aan die Afrika-kus soos Lourenço Marques (Maputo) in Mosambiek wat in teëstelling met die Kaap in alle Portugese behoeftes kon voorsien.

In die middel van die sestiende eeu het Spanje sy politieke mag regoor Europa gevestig. Kolonies, soos Suid-Amerika, se rykdomme is geplunder. Spanje wou die Rooms-Katolieke staatsgodsdiens op kleiner volke afforseer. Die Nederlanders het hulle teen die Spaanse oorheersing verset. Die gevolg was ’n 80-jarige oorlog tussen die magtige Spaanse ryk en die klein Nederlandse state. Die Spanjaarde het spottend na hulle verwys as die “geux de mer” of geuse. Dit beteken “bedelaars van die see”. In 1648 het die Geuse onder leiding van Willem van Oranje die Spaanse juk afgewerp en hul vryheid verwerf. Na afloop van die oorlog het Nederland vinnig ontwikkel tot die wêreld se belangrikste handelsnasie.

In 1602 is die VOC gestig en teen 1650 was dit die wêreld se grootste handelsonderneming. Dit kan in vandag se terme vergelyk word met die handelsryke van Henry Ford en Bill Gates. Net in die tydperk 1652 tot 1662 het 250 skepe met 40 200 mense aan boord verby die Kaap na die Ooste geseil. Om dié rede het die VOC besluit om ’n verversingspos aan die Kaap te stig.

Op 6 April 1652, vier jaar na die oorlog, het Johan Anthonisz (Jan) van Riebeeck aan wal gestap om ’n VOC-nedersetting te stig. Van Riebeeck se opdrag was om ’n fort vir sowat 80 mense te bou, klein akkers aan te lê, groente en vrugte te verbou en handel met die inheemse bevolking te dryf. Aanvanklik was Van Riebeeck se fort vierhoekig en deur ’n wal met palissades om beskerm.

In Maart 1653 is die verversingspos vir die eerste keer op die proef gestel. ’n Vloot onder die bevel van admiraal Gerard Demmer het in Maart 1653 by Van Riebeeck se verversingspos aangedoen. Die vloot is van groente, vleis en melk voorsien, en die kolonie se prestasies is deur admiraal Demmer ná sy terugkeer in Nederland geloof. Die landbou-aktiwiteite is geleidelik uitgebou, en reeds in 1659 is die eerste wyndruiwe geoes. Die Kaapse bevolking is versterk met die invoer van die eerste slawe in 1658. Saam met die slawebevolking is die Islam-godsdiens aan die Kaap gevestig.

Die VOC se amptelike taal was Nederlands. Soos die skepe van verskillende lande die VOC-verversingstasie besoek, is daar spoedig in ’n mengelmoes van tale soos Frans, Engels en Portugees gekommunikeer. Skeepslui het van die plaaslike bevolking se woorde begin opteken. Khoi-woorde soos dagga, boegoe en kierie was al voor 1652 opgeteken en is vandag steeds deel van die woordeskat van Afrikaans. Alhoewel Nederlands die oorheersende taal was, het daar stadig maar seker uit die mengelmoes van tale ’n nuwe taal ontstaan. Hierdie taal is Afrikaans – spontaan vernoem na die Afrika-bodem waaruit dit ontstaan en wortelgeskiet het.

Die Vryburgers was werkers van die VOC aan wie toestemming verleen is om die VOC se diens te verlaat (dus “vry burgers” te word) en te gaan boer. Sedert 1657 is die eerste plase aan hulle toegeken. Aanvanklik moes die Vryburgers saai en plant wat die VOC voorskryf en die lae pryse van die VOC aanvaar. Reeds in 1658 het die Vryburgers in opstand gekom teen die VOC se ekonomiese voorskriftelike regeerwyse. Die Vryburgers was nie net pioniers wat deur landbou die kontinent moes tem nie, maar ook ekonomiese en politieke pioniers. Hul stryd om ekonomiese vryheid was die voorloper vir die latere stryd vir politieke vryheid. Hier is die eerste grondslag gelê vir Afrikaners se politieke en ekonomiese vryheidsideale.

Die despotiese regering van die VOC het inderwaarheid in skerp teenstelling met die Nederlandse regeerpraktyk gestaan. M.C.E. van Schoor wys dat die Nederlanders in die sestiende en sewentiende eeu politieke en godsdienstige vryhede geniet het soos geen ander volk ter wêreld nie. Die verskil is waarskynlik daaraan te wyte dat die Staten-generaal aan die VOC die volmag gegee het om handel te dryf, ooreenkomste met vorste en klante te sluit, goewerneurs en regters aan te stel en hul eie verdedigingstelsel te vestig. In praktyk het dit beteken dat die Nederlandse regering nooit sy invloed in die Kaap kon laat geld het nie, omdat die VOC as ’n staat binne ’n staat gefunksioneer het. Dit is ironies dat die nasate van die Geuse wat agt dekades baklei het vir politieke en ekonomiese vryheid, nou self die onderdrukkers van vryheidsideale geword het.

Die ontwikkeling van ’n eg Suid-Afrikaanse identiteit onder die pioniers het ongeveer 40 jaar later sigbaar geword toe vier jongmans op Sondag 6 Maart 1707 met ’n Stellenbosch-meulenaar stry gekry en toe handgemeen geraak het. Landdros Johannes Starrenburg het ondersoek ingestel en die jongmans met ’n rottang bygedam. Hendrik Biebouw, ’n 17-jarige jeugdige, het op die landdros geskree: “Ik wil niet loopen, ’k ben een Africaander al slaat die landrost mijn dood, of al setten hij mij in den tronk. Ik sal, nog wil niet swijgen.” Die landdros hét hom en die ander in die tronk gegooi, en in ’n brief aan die regering in Kaapstad het hy aanbeveel dat die vier seuns verban word.

Hendrik Biebouw se uitroep is om twee redes belangrik:

Eerstens was Hendrik Biebouw se openbare verset op Stellenbosch die eerste geleentheid dat daar aangeteken is dat ’n Europeër die naam Afrikaner vir homself gebruik. Die vier seuns is almal in Suid-Afrika gebore, terwyl die amptenare Nederlanders was. Die uitroep dat hy ’n Afrikaner is, staan in die teken dat hy nie die gesag van die Nederlandse landdros erken nie.

Tweedens staan Biebouw in die teken van die Vryburgers se toenemende ontevredenheid met die outokratiese bestuurstyl en korrupsie van die VOC-amptenare. Verskeie Vryburgers het onder leiding van Adam Tas in die geheim ’n klagskrif aan die Here XVII in Amsterdam gestuur. Nadat goewerneur Van der Stel daarvan te hore kom, word Tas verhoor en vir ongeveer ’n jaar in Die Kasteel aangehou. Die uiteinde was egter ’n oorwinning vir die Vryburgers. Die Kompanjie het ten gunste van die Vryburgers beslis en Willem Adriaan van der Stel, sekundus Samuel Elsevier, landdros Johannes Starrenburg en Petrus Kalden is na Nederland teruggeroep. Frans van der Stel, broer van die goewerneur, is uit die Kaap verban. Dit was die einde van Van der Stel en sy bondgenote se skrikbewind.

Duisende Protestantse Christene is deur die Rooms-Katolieke Kerk vervolg, gemartel en doodgemaak nadat Koning Lodewyk die Edik van Nantes, wat godsvryheid in Frankryk waarborg, herroep het. Protestante mag ook nie meer vir eredienste bymekaarkom nie, hul kerke is verwoes en hul predikante is verban of doodgemaak. Hierdie gebeure wat duisende kilometers ver in Europa afgespeel het, het ’n blywende invloed op die godsdienstige en ekonomiese ontwikkeling van die Kaapkolonie uitgeoefen.

Tussen 1688 en 1700 het sowat tweehonderd Franse Hugenote uit Frankryk gevlug en aan die Kaap gearriveer. Die meeste Hugenote het hulle in Franschhoek en Drakenstein gevestig. Bekende Hugenote-vanne is Du Plessis, Du Toit, Viljoen, Naude, De Villiers, Malan, Du Preez, Malherbe, Cronjé, Pienaar en Senekal. Gewilde Hugenote-name is Francois, Pierre, Etienne, Jacques en Louis. Die trekleier, Piet Retief, was ’n afstammeling van die Hugenote.

Die Hugenote se vervolging toon watter opoffering geloofsoortuiging kan eis. Hulle koms na die Kaap het ’n nuwe diepte aan die Vryburgers se vryheidstrewe en identiteit gegee. Omrede hulle as Protestante geprotesteer het teen godsdiensonderdrukking, was een van hul grootste nalatenskappe godsdiens- en gewetensvryheid. Die Hugenote het ook blywende spore nagelaat op die Kaapse kultuur, wynbou, argitektuur en ekonomiese ontwikkeling.

In die loop van die agtiende eeu het ’n steeds groter plattelandse bevolking van boere ontwikkel. Hierdie boere was opsoek na nuwe en groter weivelde vir hul vee. Die swerwende boere, bekend as trekboere, met hul groot troppe vee het gaandeweg die Kolonie se grense na die Oos-Kaap verskuif. Soos wat die Kolonie se grense verskuif het, het hulle in aanraking gekom met die vyandige Xhosa-stamme. Die Groot Visrivier is as die oostelike grens van die Kaapkolonie bepaal, maar reeds in 1779 het die Eerste Grensoorlog tussen die trekboere en die Xhosas uitgebreek vanweë botsings oor grond, weiding en vee. Die VOC was nie in staat om die setlaars teen Xhosa-aanvalle te beskerm nie, met die gevolg dat die trekboere op hulself aangewese was vir eie beskerming.

Vryheidsideaal

Die historikus Pieter Kapp wys daarop dat die Kaapse vryheidsideale saamgeval het met twee ingrypende internasionale gebeure, naamlik die Amerikaanse Vryheidstryd en die Franse Rewolusie.
Aan die Kaap het die internasionale gebeure daartoe gelei dat die aanvanklike behoefte aan ekonomiese vryheid uitgebrei het na ’n strewe om politieke vryheid. Die Kaapse Patriotte-beweging (1778‒1787) het aangedring op die VOC se erkenning van die plaaslike burgers se politieke regte.

Die Franse Rewolusie in 1789 het ook die doodsklok vir die VOC gelui. In 1795 het Frankryk Nederland binnegeval en die Prins van Oranje het na Engeland gevlug. In Nederland het die Bataafse Republiek met Franse steun tot stand gekom.

In die Kaap het die burgers van Graaff-Reinet en Swellendam van die politieke omwenteling gebruik gemaak om in 1795 twee republieke te stig. In Graaff-Reinet het die inwoners vir landdros Maynier verjaag as gevolg van swak plaaslike bestuur en korrupsie. Alhoewel die twee republieke die band met die despotiese en onsimpatieke VOC wou verbreek, wou die burgers hulle nie losmaak van die Nederlandse Staten-generaal nie. Die twee republieke het kortstondig bestaan tot Brittanje die Kaap die eerste keer beset het.

Aanvanklik sou die Britse besetting net ’n tydelike reëling wees om Britse belange teen Frankryk te beskerm. Die strategiese posisie op die seeroete na die Ooste en die uitbreek van die Napoleontiese Oorloë het die Britte genoop om teen 1806 die Kaapkolonie finaal te beset. Die Kaap sou nooit weer Hollands wees nie. Die nuwe Britse bewind het weinig van die ou VOC se bestuurstyl verskil. Om die rede was die verhouding tussen die Britse besetters en die Kaapse bevolking van die begin af gespanne.

Dit was aan die begin van die negentiende eeu vir koloniale moondhede soos Brittanje ondenkbaar om selfbeskikkingsreg aan enige Britse kolonie toe te staan. Die Britse goewerneur aan die Kaap het sy outokratiese en selfregerende mag behou en kon op eie gesag proklamasies uitreik. Hy was slegs verantwoordelik aan die Britse Sekretaris van Kolonies.

Die Britte het hul taal- en kultuurstempel op alle lewensterreine probeer afdruk deur ’n imperialistiese verengelsingsbeleid. Daarby was die Britse regering in Kaapstad ver verwyderd van die probleme wat die plattelandse boere op die Oosgrens ondervind het. Die verwydering tussen die staat en sy burgers het spoedig aanleiding gegee tot groter vervreemding tussen die inheemse burgers en die staat. Die meeste burgers het soos vreemdelinge in hul eie land begin voel.

Slawerny was destyds ’n algemene arbeidspraktyk en die hoeksteen van die wêreldekonomie. Brittanje het leiding geneem met radikale hervormings wat teen 1834 tot die algehele vrystelling van slawe binne die hele Britse Ryk gelei het.

Ten spyte van die Britse regering se beloftes van vergoeding het die grensboere groot finansiële skade gelei, wat bankrotskappe en skuldprobleme tot gevolg gehad het. Nie die vrystelling van slawe nie, maar die verbreekte beloftes oor vergoeding en die gevolglike finansiële skade was een van die redes van die Groot Trek.

As gevolg van die langdurige oorloë in Europa het Europese immigrante reeds tydens die VOC-bewind hulle aan die Kaap gevestig. ’n Paar duisend Duitsers het tussen 1652 en 1795 hulle aan die Kaap gevestig. Die Duitse sendeling Georg Schmidt is in 1737 deur die Morawiese Sendinggenootskap gestuur om die evangelie aan die Khoi-Khoin te verkondig. In 1806 is die naam van die sendingstasie na Genadendal verander. Die Berlynse Sendinggenootskap het ook sendingstasies soos Amandelboom (vandag Williston) gevestig. Na 1800 het ongeveer nog 5000 Duitsers hulle in die Kaap gevestig. Die Britse bewind het die Duitsers veral in die westelike dele van die Kaapkolonie gevestig. Duits-Suidwes-Afrika is in die 1880’s as ’n Duitse kolonie gevestig.

Die beëindiging van die Napoleontiese Oorloë, tesame met die industriële vooruitgang in Brittanje het ’n ernstige werkloosheidskrisis veroorsaak. Om die probleem te oorbrug, het die Britse regering burgers in hul kolonies hervestig. Britse setlaars is gelok deur aan hulle vrye landbougrond in die Oos-Kaap te belowe. Die setlaars moes help om die Engelse leefwyse aan die Kaap te vestig en terselfdertyd ook die Oos-Kaapse grensgebied teen aanvalle van die Xhosa-stamme te verdedig.

Gedurende 1820 het 4000 Britse immigrante in Tafelbaai aangekom. Hulle is in Port Elizabeth, Grahamstad, Oos-Londen en die Albanie-distrik hervestig.

Die lewensomstandighede in die grensgebied was uiters moeilik as gevolg van droogtes, siektes, afstande, misdaad en die voortdurende aanvalle van Xhosa-stamme. Ten spyte van die moeilike omstandighede het die setlaars gewasse soos mielies, rog en gars suksesvol verbou. Skaapteelt en wolvervaardiging wat deur hulle in die gebied ingevoer is, sou gaandeweg tot winsgewende bedrywe ontwikkel. Ander setlaars, wat hulle al in Engeland as handelaars en sakemanne bekwaam het, het ’n hupstoot aan die plaaslike handel en ekonomie gegee en die vinnige groei van nuwe nedersettings soos Grahamstad en Port Elizabeth bevorder.

Die grensbewoners was in die omstandighede afhanklik van mekaar se hulp en ondersteuning. Die Britse setlaars en die Hollandse oosgrensboere het uitstekend oor die weg gekom. Die goeie verhouding word ook later gesien, toe die vrederegter Thomas Phillips as verteenwoordiger van die Britse setlaars ’n Bybel as afskeidsgeskenk aan Jacobus Uys tydens die Groot Trek oorhandig het.

Tot 1795 het die VOC die vrye drukpers aan die Kaap verban. Saam met die koms van die Setlaars het koerante soos die "Grahamstown Journal" ontstaan. Hierdie koerant sou as kommunikasiemiddel ’n belangrike rol speel om die grensbewoners in te lig van internasionale tendense, maar ook aan hulle ’n stem te gee vir eie griewe. Die koerant het van tyd tot tyd berigte in Hollands geplaas en ook Piet Retief se manifes in 1837 gepubliseer.

’n Klein groepie 1820-setlaars het verder noordwaarts na Natal getrek, wat destyds deur Shaka met ’n leër van hoogs opgeleide en gedissiplineerde Zoeloe-krygers geregeer is. Hulle het hulle in Port-Natal (Durban) gevestig. Die Voortrekkers sou later weer met hierdie groep in aanraking kom.

Die standbeeld gee erkenning aan die waardevolle bydrae wat die Britse setlaars gelewer het om die Westerse kultuur te verstewig en uit te bou. Soos die Duitse setlaarsmonument word die hegte gesinsbande beklemtoon.

De Posthuys was ’n militêre seinpos uit die vroeë Kompanjiestyd en is tans in gerestoureerde vorm in Muizenberg, Kaapstad, te besigtig.

Hoewel daar onder historici, argeoloë en argitekte meningsverskil bestaan oor die presiese datum van oprigting, is almal dit eens dat dit
die oudste bewoonde gebou in die land is. Sover vasgestel kan word, is dit in 1673 – dus nog vroeër as die Kasteel – opgerig.

Die moontlikheid het altyd bestaan dat die verversingspos aan  Tafelbaai in oorlogstyd van die rugkant, dit wil sê oor land vanuit Valsbaai, aangeval en verower kan word. ’n Bemande sinjaalpos aan die Valsbaaise kus kon dus as ’n wyse voorsorgmaatreël dien. Vandaar sou die Kaap betyds gewaarsku kon word.

Toe daar in 1672 oorlog tussen Brittanje en Frankryk uitbreek, is op 30 Augustus ’n noodvergadering aan die Kaap gehou, ten einde die verdediging van die nedersetting te bespreek en maatreëls in dier voege te tref. Isbrand Goske wat reeds die naam “Fortbouer” verwerf het en onder wie se leiding die bou van die Kasteel so mooi gevorder het, was juis as nuwe goewerneur op pad Kaap toe.

Nog voordat Goske voet aan wal kon sit, het kommissarisse van die Kompanjie na Hout- en Valsbaai vertrek om die geskikte plek vir die oprigting van ’n seinpos te vind. Van daar af sou die owerhede aan die Kaap by wyse van vuur- of vlagseine aangaande die beweging van vreemde skepe ingelig kon word.

Die kommissarisse het hul werk deeglik gedoen, want ’n strategiese plek digby die see en reg onder ’n hoë punt teen die Steenberg, aan die suidwestelike kus van Valsbaai is gekies vir die bou van die seinpos.

Op 27 Januarie 1673 het die boot Goutvinck uit Tafelbaai vertrek en ’n werkspan van nagenoeg twaalf man, bygestaan deur ’n aantal vryburgers uit die omgewing, het aan die begin van Februarie aan die werk gespring. Die Goutvinck het tot 24 April in Valsbaai voor anker gelê – ’n aanduiding dat die werk teen dié tyd (na twaalf weke dus) voltooi was.

De Posthuys (Nederlandse benaming vir wag- of skildwagpos) het bestaan uit ’n klein sentraal-geplaaste vertrek met ’n langwerpige verlengstuk, 6 m breed, aan weerskante. Die mure, 80 cm dink, is van binne en buite gepleister en afgewit. Aan die seekant is ’n breë stoep aangebring – ’n verskynsel wat, hoewel vreemd aan die Hollandse woonhuis, kenmerkend was vir sewentiende-eeuse Hollandse waghuise. Hierdie stoep is die vroegste voorbeeld van ons unieke Kaapse voorstoep. Die vensterrame was van ingevoerde eike-, denne- en kiaathout en die ruite van glas uit die periode 1700–1820. Nog vroeër sou die sogenaamde ruite waarskynlik van olieseildoek vervaardig gewees het. De Posthuys moes in die somer die tierende aanslae van Valsbaai se suidoostewind met sy kastydende sand verduur. ’n Ondersoek na die tipe hout wat as balke gebruik is, dui op die moontlikheid dat die bouers van die eikebome wat Jan van Riebeeck 18-19 jaar tevore by Rondebosch geplant het, gebruik gemaak het.

Met argeologiese opgrawings wat by De Posthuys gedoen is, is daar onder meer twee stuiwermuntstukke (wat in 1680 in Overijsel geslaan is), ’n koperduit uit die jaar 1736, ’n seldsame onderdeel van ’n ou geweer met ’n VOC-merk en porseleinstukke uitgehaal. Opgrawings het veral gebruiksartikels wat uit die middel van die agtiende eeu dateer, opgelewer.

In vredestyd is die gebou onbewoon gelaat, hoewel rondtrekkende veewagters, vissers en vryburgers ongetwyfeld periodiek daar vertoef het. Goewerneur WA van der Stel sou dit as verblyf vir sy persoonlike vissers gebruik het. Die hoeveelheid oorblyfsels van visaardige herkoms dui daarop dat die gebou intensief deur vissers benut is.

In die agtiende eeu is die gebou meermale deur die militêre owerhede gebruik, veral met die oorgang van die Hollandse na die Engelse bewind (1795–1815). In die Slag by Muizenberg (1795) het De Posthuys onder ’n raak kanonskoot deurgeloop.

In die negentiende eeu het De Posthuys sy militêr-strategiese betekenis verloor en die opeenvolgende huurders en eienaars het die aanskyn daarvan sodanig verander dat die gebou sy identiteit en boustyl ingeboet het. Dit het diens gedoen as vissershut, kantien, losieshuis, tolhuis en somervakansiehuis. Tot 1915 het dit militêre eiendom gebly, dog in die vorige honderd jaar is dit uitgehuur. Die vernaamste huurder, JA Stegmann, het dit van ongeveer 1880 tot 1912 tot sy beskikking gehad. Hy het in Claremont gewoon en in dié tydperk het sy gesin De Posthuys as vakansiehuis gebruik. Hy het die naam “Stegmann’s Rus” aan die huis gegee. In 1915 is die eiendom aan sir J.B. Robinson verkoop. Hy het tot 1917 daarin gewoon en toe hy in dié jaar na Wynberg verhuis, het hy De Posthuys as vakansiehuis behou.

In 1929 is die eiendom aan die heer W Leon verkoop. Hy het ingrypende veranderinge aangebring en onder meer die rietdak deur sink vervang.

In 1969 is Stegmann’s Rus deur ’n filiaal van Anglo American Korporasie van Suid-Afrika vir ontwikkelingsdoeleindes aangekoop. Danksy intensiewe historiese, argeologiese en argitektoniese navorsing, is die kultuurhistoriese waarde van die gebou bo alle twyfel vasgestel en is besluit om dit te restoureer. Die werk, onder leiding van die Kaapstadse argitek Dirk Visser, bygestaan deur die historikus Marian Robertson en die Stellenbosse historiese argeoloog HN Vos, het in 1979 ’n aanvang geneem.

Die gerestoureerde De Posthuys het op 15 September 1982 amptelik deur die toenmalige aangewese ondervoorsitter van Anglo American Korporasie, die heer Nicholas Oppenheimer, geopen en vir veilige bewaring namens die SA nasie aan die Raad vir Nasionale Gedenkwaardighede oorhandig.

Op 12 Maart 1488 het Bartolomeu Dias by Kwaaihoek tussen Boesmansriviermond en Boknes ’n kruis geplant. Die Dias-kruis by Kwaaihoek kan as die oudste monument in Suid-Afrika beskou word. Brokstukke van die kruis is in 1938 deur Eric Axelson gevind, wat die oorspronklike kruis gerestoureer het. Dias het op sy terugvaart ook kruise geplant by Mosselbaai, Kaappunt en Lüderitz. Die kruise dien as simbool en baken van die Christendom en die Westerse beskawing.

Een van die bekende historiese geboue in Suid-Afrika, die Drosdy te Swellendam, is in 1747 voltooi. Dit is die enigste van die agtiende-eeuse drosdye wat nog bestaan.

Die Drosdy is aanvanklik T-vormig gebou met ’n noordwestelike front. Dit het ook ’n baie groot tuin gehad. Vandag staan vyf blokke huise daarop. Die eerste afbeelding van die Drosdy is in 1776 deur ene Schumacher gemaak. ’n Latere skets wat deur William Burchell, die bekende plantkundige, in 1815 gemaak is, toon dat die oorspronklike T-vormige huis toe reeds grootliks herbou is. Daar is naamlik ’n L-vormige deel aan die T-vorm vasgebou, sodat daar vandag min of meer ’n simmetriese U-vormige gebou staan waarvan die middelgedeelte ’n dubbelry vertrekke vorm. Die aanduiding is dat hierdie aanbouing teen ongeveer 1830 aangebring is. Vandag sien die Drosdy wesenlik uit soos dit in 1815 gelyk het. Die vernaamste verskil is dat die drie frontgewels verwyder en in wolwe-ente verander is, waarskynlik in die jare 1870–1880.

Geskiedenis is in die Drosdy gemaak toe die inwoners van hierdie landdrosdistrik op 17 Junie 1795 ’n nuwe, sogenaamd vrye republiek met middelpunt Swellendam uitgeroep het.

Die Swellendammers se nuutgevonde vryheid was egter van korte duur, aangesien die Britse bewind ongeveer drie maande later in die Kaap van krag geword het.

Baie belangrike besoekers het die Drosdy van tyd tot tyd besoek en ook daar tuisgegaan. ’n Baie interessante besoeker was doktor Hendrik Swellengrebel, seun van die goewerneur na wie Swellendam vernoem is. Hy is in die Kaap gebore, maar het sy opleiding in Holland ontvang, waar hy uiteindelik ook gebly het. In 1776 het hy egter besoek aan die Kaap gebring. Tydens sy besoek aan Swellendam het hy ’n tekening daarvan deur Schumacher laat maak. Hierdie skets is nog steeds in besit van die Swellengrebel-familie. Ander vername besoekers aan die Drosdy was Andrew en lady Anne Barnard; doktor Lichtenstein, wat ’n volledige joernaal oor sy besoek aan Swellendam geskryf het; die bekende William Burchell wat, soos reeds genoem, in 1815 ’n baie volledige skets van die Drosdy en omgewing gemaak het, en nog vele ander. Kommissaris De Mist, ook ’n besoeker aan die Drosdy, het tydens sy besoek aan die Kaap ook gereël dat ’n spesiale seël vir die Drosdy gemaak word.

Landdros H Rivers was die laaste landdros wat in die Drosdy gewoon het. Hy is in 1825 as landdros aangestel, maar in 1828 is die stelsel van Landdros en Heemrade afgeskaf. Die Drosdy het in 1845 in private besit gekom tot dit deur Daniel de Bruin gekoop is. Tien jaar later is die eiendom deur PG Steyn gekoop en dit het in die besit van die Steynfamilie gebly tot in 1939 toe dit deur die Staat oorgeneem is. President MT Steyn, wat ’n kleinseun van PG Steyn was, het die Drosdy kort na afloop van die Tweede Vryheidsoorlog besoek.

Na die oorname deur die Staat in 1939 is die vernaamste verandering wat aan die huis aangebring is, die vervanging van ’n veranda voor die huis deur ’n prieel. Die Drosdy-museum is in 1943 geopen. Die museum bestaan uit die  Drosdy plus enkele ander geboue wat as een van die treffendste argitektoniese komplekse in die land beskou kan word. Die gerestoureerde wynkelder vertoon van die beste pleisterwerk wat in Swellendam te sien is. Hierdie geboutjies is waarskynlik kort na 1830 opgerig.

Behalwe dat die gebou ’n goeie voorbeeld van die Kaapse boukuns is, huisves die Drosdy ’n uitstekende versameling Kaapse, plattelandse meubels. Hierdie meubels het ’n oorwegend konserwatiewe styl en word gekenmerk deur die reguit, neo-klassieke lyne. ’n Besondere eienskap van die huis is die beskilderde sitkamervloer wat uit ’n tyd voor 1798 dateer. Die kombuis het ’n grondvloer wat gereeld met beesmis gesmeer word, terwyl een van die ander vertrekke weer ’n perskepitvloer het. Die ou brandkas kom uit die dae toe die Drosdy deur die landdros en heemrade gebruik is.

Die Drosdy kan met reg beskou word as ’n belangrike koppeling met die vroeë Kaapse geskiedenis.

In die noordwestelike hoek van Die Braak staan die bekoorlike rietdak-koetsiershuis wat as een van die oudste huisies op Stellenbosch beskou word. Oor die huisie se oprigtingsgeskiedenis bestaan geen volkome duidelikheid nie. Sedert 1770 het Christiaan Krijnauw die stuk grond waarop onder meer die huisie staan, as sy eiendom beskou. In 1786 is die betrokke stuk grond, anderhalwe hektaar groot, aan HL Bletterman, landdros van die dorp, toegeken. Die daaropvolgende jaar het hy die grond aan ene Martin Beyleveld verkoop, wat die hele stuk grond in erwe laat verdeel het. Een van die erwe is in 1792 aan Johann Georg Lankshoff, ’n kleremaker, verkoop. Kort daarna het Lankshoff die nou bekende koetsiershuisie daar opgerig.

Daar word beweer dat die sjarmante huisie se naam ontleen is aan die feit dat dit aan die ou wapad na Kaapstad geleë was en ’n tyd lank as koets-terminus gebruik is. Die bewering is waarskynlik ’n mite, aangesien geen grondige bewyse daarvoor bestaan nie. Ander weer beweer dat die gewelfde poort wat langs die huisie was, as koetsingang gedien het; vandaar die naam. Ook dié bewering is foutief. Die aanneemlikste verklaring vir die naam is dat ’n koetsier in die negentiende eeu ’n tyd lank daar gewoon het. Wat wel waar is, is dat die huisie een van die oudste geboue op Stellenbosch is, en, foutiewe benaming al dan nie, dit doen geen afbreuk aan sy bekoorlikheid nie. Inteendeel, dit verleen aan die geboutjie ’n sekere romantiese geheimsinnigheid.

Die historiese betekenis van die gebou is argitektonies van aard: dit is ’n kombinasie van fatsoenlikheid, prag en eweredigheid. Die huisie is volgens die ongewone, geslote, saamgedrukte H-plan gebou. Die twee rye kamers weerskante is met ’n sentrale kamer van volle lengte onder een dak met ’n effens breër oorspanning aan mekaar verbind. Dit is voorsien van ’n reuse kaggel om die rustige atmosfeer te bewaar. Die binnedeure was ook uitsonderlik van aard, met die breë panele en twee tot drie ligte gegote dwarslyste en riemskarniere. Aan die buitekant is sierlike holbolsygewels, dakvensters en ’n dakgeweltjie, ook wolwegeweltjie genoem, bokant die voordeur, wat een van die weiniges van sy soort in  Wes-Kaapland is wat bewaar gebly het.

Met die verloop van tyd het die geboutjie vervalle geraak. In 1959 het professor Erika Theron, toe burgemeesteres van Stellenbosch, die geboutjie, wat in ’n gevorderde staat van verval was, van sloping gered. Die munisipaliteit het die geboutjie aangekoop en fondse vir die restourasie ingesamel, onder meer deur ’n omvattende uitstalling van foto’s van Stellenbosch, wat toe vir die eerste keer byeengebring en gekodifiseer is. Aanvanklik het die munisipaliteit beoog om die gerestoureerde geboutjie as jeugherberg in te rig. Daarvan het niks tereg gekom nie.

Met die herstelwerk is daarin geslaag om die oorspronklike boustyl te behou. ’n Geelhoutvloer is gelê – maar om die gebou as kerksaal te kan gebruik, is die binnemure wat die vertrekkies verdeel het, verwyder.

Op 18 Maart 1966 is die huisie op grond van sy argitektoniese meriete en sy geografiese ligging aan Die Braak, wat toe reeds amptelik ’n historiese baken was, tot historiese monument verklaar.  Op die bronsplaat wat die Raad vir Nasionale Gedenkwaardighede buite die geboutjie aangebring het, staan die inskripsie:

"Die grond waarop hierdie gebou staan, was sedert 1770 agtereenvolgens die eiendom van Christiaan Krijnauw, landdros Bletterman en Martin Beyleveld. In 1792 is die betrokke gedeelte gekoop deur Johann Georg Lankshoff, wat blykbaar hierdie huis opgerig het. Die naam “koetsiershuis” het waarskynlik ontstaan omdat dit in die negentiende eeu ’n tyd lank deur die koetsier van ’n poskoets bewoon is."

Die historiese kruiskerk met sy strooidak aan die Paarlse hoofstraat is die oudste kerkgebou van die Ned. Geref. Kerk wat nog in die RSA in gebruik is.

Die gemeente van die Paarl (afhanklik Drakenstein genoem) is reeds in 1691 gevestig. In 1720 het die gemeente sy eerste volwaardige kerkgebou ingewy. Hierdie kerkgebou het tot April 1805 diens gedoen – 85 jaar lank dus. Deur hierdie periode het ’n aantal bekende predikante die Woord hier bedien, onder andere dominees PA van Aken, Salomon van Echten, Petrus van der Spuij en Robert Aling. Die Voortrekkerleiers Pieter Retief, Sarel Cilliers en Louis Tregardt was onder die talle dopelinge wat in dié ou kerkie, 24 m lank en 12 m breed, die sakrament ontvang het.

In 1799 het die kerkraad tot die oprigting van ’n nuwe kerkgebou besluit en terselfdertyd onderneem om self vir die befondsing van die projek in te staan. Die ywerige dominee Aling het die gemeente op roerende wyse opgeroep om tot die boufonds by te dra. Danksy die intensiewe huiskollekte wat deur die owerheid goedgekeur en deur diakens Jacobus Marais en Johannes Minnaar van stapel gestuur is, kon daar reeds vroeg in die volgende jaar bekend gemaak word dat 39 029 gulde, 50 slawe vir een maand se diens, drie messelaars vir ’n vasgestelde werktyd, 22 vragte riet en 23 transportwagtogte gekontroleer is.

Die gebou sou “in ene kruisgedaante” met ’n binnewerk van 30 m by 11 m opgerig word. Dominee Aling het persoonlik met die bekende agtiende-eeuse argitek, LM Thibault, onderhandel, dog hom met die oog op besparing versoek om slegs  ’n “uitwending” plan te teken. Die kerkraad het self ’n bou-opsigter, ene Petrus Jordaan, aangestel.

Dit was aanvanklik die plan om geelhoutbalke per boot van Mosselbaai te laat kom, maar nadat geblyk het dat dit te duur sou wees, is ander balke in Kaapstad aangekoop. Aangesien die gebou so hoog en breed sou wees, het argitek Thibault voorgestel dat dit verleng sou vernou en van meer pilare voorsien moet word. Die kerkraad het egter bevind dat ’n “menigte van pijlaren” sou veroorsaak dat sommige kerkgangers nie die preekstoel sou sien nie en gevolglik is van die plan en Thibault se dienste afsien. ’n Geskil in verband met laasgenoemde se rekening het daarop uitgeloop dat die kerkraad die bedrag van 200 riksdaalders aan Thibault moes oorbetaal.

In die jaar 1800 is die geliefde dominee Van Aken, yweraar vir die kerkbouprogram, oorlede en toe die kerkraad verder verneem dat die koste van hout gestyg het, is die werk ’n paar maande  gestaak. Spoedig is die spanpoging egter hervat. Reëlings is getref rakende die maak van bakstene en die vervoer van dekstrooi. Daar is selfs ooreenkomste met Paarliete aangegaan in verband met die huisvesting en voedsel vir ambagsmanne, handlangers en slawe. (Uit ’n Bolandse boere-oogpunt is dit insiggewend dat slaweambagsmanne en gewone handlangers onderskeidelik twee en drie “bierglazen” wyn, benewens voedsel, op gesette tye per dag moes ontvang.)

Thibault se bouplan is deur dié van mejuffrou Georg Conrad Küchler vervang. Küchler  het ook onderneem om die werk vir 50 000 riksdaalders te voltooi. Die here CH Niehaus en Johan Meyer het vir hom as borge geteken.

Teen die einde van 1802 was die kerkgebou sover voltooi dat die kerkraad dit deur kundige boumeesters uit Kaapstad kon laat inspekteer. Küchler moes enkele veranderinge en versterkings aanbring. Origens is besluit om die gebou van ’n steen- in plaas van kleivloer te voorsien. Voorlopig is om finansiële redes die soldering uitgestel.

Met die voltooiing van die kerk, kon die preekstoel nou uit die ou kerk oorgebring word – ’n taak wat deur meulenaar Bart Louw tee 15 riksdaalders onderneem is.

Die oprigting van die kerkgebou het vyf jaar in beslag geneem. Van binne is dit treffend en indrukwekkend vanweë die eenvoud en soberheid wat dit uitstraal. Aan die westergewel is die ou spreuk "sol justiliae illustra nos" aangebring.

Die inwyding van die “Paarlsche kerk” is op 28 April 1805 deur dominee JP Serrurier, emeritus-leraar van die gemeente Kaapstad, waargeneem. Op die Maandag na die inwyding van die nuwe kerk is die oue per openbare veiling van die hand gesit.

Deur die afgelope nagenoeg 180 jaar het die Strooidakkerk weinige veranderinge ondergaan. In 1824 is dit van ’n solder en twee galerye voorsien. In 1838 is die nuwe preekstoel, ’n skenking van mejuffrou MM Krynauw, in gebruik geneem. Die koperpen of -kapstok waaraan dominee GWA van der Lingen sy muts gehang het, is nog daar te sien. In  1852 is die gebou vergroot en van ’n konsistorie voorsien. In 1878 is nuwe kerkbanke, in 1872 lamplig en in 1882 ’n galery in die oostervleuel – waarop die orrel geïnstalleer is –aangebring.

Soos dit tans daar staan, met sy netjiese strooidak, wit mure, omring van sipres- en eikebome, straal die ou gebou ’n ou-wêreldse, landelike sjarme en statigheid uit. Hiertoe lewer die omringende kerkhof met sy grafkelders ’n wesenlike bydrae.

Die kerkhistoriese betekenis van die Strooidakkerk bestaan ook daarin dat sommige van ons land se voorste geestelike leiers as predikante in hierdie gemeente gestaan het. In meer as een geval het hul invloed tot ver buite die gemeentegrense en buite hul eie tyd heen gestrek.

Die Strooidakkerk het ook ’n unieke bydrae tot die Suid-Afrikaanse kerkmusiek en- sang gelewer. Van die beroemdstes onder ons eertydse orreliste het die orrels van die Strooidakkerk bespeel, gemeentesang gelei, orrellesse gegee en koor- en orreluitvoerings gelewer en sodoende ’n unieke kerkmusiektradisie geskep. Pieter Hugo was tien jaar lank ’n “goeie orrelis”. Tussen die jare 1847–1875 het die heer JS de Villiers (Jan Orrelis) wye bekendheid verwerf, onder meer in 1887 as orrelis aangestel. Veertien jaar lank het hy die kerksang en -musiek bevorder. Deur sy orreluitvoerings en dié van sy begaafde seun, PK, is die Paarlse gemeente en gemeenskap sterk musiekbewus gemaak. In die Strooidakkerk is Rocco de Villiers se bekende Koraalboek en geestelike kantate gebore. ’n Geëerde orrelis was AC van Velden, wat die kerkkoor as permanente instelling gevestig het, terwyl dit voorheen slegs by besonderse geleenthede opgetree het.

Die Strooidakkerk van die Paarl, waarvan die 175e bestaanjaar op luisterryke wyse in 1980 gevier is, neem ’n unieke plek onder ons nasionale gedenkwaardighede in. Kerkhistories en argitektonies is dit ’n ligbaken op die pad van ons Afrikaner volkswording en geestesgroei.

Die monument herdenk die bydrae wat die Duitse pioniers gelewer het. Die eenheid van die Duitse gesin as die hoeksteen van beskawing word deur die monument beklemtoon. Die beeld is op 10 Oktober 1960 deur CR Swart onthul.

Met die koms van Jan van Riebeeck en sy mense in April 1652 om aan die Kaap die Goeie Hoop vir die Verenigde Oos-Indiese Kompanjie se skepe ’n verversingspos te stig, word daar aan ons Suiderstrand ’n loot van die lewenskragtige en toe reeds gelouterde Kerk van die Hervorming in Nederland geplant. Daar verloop egter ruim ’n halfeeu voordat die gemeente wat met verloop van tyd hier gegroei het, op Sondag 6 Januarie 1704 sy eerste werklike kerkgebou in gebruik kan neem. Hierdie eenvoudige, maar mooi agtkantige gebou is opgerig op die verlate onderste gedeelte van Kompanjiestuin wat al in Desember 1677 deur kommandeur Joan Bax en sy Raad vir die aanlê van ’n begraafplaas – en toe later vir ’n “behoorlyck proper kerckje” – aangewys is.

Die gebou het nie die gewone kruisvorm gehad wat in ons land so gewild sou word nie, want in dié geval is die arms van die Griekse kruis deur skuins dwarsmure verbind, sodat ’n gedeelte van elkeen van die vier oop hoeke gevul is. Dit is op die patroon van die sewentiende-eeuse “preekkerke” gebou, waarin die grondplan óm 'n middelpunt ontwerp is. Omdat die toring destyds nie óp die gebou nie, maar daar teenaan opgerig is, het dit die sloping van die eerste ou kerk oorleef.

Verskeie uitbreidings ten spyt, kon die beskikbare ruimte in die kerk mettertyd nie meer in die behoefte van die groeiende gemeente voorsien nie. Toe dit dus teen 1779 blyk dat die gedurige “swart leckagie” in die gebou die houtwerk bedreig, besluit die kerkraad om in plaas van slegs grootskaalse herstelwerk daaraan te laat doen, dit aanmerklik te vergroot. Deurdat hierdie vergroting, wat in 1781 voltooi is, in die uitbouing van die vier half-oop hoeke bestaan het, bly die kruisvorm van die skuins dak behoue, maar origens neem die kerk toe die vorm van ’n vierkant aan met plat dakke op die nuwe aanbousels.

Na meer as 84 jaar begin die mooi ou preekstoel ook tekens van verrotting en wurmbesmetting toon, met die gevolg dat die kerkraad dit in Augustus 1788 aan die Kompanjie se knap en die later so gevierde beeldhouer Anton Anreith, opdra om ’n nuwe te maak. Terwyl Anreith die beeldhouwerk tot volle bevrediging van die kerkraad uitvoer, doen die Kompanjie se baastimmerman, JJ Graaff, die houtwerk, en op 29 November 1789 lewer dominee JP Serrurier as oudste leraar van die gemeente, die eerste preek van die nuwe kansel af, wat vandag nog die bewondering van baie uitlok.

Sedert 1816 het veral die platte van die uitgeboude hoeke van die ou kerk meermale groot uitgawes aan herstelwerk geverg en algaande ook steeds groter kommer gewek … en toe stort daar tydens ’n oggenddiens in Februarie 1835, tot die ontsteltenis van baie kerkgangers, ’n stuk pleistering van die kapiteel van een van die vier groot pilare af!

Nadat daar lank bespiegel en geredeneer is oor die moontlikheid of die eerbiedwaardige ou gebou heeltemal gesloop en deur ’n nuwe vervang moet word, volg die besluit om die dak te vervang en terselfdertyd die kerk van binne – alles volgens die planne van luitenant-kolonel Robert Thomson, bevelvoerder van die Royal Engineers – so te laat verander dat dit met etlike honderde sitplekke vergroot kan word. Toe daar geen bevredigende tenders inkom nie, maak die kerkraad hom gereed om, onder toesig van die bekende argitek en bouer Herman Schutte, self te laat bou. Heel gou stel Schutte verskeie wysigings in die planne voor. Deur die vloer van die gebou een meter hoër te maak, sal die kerk nie alleen binne droër en gesonder wees nie, maar ook met sy treffende uiterlike voorkoms tussen die hoë openbare geboue in die omgewing baie beter vertoon. Nóg belangriker egter was die verandering van die dak.

Toe die dak afgegooi is en Schutte, saam met die goewermentsargitek, John Skirrow, die mure en fondamente deeglik kon ondersoek, blyk dit dat die ou mure en fondamente vir die beoogde herbou van die kerk geheel en al ongeskik is. Begin November 1836 het die kerkraad dus geen ander keuse as om te besluit dat die hele gebou, behalwe die toring en die konsistoriekamer, gesloop moet word nie!

Die planne vir die nuwe gebou word deur Skirrow en Schutte opgestel en die bouwerk staan onder Schutte se toesig, terwyl LF Anhuyser vir die timmerwerk verantwoordelik is. Op ’n dag ná, word die fondamentstene vir die nuwe kerk 136 jaar na dié van die oue, op 27 Desember 1836 gelê. In Mei 1837 moet daar oor die plafon besluit word. Vandag nog verkondig die indrukwekkende gewelf – met sy breë spanning sonder kolomme om dit te stut en sy mooi gestukadoorde rosette waar die kroonlugters hang – die kundige vaardigheid van die ou argitek-bouer wat byna hartstogtelik vir ’n gepleisterde plafon, as  baie duursamer en sierliker as een van plank gepleit word.

Nadat die Gereformeerdes sedert einde Augustus 1835 hul godsdiensoefeninge in die Lutherse kerk in Strandstraat gehou het, is hul reikhalsende verlange om weer in ’n kerk te aanbid, met die inwyding van die nuwe gebou op 31 Januarie 1841 vervul. Sedert die uiteindelike voltooiing van die kerkgebou in Breestraat en die inwyding daarvan in Oktober 1847, raak die een aan die Heerengracht mettertyd as die Groote Kerk en die ander een as die Tweede, die Nieuwe of ook die Bovenkerk bekend.

Nog voordat die ou kerkgebou afgebreek is, moes die grafkelders onder die vloer daarvan, opgevul word. Daarin is weggelê verskeie gesagvoerders uit die tyd van die  VOIK, ’n Britse goewerneur uit Oos-Indië en ook ’n hele aantal ander manne van rang en stand, sowel as talle gewone burgers en burgeresse uit die ou Kaapse samelewing, saam met hul kinders. Daarby kom die grafmonumente – waarvan die swierige stellig dié van goewerneur Simon van der Stel uit 1712 was – wat indertyd teen die mure in die kerk aangebring is. Hulle is blykbaar met die vergroting van die gebou teen 1870 verwyder, en tot dusver is slegs twee teruggevind. Gelukkig pryk ’n klompie van die historiese wapenskilde of rouborde wat vroeër in die begrafnisstoete, veral van vername manne, saamgedra en daarna in die kerk gehang is, vandag weer teen die mure onder die galerye.

Nadat die derde orrel van die ou kerk – ’n geskenk van die welgestelde handelaar Jan Hoets in 1826 – in telkens vergrote en verbeterde vorm nog gedurende meer as ’n eeu ook in die nuwe gebou diens gelewer het, word die huidige orrel begin Desember 1957 in gebruik geneem. Hierdie pragtige instrument, wat al die grootste kerkorrel in die suidelike halfrond genome is, speel ook in die ou Moederstad se musieklewe ’n vername rol.

Die klok wat vandag nog in die toring hang, en wat al sy aandeel in talle historiese plegtighede gehad het, dra die monogram van die VOIK (VOC) en is in 1726 deur JA de Grave in Amsterdam gegiet. Langs die grote hang daar ook ’n kleiner een, wat in 1810 deur Thomas Mears in Londen gemaak is.

Van onskatbare waarde is die kerksilwer wat in die Groote Kerk bewaar word. So is daar die twee klein gegraveerde Nagmaalbekers met deksels wat die kerkraad reeds in 1669 deur “daniel de silversmit” – Daniel Echt, ’n Sweed van geboorte – laat maak het. Hulle is onder die heel oudste bekende stukke Kaapse silwer – terwyl daar ook twee inkkokers is wat Matthias Lötter in 1737 vervaardig het. Die mooi doopbak waaruit duisende lede van agt of meer geslagte Kaapse kinders en andere gedoop is, is een van die weinige egte stukke wat van die kunsvaardigheid van die vroeë Kaapse silwersmid Johann Hasse getuig. Saam met die koperstander, is dit in 1752 deur ’n gesiene dame aan die kerk geskenk.

Op die plek waar die Groote Kerk staan, word die Here God dus nou al meer as 280 jaar lank aanbid. Vir geslagte van gelowige kerkgangers is die plek deur ’n ryke skat van gewaarwordinge en herinneringe ook van geestelike ervaringe geheilig, en vir die Afrikaners van Kaapstad was die kerk aan die Heerengracht – later Adderleystraat – nog altyd ’n waardige beliggaming van die Kerk van hul vaders en ’n helder ligbaken langs hul dikwels moeilike pad vorentoe.

Die herroeping van die Edik van Nantes in 1685 en die daaropvolgende vervolging van die Protestante het daartoe gelei dat ongeveer 200 Franse gesinne hulle aan die Kaap gevestig het. Die Hugenote was, soos die Hollandse koloniste, Calviniste – maar in ’n sterker graad.

Die godsvertroue in ’n almagtige, liefdevolle Vader, wat een van die wesenskenmerke van die Afrikaner se geloof vorm, is deur die Hugenote versterk.

Vandag staan daar in Franschhoek dié indrukwekkende monument ter ere van ons Hugenote-stamouers en hulle aandeel in die volkswording van die Afrikaner.

Op 11 Desember 1936 is op ’n vergadering, wat onder voorsitterskap van senator FS Malan in Kaapstad plaasgevind het, besluit om in 1938 ’n groot herdenkingsfees te hou om die vestiging van die Franse Hugenote aan die Kaap 250 jaar tevore te herdenk. Terselfdertyd het die vergadering besluit dat ’n monument vir die Hugenote opgerig sou word om hulde te bring aan hulle veelseggende bydraes op godsdienstige, kulturele, sosiale en politieke gebied.

Nadat verskeie ontwerpe vir die monument ontvang is, het die komitee besluit om ’n ontwerp van die bekende beeldhouer Coert Steynberg, van Pretoria, met ’n ontwerp van meneer JC Jongens, ’n Nederlandse argitek van Kaapstad, te kombineer. Die sentrale motief van die monument sou bestaan uit ’n vrouefiguur met die aardbol onder haar voete (mnr. Steynberg se ontwerp), terwyl meneer Jongens se ontwerp van ’n suilegalery, ’n paar lugboë en ’n watervywer as agtergrond en voorgrond sou dien.

Die hele monument is in Paarlse graniet uitgevoer onder toesig van die Kaapstadse argitek CP Walgate. Die bouwerk is aan die firma JR McKillop, van Kaapstad, opgedra, terwyl die sentrale  vrouefiguur deur Coert Steynberg self uitgebeitel is.

Die monument is teen die agtergrond van die Drakensteinberge opgerig op ongeveer vier hektaar grond wat geleë is aan die bopunt van Hugenoteweg, die hoofstraat van Franschhoek. Die monument het ongeveer £18 000 (R36 000) gekos.

Die monument, wat in 1947 voltooi is, is op 12 April 1948 ingewy. Die hoofspreker by dié geleentheid was dr AJ van der Merwe, Moderator van die Ned. Geref. Kerk in Kaapland. Die monument is deur ’n direkte afstammeling van die Hugenote-voorvaders, die 82-jarige Hester Beatrix Hugo (tant Hessie), die oudste dame op Franschhoek, onthul.

Die Hugenote-monument is om sy simboliese betekenis een van die belangrikste monumente in Suid-Afrika. Die vrouefiguur is eerstens die verpersoonliking van veral die gees van godsdiens- en gewetensvryheid van die Franse Hugenote. Dit word deur die Bybel in haar regterhand, en die verbreekte ketting in haar linkerhand, aangetoon. Tweedens versinnebeeld die vrouefiguur die vlug, in geestelike sin, van die vrygeworde Hugenote-gees na Suid-Afrika. Sy staan bo-op die aardbol van Frankryk, en haar blik is gerig op ’n grootste visioen van komende dinge in die verre toekoms. Op haar kleed is die patroon van die nasionale blom van Frankryk, die Franse lelie. Dit simboliseer die feit dat Frankryk baie van sy seuns en dogters verloor het toe hulle uit die land gevlug het. Op die see, ten weste van die reliëfkaart van Afrika, is ’n reliëfmodel van een van die skepies waarmee die Hugenote na die suidpunt van Afrika gereis het. In die suidhoek, waar hulle hul gevestig het, is die simbole van hulle godsdiens (die Bybel), kuns en kultuur (die harp), land- en wynbou (die koringgerf en druiwestok) en nywerheid (die spinwiel) te sien. Op die gedenkrol onderaan staan die jaartal "1688", wat die koms van die eerste Hugenote aandui, en op die voetstuk staan "DIE HUGENOTE".

Die bouwerk wat as agtergrond en voorgrond van die monument dien, bestaan uit die volgende: drie magtige lugboë wat deur vier slanke pilare van 12 m hoog gevorm word en die sinnebeeld is van die goddelike Drie-eenheid; die middelste boog wat deur ’n son en ’n kruis bekroon word en die Christelike geloof en Son van Geregtigheid voorstel, ’n suilegalery in die vorm van ’n halfsirkel, en op die voorgrond ’n vywer van 12 m by 18 m met waterlelies. Die watervywer en die suilegang is albei simbolies van ongestoorde gemoedsrus en sielevreugde ná veel stryd en woeling.

"Sien hoofartikel Kasteel die Goeie Hoop"
Gedurende die tydperk tussen 1666 en 1679 is die tydelike fort omskep tot Die Kasteel wat vandag die oudste bewaarde gebou in Suid-Afrika is. Die Kasteel De Goede Hoop was beplan as ’n halfwegstasie, maar het die hoeksteen geword vir die vestiging van die Westerse beskawing in Afrika.

Wanneer ’n mens in Strandstraat, Kaapstad, af beweeg en jy kom by die wit dubbelverdiepinghuis met sy indrukwekkende neo-klassistiese styl, kan jy nie anders as om vir ’n paar oomblikke na die geskiedenis teruggevoer te word nie. Die Koopmans-De Wet-huis staan hier rustig en statig, selfs uitdagend, teenoor die toringblokke wat hom aan alle kante omring – ’n kultuurerfenis, ’n Afrikanerbaken wat sy plek aan niks en niemand afstaan nie. Vandag herinner hierdie praggebou ons nie alleen aan vervloë dae in Kaapstad nie, maar ook aan ’n Afrikanervrou wat onuitwisbare spore in die Afrikanergeskiedenis nagelaat het.

Maria Margaretha de Wet is op 18 Maart 1834 in Kaapstad gebore in die huis wat vannag as die Koopmans-De Wet-museum bekend staan. Op dertigjarige leeftyd het Marie de Wet met Johan Christoffel Koopmans in die huwelik getree. Hy was ’n Hollander wat in 1857 na die Kaap gekom het. Ongelukkig is ’n baie gelukkige huwelik na 15 jaar beëindig toe Johan Koopmans oorlede is. Marie Koopmans-De Wet het kinderloos agtergebly. Na haar man se oorlye het sy en haar jonger suster, Margaretha, tot hul afsterwe in hul ouerhuis bly woon.

In haar lewe het Marie Koopmans-De Wet seker die bekendste vrou in Kaapstad geword. Sy het ’n baie goeie opvoeding ontvang en het ’n besondere talent vir die aanleer van tale gehad, sodat sy Frans en Duits goed kon bemeester en later selfs ook Italiaans aangeleer het. As intelligente en talentvolle mens, het sy ’n leidende rol in die sosiale lewe in die vroeë jare van die Kaap gespeel. Die salon van mevrou Koopmans-De Wet, geskoei op die beste voorbeeld van Europa, was mettertyd tot ver buite die grense van haar vaderland bekend. Reisigers na die Kaap het hulle gelukkig geag as hulle ’n besoek aan mevrou Koopmans kon bring. So het sy persone uit die hoogste sosiale lae ontvang en was daar gereeld buitelandse konsuls, regters, ministers, parlementslede, predikante en professore wat besoek by die bekende huis afgelê het. Die presidente van die Boererepublieke, soos Brand, Reitz, Kruger en Steyn was haar persoonlike vriende.

Vir die Afrikaner is dit egter die besondere Afrikanerskap van hierdie merkwaardige vrou wat die meeste beïndruk. Selde het ’n vrou in die openbare lewe die saak van die Afrikaner met soveel oorgawe en toewyding gedien.

Dit was veral in verband met haar ondersteuning van die Boere in die Tweede Vryheidsoorlog dat Marie Koopmans-De Wet haar plek in die Afrikanergeskiedenis verewig het. Aanvanklik het sy haar beywer om die oorlog te verhoed en later om vrede gesluit te kry. Met die oorlog ’n voldonge feit, het sy egter geen steen onaangeroer gelaat om hulp te verleen veral aan vroue en kinders in die konsentrasiekampe en die krysgevangenes in die gevangenekampe nie.

Haar huis het ’n depot van allerlei middele geword wat van vredeskomitees en belangstellendes na haar gekanaliseer is om dit by die lydende Boere te kry. So het sy honderde kratte voedsel, medisyne, klerasie en nog wat uit haar huis na die oorlogsfront versend. Deur haar onverbloemde ondersteuning van die Boeremagte, het sy haar die gramskap van die Britse regering in die Kaap op die hals gehaal. Dit het haar egter in geen stadium afgeskrik om te doen wat sy as haar plig beskou het nie. Die aktiewe en kragdadige ondersteuning van die Republikeinse magte uit die hartjie van die Britse domein in Suid-Afrika, Kaapstad, is inderdaad ’n merkwaardige stukkie geskiedenis.

Marie Koopmans-De Wet is op 2 Augustus 1906 in Kaapstad oorlede. Sy en haar suster het die huis en al hulle besittings aan die volk van Suid-Afrika bemaak, en danksy hierdie gulle gebaar, is die Koopmans-De Wet-huis in 1913 gerestoureer en tot museum verklaar.

Die oorspronklike huis was vermoedelik die gewone Kaapstadse woning uit die agtiende eeu – ’n enkelverdiepinggebou met ’n rietdak. Sedertdien is heelwat veranderinge egter aan die huis aangebring. Die vernaamste verfraaiing van die huis is waarskynlik tussen 1783 en 1789 deur die bekende argitek LM Thibault aangebring. Hy het die huidige front ontwerp en het waarskynlik ook die heel voorstuk van die huis aangebou, naamlik die sit- en eetkamer en die portaal op die onderste verdieping, en die twee slaapkamers en kleedkamertjie daarbo. Die treffende eienskap van die vooraansig is die vier gegroefde muurpilasters, die panele tussen die boonste en onderste vensters en die geweldriehoek van drie vensters in plaas van een oordek. Die meeste van die binnehoutwerk is van greinhout. Die kosyne en style van die deure sowel as die vloere en balke is van kiaat. Die binneste muurskilderye dateer waarskynlik uit ongeveer 1780, vermoedelik deur die Duitse kunstenaar Hartmann.

Vandag kan van die mooiste Kaapse meubels in die Koopmans-De Wet-museum gesien word. Die kosbare en smaakvolle meubels in die huis bekoor nie alleen die besoeker nie, maar dwing ook by hom bewondering af vir die besondere vrou wat toegesien het dat dit vir die nageslag bewaar sal bly.

Die Koopmans-De Wet-huis is een van die mooiste museums in Suid-Afrika, maar is ook ’n stukkie Afrikaner-heiligdom wat die Afrikaner tot die beste inspireer.

n Groot standbeeld van Jan van Riebeeck staan aan die onderpunt van Adderleystraat in Kaapstad en is op 18 Mei 1899 ingewy. Van Riebeeck het nie net die eerste fort gebou nie, maar die kompanjietuine aangelê, waarvan enkele bome uit daardie tydperk vandag oorleef. Jan van Riebeeck se gesig was vir dekades op die banknote van die Republiek van Suid-Afrika. Daar is later ook ’n standbeeld van sy vrou Maria naby sy standbeeld opgerig.

Die eerste dokument is die gebed wat Van Riebeeck voorgelees het toe hy met sy bemanning op 6 April 1652 by Tafelbaai aan wal gestap het. Dit was wel nie ’n gebed uit sy hart uit nie, maar ’n voorgeskrewe gebed wat die VOC oral by nuwe vestings laat bid het. Tog gee dit ’n aanduiding van die Christelike grondslag van die Afrikaner – reg van die begin af.

Die tweede dokument handel met die vrystelling van vryburgers; wat hulle regte en pligte sou wees. Dit is belangrik, want sonder hierdie instelling, sou die Kaapse Nederlandse bevolking voortdurend gewissel het en ’n nuwe volk sou nooit kon ontstaan nie. Vir Van Riebeeck en die VOC was dit net ’n ekonomiese besluit, maar dit het veel groter gevolge ingehou.

Die vryburgers is nie altyd billik behandel nie. Amptenare was korrup en het, naas hulle salaris, ook vir eie rekening geboer. Vryburgers is van die handel uitgesluit of moes swak pryse aanvaar. Dié stand van sake het met goewerneur Willem Adriaan van der Stel ’n hoogtepunt bereik. Van der Stel het wel sy plaas Vergelegen (digby vandag se Somerset-Wes) tot ’n modelplaas opgebou, maar VOC-eiendomme en vryburger-dienste gebruik daarvoor. Teenstand het hy roekeloos onderdruk. Onder leiding van Adam Tas is ’n klagskrif hieroor na die Here XVII in Nederland gestuur en hulle het Van der Stel in oneer teruggeroep.

Jan van Riebeeck het self ’n besondere waarde aan die datum 6 April geheg. Dit was op die dag wat hy aan wal gestap het nadat hy met drie skepe, naamlik die Drommedaris, Reijger en Goede Hoope by Tafelbaai gearriveer het met die doel om ’n verversingstasie te vestig. Die gebeure is jaarliks herdenk. In 1752 is die dag met ’n erediens gevier. Sedert 1852 het die Kaapse kerk gevra dat die dag as ’n godsdienstige feesdag beskou moet word. Tydens die driehonderdste herdenking van 6 April in 1952 is dit tot openbare vakansiedag verklaar. Na 1994 het Van Riebeeck-dag as vakansiedag verval.

Die eerste Hugenote het op 13 April 1688 in Tafelbaai aangekom. Alhoewel die dag deur die eeue in herinnering geroep is, was dit nooit erken as ’n amptelike feesdag of openbare vakansiedag nie. Die rede is waarskynlik dat die Afrikaanse gereformeerde kerke Hervormingsfees op die Sondag naaste aan 31 Oktober vier en die huldiging aan die Hugenote se godsdienstige bydrae hierby insluit.

Hierdie vlag het drie horisontale bane in rooi (soms oranje), wit en blou. Die VOC het dieselfde vlag gebruik en net die letters VOC in die middelste wit baan gedruk. Die Nederlandse vlag is die kultuurvlag wat die langste onder die skadu van Tafelberg gewapper het, vanaf 1652 tot 1795 en toe weer vanaf 1803 tot 1806.

Die kruis is deur die ou Hugenote gedra as simbool van hul geloof en ook as ’n manier om mekaar te herken. Die boonste ronde knoppies verteenwoordig die agt saligsprekinge, die Malteserkruis gevorm deur die vier blare van die Franse lelie verteenwoordig die vier evangelies, Die vier fleur-de-lis, elk met drie blare, verteenwoordig die 12 apostels, en die hangende duif verteenwoordig die Heilige Gees. Toe die vervolging op sy ergste was, het hulle in die middel van die kruis ’n pêrel geplaas as simbool van trane wat vloei.

Gert Rudolph, vernoem na sy vader se neef Gerhardus Marthinus Maritz (Voortrekkerleier), is gebore op 28 September 1828 te Port Elizabeth. Saam met sy ouers het hy by Gert Maritz op Saailaer aangesluit in Natal. As ’n seun van tien jaar, was hy saam met die Voortrekkers en Hans (Dons) de Lange se laer op die wal van die Groot Boesmansrivier, ses myl bokant Estcourt, vir drie dae en nagte omsingel deur Zoeloes (13, 14 en 15 Augustus 1838). Hierdie plek is toe Veglaer genoem.

Sy skoolopleiding het hy in Pietermaritzburg ontvang. Op 14 November 1849 is hy in die huwelik bevestig met Anna, dogter van Matthys Marais van Umkomaas en later van die distrik Estcourt.

In 1853 het hy een van sy skoonvader se plase gekoop, grensende aan Estcourt, die geskiedkundige plaas “Zaailaager”, waar Gert Maritz, Hans Dons de Lange en ’n paar ander Voortrekkerlaers gestaan het.

In 1859 stuur hy aan as tolk in Engels, Afrikaans en Zoeloe by die Landdroskantoor Estcourt,  onder Landdros MacFarlane, eerste Landdros van Estcourt.

In 1873 verlaat hy Estcourt en gaan na Utrecht onder die Suid-Afrikaanse Republiek as Landdros. Hierdie pos beklee hy tot 1881.

Na die anneksasie van die Transvaal op 12 April 1877 is hy en Hendrique Shepstone benoem tot ’n tweeman-kommissie om die lang bestaande grensgeskil met Cetewayo te besleg. Cetewayo was uiters onvriendelik. Hy het die Landdros toegesnou: “Hoe durf jy ’n Engelsman in my land bring. Weet jy nie ’n Engelsman is soos ’n padda nie? Vanaand buite jou, stroois, more-aand is hy daar binne.”

Ceterwayo was so kwaad dat hy ’n aantal Zoeloes gestuur het om die twee op hulle terugreis te vermoor. Maar vir Rudolph was die barbaar se mentaliteit ’n ope boek. Hulle is met ’n ompad huis toe. Later het Cetewayo hom raakgeloop en vertel van die moordpoging, en daarby toegevoeg: “Jy is ’n slim jakkals.”

In 1879 is berig ontvang dat Cetewayo se wagte reeds tot tien myl van Utrecht af opgeruk het om die inwoners van die dorp uit te roei. Vir die Landdros het Cetewayo baie agting gehad, en dit was begryplik dat Rudolph die aangewese man was om te probeer om die aanslag af te weer.

Hy het vrywilligers gevra om saam te gaan onderhandel, maar net 67 man het hulle aangemeld. Die volgende oggend het net sewe opgedaag. Met hierdie groepie en sy polisiejong het hy die vyand tegemoet gery. ’n Entjie van die Zoeloes af het die sewe man agtergebly, en hy met sy polisiejong het tot by die aanvoerders gegaan. Hy het op sy perd bly sit en uiteindelik die aanvoerders van Cetewayo se magte oorreed om nie die bevele van hulle koning uit te voer nie.

Net na hierdie ooreenkoms het een van die Zoeloes egter met ’n assegaai op die Landdros afgestorm. Rudolph het die knopkierie van sy polisiejong gegryp en die Zoeloe se kop verpletter. Die Landdros wou sy rewolwer gebruik, maar die aanvoerders het geskree dat hy nie moet skiet nie. Daarop het die menigte die dooie Zoeloe met hulle assegaaie verder vermink. So is die aanval op Utrecht afgeweer. Vir hierdie kordaatstuk is hy op 24 Mei 1882 deur Koningin Victoria vereer met die toekenning van ’n ivoor en goue stervormige CMG- medalje, “The Companion of the most distinguished Order of St. Michael and St. George”.

In 1881 verlaat hy Utrecht, en word landdros van Ladysmith, Natal, tot 1899. Vanaf 1899 het hy by sy seun op sy plaas “Zaailaager” gebly tot na die Tweede Vryheidsoorlog. In 1903 verhuis hy na sy nuwe tuiste te Greytown waar hy op 14 April 1906 oorlede is in die ouderdom van sewe-en-sewentig en-’n-half jaar.

Dis die oggend van 9 April 1820. Oor die groenblou horison van die see verskyn die seile van die Chapman, ’n seilskip met ’n paar honderd mense aan boord. In Algoabaai word anker uitgegooi en met platboomskuite word mans, vrouens en kinders na die strand gebring. Waar die skuite nie nader aan die strand kan kom nie, word vrouens en kinders deur soldate deur die vlak water tot op Suid-Afrikaanse bodem gedra. Dit is die eerste groepie immigrante wat Engeland verlaat het om in Suid-Afrika ’n nuwe vaderland te vind. Hulle het die beskaafde wêreld vaarwel gesê omdat daar vir hul kinders geen toekoms meer was nie en omdat die Britse regering en die goewerneur aan die Kaap mense wou hê om die Suurveld te verdedig teen die aanvalle van die Xhosas.

Na die Chapman het nog 20 ander seilskepe in Algoabaai aangekom met immigrante uit Engeland, Skotland en Ierland. By die Baai is ’n groot tentekamp opgeslaan om die setlaars voorlopig te huisves. Die goewerneur het 200 ossewaens van Boere uit die distrikte Uitenhage en Graaff-Reinet gehuur om die setlaars na hul nuwe tuiste in die Suurveld te vervoer. Die Suurveld was die streek wes van Visrivier, die oostelike helfte van die distrik Uitenhage, tussen Sondags- en Visrivier, ongeveer 70 myl lank en 50 myl breed.

Sommige gesinne moes 12 dae op die waens bly om hul bestemming te bereik. Die naaste plasies was ongeveer 80 myl van die Baai en ander tot 130 myl. Eers by hul aankoms in die Suurveld het die mense die ware oogmerk van die regering besef. Die afskeidswoorde van kolonel Cuyler, die landdros van Uitenhage, het die setlaars laat besef dat hulle hier aan groot gevare en sware ontberings blootgestel was. Hy het gesê: “Menere, as julle uitgaan om te ploeg, moet julle nooit julle gewere agterlaat nie.” Hulle hulpelose en weerlose toestand het verder duidelik geword toe die goedhartige Boere wat hulle na hul bestemming gebring het, met gevoelens van bejammering en verwondering hulle vaarwel gesê het. Die Britse regering het hulle nie vooraf ingelig oor die landstreek waarheen hulle immigreer nie. Daar is net verklaar dat hulle gevestig sou word êrens aan die suidooskus van Afrika.

Daar sit die setlaars nou op die vlakte met geen bedekking, geen vervoermiddel, maar met slegs hul bagasie op die lang gras neergesit, onbekend met die land en sy aard, hul enigste vertroue op God wat hulle duisende myle op gevaarlike oseane bewaar het. Maar te midde van die hopelose en onherbergsame toestand was daar tog een groot troosgedagte: hulle hou nou hulle eie grond besit en kon werk vir die toekoms van hul kinders.

Die gedagte aan ’n nuwe lewe het tot aksie en daadkrag besiel: tente is opgeslaan, die nagvure is aangesteek en die lewe van ’n setlaar het ’n aanvang geneem. Daar moes eers ’n huisie gebou word. Terwyl die mans hout gesaag en gekap het, het die vrouens en kinders riet en dekgras gesny. Die eerste huisies was eenvoudig met 2 vertrekke. Die mure was pale wat ingeplant is met latte en riete tussenin. Daarna is dit met grond gepleister. Die dak was van gras en die vloere van grond.

Die setlaars het nie trekdiere besit nie en daarom maar met ’n groentetuin begin. Toe enkele van hulle ’n paar osse gekoop het, het hulle ook ander gehelp om koring te saai. Hulle was nie toegelaat om werkvolk te huur nie. Hulle moes ’n pas hê as hulle van hul plasies wou gaan. Die plasies was heeltemal te klein en die grond en klimaat ongeskik vir landerye. Gedurende die eerste drie jaar is geen koring geoes nie omdat roes die gesaaide verwoes het. Mense moes soms tot 30 myl ver loop om kos te gaan haal en sakke van 50 pond gewig op die rug dra.

Sodra die setlaars beeste aangeskaf het, het die diefstal van die Xhosas begin. In September 1821 is ’n jong seun vermoor en ’n hele klomp beeste gesteel.

Die setlaars moes groot ellende en ontberings verduur. In 1824 was daar 1,800 van die boere in die Suurveld wat in die allerellendigste toestand verkeer het. Hulle klere en skoene was verweer en die meeste het net van mielies en pampoen gelewe. Maar deur volharding en harde werk het hulle uiteindelik die wildernis verower en vir hulle kinders ’n toekoms verseker.

Gedurende die Sesde Kafferoorlog van 1835 het die setlaars swaar verliese gely: 456 plase is verwoes, 5 700 perde, 12 000 beeste en 162 000 skape is geroof. Hierdie ramp was die oorsaak dat duisende Afrikaanssprekende boere die Kaapkolonie verlaat het. Dit is die Groot Trek. Die Engelse koloniste het egter gebly waar hulle soveel terugslae en teleurstellings verduur het. Hulle sou later ook nog die ellende van die sewende, agste en negende Kafferoorloë moes deurmaak. Die was vir hierdie mense ’n groot teleurstelling toe hulle mede-koloniste, die Afrikaners, die Kolonie verlaat het. Piet Retief was ’n vriend van die setlaars in die omgewing van Grahamstad. Hy was vir hulle die mondstuk en pleitbesorger by die Kaapse regering. Toe die Engelse vriende verneem dat Retief van plan was om by die Trek aan te sluit, het die setlaars ’n aantal manne na hom gestuur om hom te vra om van sy voorneme af te sien.

Toe die ou patriarg, Jacobus Uys, met sy seun Pieter Uys en ongeveer ’n honderd Trekkers buite Grahamstad uitgespan het op hul uittog na die noorde, het die setlaars uit agting vir hierdie ou vader en as ’n blyk van meegevoel en onder die besef van die tragiese verloop van sake, besluit om aan hom ’n aandenking te oorhandig. By wyse van ’n kollekte is ’n groot Bybel gekoop, in leer gebind en aan die ou volksvader oorhandig. Buite op die omslag was gegraveer: “Aanbieding deur die inwoners van Grahamstad en omgewing aan mnr. Jacobus Uys en sy trekkende mede-landgenote.”

Aan die binnekant van die omslag was geskryf: “Hierdie heilige Boek word aan mnr. Jacobus Uys en sy mede-trekkers aangebied deur die inwoners van Grahamstad en omgewing as ’n afskeidsgeskenk ter wille van die agting en die diepgevoelde spyt oor hul vertrek. Hulle innige begeerte en ernstige poging om ’n eie predikant te bekom en hulle strenge nakoming van die ordinansies van die gewyde Boek is voldoende waarborg dat hulle in hul swerftogte op soek na ’n ander vaderland, altyd gelei sal word deur die voorskrifte in hierdie heilige Boek en dat hulle standvastig by daardie ordinansies sal lewe, sal vashou aan die bevele van die Skepper van die Heelal, die God van alle nasies en volke.”

’n Groot aantal setlaars het die oorhandiging bygewoon. Thomas Phillips wat die Bybel oorhandig het, het in sy toespraak melding gemaak van die agting van die setlaars vir hulle mede-burgers en sy spyt uitgespreek oor hul vertrek: “… and we must always acknowledge the general and unbounded hospitality with which we have been welcomed in every portion of the Colony.” Piet Uys het namens sy ou vader gesê dat hy innig jammer was dat hulle van so baie getroue vriende moes afskeid neem. Hy het die blyk van agting en vriendskap baie hoog op prys gestel.

Die nageslag van hierdie manne en vroue wat ’n beskaafde land verlaat het om die Christelike beskawing in ons land te help vestig, woon vandag nog tussen ons. Baie van hulle het ’n groot aandeel geneem in die opbouing van ons land en hulle merk gemaak in ons volk se geskiedenis. Die name van Richard (Dick) King, Alexander Biggar, Thomas Halstead, William Robinson, Henry Hartley, Thomas Bowker en ander is nou verbonde aan ons nasiewording. Later vertel ons van hierdie manne

Die koms van die Britse setlaars van 1820 na die Kaapkolonie, het ’n nuwe tydperk in die ontwikkeling van suidelike Afrika ingelui. Hoewel Brittanje die Kaap reeds in 1806 verower het, was dit eers met die koms van die setlaars dat daar enigsins sprake was van ’n Engelssprekende bevolkingsgroep in Suid-Afrika. Dit het die ontwikkeling van die Kaap feitlik onlosmaakbaar geknoop aan Brittanje. Lg. sou nou ook deur bande van bloed aan die Kaap gebind word.

Die koms van hierdie Britse setlaars was in die teken van en omgeef met die groot probleme wat Brittanje en die Kaapkolonie aan die begin van die 19e eeu geteister het. Brittanje was uitgeput deur ’n jare lange oorlog teen Napoleon. Die Kaapkolonie is dan ook oorspronklik beset met die doel om te verhoed dat die Franse dalk beheer oor die Seeroete na die ooste verkry. Spoedig egter is die Britse owerheid betrek in duur grensbotsings met die Xhosas op die Oosgrens van die kolonie.

Vir goewerneur Charles Somerset was die enigste goedkoop en permanente oplossing van hierdie grensprobleem, die plasing van ’n groot aantal blanke koloniste op klein plasies langs die grens. Hulle sou dan die eerste linie-verdediging van die kolonie kon waarneem en so voorkom dat ’n groot troepemag gedurig op die grens gestasioneer moes word. Die Hollandssprekende koloniste het egter op uitgestrekte veeplase geboer en het in elk geval ná die eerste grensoorloë, nie meer in die Suurveld belanggestel nie. Die ideale oplossing vir Somerset was dus om immigrante uit Brittanje in te voer. Sy verengelsingsbeleid sou ook ’n groot stoor vorentoe kry as hy ’n groot aantal Engelssprekendes in die binneland kon vestig. Geesdriftig het hy toe aan die werk gespring om die Britse owerhede in so ’n skema geïnteresseerd te kry.

Die toestande in Brittanje was op daardie stadium baie haglik en duisende mense het emigrasie as hul enigste redding gesien. Die soldate wat na die einde van die Napoleontiese Oorloë teruggekeer het, moes nou vind dat daar geen werk vir hulle was nie. Nadat hulle jare lank vir Brittanje geveg het, kon hul eie land nie vir hulle ’n heenkome bied nie en het hulle verbitterde werkloses geword.

Die Industriële Omwenteling en die opkoms van fabrieke het verdere duisende werkloses veroorsaak. Waar hierdie mense vroeër ’n bestaan kon maak met tuisnywerhede, het die fabrieke hulle nou geruïneer en baie moes selfs hul jong kinders in die fabrieke laat werk om kop bo water te hou. Op die Engelse platteland is baie landbouers ook van ’n heenkome beroof deur die afkamping van die meent-gronde. Baie het ’n bestaan gemaak deur hul vee op hierdie meent-gronde te laat wei. Die regering het dit egter laat toekamp en aan die groot grondbesitters verkoop.

Toe die Britse regering dus bekend maak dat hulle R100,000 beskikbaar stel vir so ’n immigrasie-skema na die Kaapkolonie, was die aanvraag oorweldigend. Iets soos 90,000 aansoeke is ontvang. Ongelukkig kon hulle slegs 4,000 mense stuur. Hierdie immigrante moes hulself groepeer in groepies van minstens tien manlike persone. Die regering sou dan met die leiers van die groepe onderhandel. Elke volwasse manlike persoon moes R20 by die regering deponeer. Dit sou dan later in drie paaiemente aan hulle terugbetaal word. Hulle sou ’n gratis oortog en ’n plasie van ongeveer 50 morg verniet ontvang.

Salig onbewus van al die probleme wat nog op hulle wag, vertrek die immigrante toe in 1819 met 21 skepe uit Londen. Hulle arriveer in die volgende jaar in Algoabaai, waar hulle deur die waarnemende goewerneur sir Rufane Donkin, ontvang word.

Lord Charles Somerset het die Oos-Kaap beskryf as ’n vrugbare en pragtige park-landskap. Die setlaars was dus vreeslik teleurgesteld toe hulle by Algoabaai aankom en vind dat dit ’n droë, vaal en onaansienlike streek is – heeltemal anders as die groen landskap van Brittanje. Hier het die eerste wankelmoediges reeds begin wonder of hulle ’n wyse stap gedoen het.

Die nedersetting by Algoabaai het op daardie stadium slegs bestaan uit Fort Frederik en drie klein huisies. Die Setlaars is dus maar voorlopig in tente gehuisves, die armes in klein ronde tentjies en die hoër klas immigrante in gerieflike markiestente. Hierdie tradisionele Britse instelling van maatskaplike ongelykheid en klasseverskille moes egter gou voor die probleme en aanslae van Afrika wyk. Goewerneur Donkin verdoop dan ook op hierdie stadium die nedersettinkie tot Port Elizabeth – ter ere van sy oorlede vrou, Elizabeth Markham.

Die Setlaars moes eers ’n hele rukkie in hierdie tente-dorp bly voordat hulle na hul toekomstige plasies verskuif kon word. Donkin het eintlik net 2,000 van hulle verwag en toe daar dubbel soveel opdaag, was sy planne ’n bietjie in die war gestuur. Hy besluit toe om die Iere maar by Clanwilliam te laat vestig i.p.v. op die Oosgrens.

Vanaf Algoabaai is die Setlaars deur Hollandse koloniste uit die omgewing met ossewaens na hul standplase vervoer. Aangesien daar op daardie stadium slegs sowat 400 Boere in die hele kolonie Engels magtig was, kon die Setlaars glad nie eers met hul nuwe mede-landgenote gesels nie. Elke groepie is dan ook by hul plasie afgelaai, sonder dat hulle ’n idee gehad het van wat op hulle wag en watter probleme die nuwe land aan hulle sou bied. Daar, stokalleen op die verlate veld, het die Setlaars besef dat hulle sou moes wortel skiet of omkom in die proses. Daar was geen ander uitweg nie.

Die Setlaars se eerste taak was om vir hulself huise op te rig. Aangesien daar geen boumateriaal beskikbaar was nie, moes hulle maar gepleisterde wattelgehuggies met grondvloere bou. Hul meubels is geprakseer uit kissies en hout wat hulle self op hul plasies gekap het. Gedurende later jare, toe hulle darem meer gevestig was, het hulle stewige huise met klipmure gebou as beskerming teen die voortdurende rooftogte van die Xhosas. Baie van hierdie huise bestaan vandag nog.

Die oorgrote meerderheid van die Setlaars was oorspronklik stedeIinge en baie van hulle het nie die vaagste benul van boerdery gehad nie. Toe hulle dus hier in die wildernis ’n boerdery aan die gang moes sit, het dit maar sukkel-sukkel gegaan. So het een bv. sy wortelsaad in ’n sloot van twee voet diep gesaai. ’n Ander het mielies met die stronk en al geplant. Nog ’n volgende het sy uie onderstebo geplant en ’n lid van die Salemgeselskap het grawe vol koring gesaai. “As jy spaarsaam saai, sal jy spaarsaam maai,” het hy gesê.

Daardie eerste paar jaar het die Setlaars werklik harde bene gekou. Waar die gereelde droogtes nie die oeste laat misluk het nie, was dit weer die rooi-roes wat die koringoes vernietig het. Die owerhede moes hulle ’n lang ruk van basiese lewensbehoeftes voorsien om hulle aan die lewe te hou. Volgens die voorwaardes van hul koms mog hulle glad nie hul plasies verlaat het om elders in die dorpe te gaan geld verdien nie. Die Suurveld was ook glad nie geskik vir gewone landbou nie. Dit was egter goeie bees- en skaapwêreld. Die Setlaars mag egter vireers nie met beeste geboer het nie. Die owerhede was bang dat hulle dan groot uitgestrekte plase sou begin aanlê en dat die idee van ’n digbevolkte grensgebied daarmee heen sou wees. Hul grondjies was in elk geval ook te klein vir veeboerdery. Hierdie byna uitsluitlike landboubedrywighede van die Setlaars het darem die voordeel gehad dat die Xhosas hulle aan die begin redelik met rus gelaat het. Eers toe die Setlaars ook met beeste begin boer het, was daar iets vir die Xhosa-bendes om te roof en het hulle weer in die Setlaars-gebied begin belangstel.

Teen 1823 was die Setlaars se toestande haglik. Toe drie jaar se misoeste gevolg word deur ’n vloedstorm wat hul lande en gehuggies weggespoel het, moes die owerhede ingryp. Hulle is verlof toegestaan om hul plasies te verlaat en in die dorpe te gaan werk. Baie het dan ook van die kans gebruik gemaak en na dorpe soos Grahamstad en Port Elizabeth gestroom. Hier sou hulle nou die beroepe waarvoor hulle opgelei was, kon beoefen. Sommiges het skrynwerkers, wamakers en hoefsmede geword en gehelp om die ontwikkeling van hierdie dorpe te stimuleer. Ander weer het handelaars geword en met hul waens die land ingedring.

Die wat op die plasies agtergebly het, is nou toegelaat om hul grondgebied uit te brei en ook om met vee te boer. Hulle het beeste en skape aangeskaf en heel gou sterk kuddes opgebou. In plaas van die vetstertskape van die Boere, het hulle hulself toegelê op die teel van Merino’s. Die grondslag van Suid-Afrika se winsgewende Merino-boerdery is dan ook hier deur die Setlaars gelê. Ten spyte van die verwoestende Xhosa-oorloë, het die Setlaars hierna heel gou ontwikkel tot ’n vooruitstrewende en welvarende gemeenskap.

Behalwe hul bydraes op landbougebied, was hul belangrikste bydrae tot die ontwikkeling van Suid-Afrika seker die stigting van ’n vrye pers. Setlaars soos Thomas Pringle, John Fairbairn en George Greig het ten spyte van teenstand deur die outokratiese Somerset, tog verlof verkry om hul “South African Journal” uit te gee. Die Setlaars is egter later teleurgestel deur hierdie koerante, toe hulle die Setlaars begin voorhou het as onderdrukkers van die nie-blankes.

Die oorhandiging van die Bybel aan die Voortrekkerleier Uys, een van die friese binne die Voortrekkermonument, Pretoria.

Hierdie gevoel van verontregting, tesame met ’n gemeenskaplike verset teen ’n outokratiese Britse owerheid en hul basies konserwatiewe lewensuitkyk het ’n besondere band tussen die Boere en die Setlaars laat ontstaan. Met die Groot Trek van 1836 was hulle dan ook werklik spyt dat die Boere wou wegtrek. Toe Jacobus Uys se geselskap Trekkers by Grahamstad verbytrek, het die Setlaars aan hulle ’n Bybel oorhandig as blyke van hul agting en welwillendheid. Miskien het hulle toe teruggedink aan 1820 en hoe hulle toe self van vooraf in ’n nuwe land moes begin.

Hoewel die Setlaars se invloed meer in ’n lokale verband in die Oos-Kaap van belang was en hulle miskien nie so ’n belangrike rol as ander immigrante-groepe, soos die Hugenote, gespeel het nie, was hul koms tog van groot belang vir Suid-Afrika. Hul koms kan beskou word as die bakermat van die ontstaan van die groot groep Engelssprekendes in die Suid-Afrika van vandag.

Die koms van die Britse setlaars in 1820 het Suid-Afrika se ontwikkeling baie bevorder. Suid-Afrika is toe ook met baie nou bande aan Brittanje geknoop. Die rede vir die Setlaars se koms, was die terugkeer van die soldate van die Napoleontiese oorloë – hulle was werkloos. Die industriële omwenteling het ook plaasgevind waar masjiene bo mense verkies is. Toe Lord Charles Somerset vra dat immigrante hulle in Suid-Afrika moes vestig, is iets soos 90 000 aansoeke ontvang. Ongelukkig kon hulle slegs 4 000 stuur. Lord Charles Somerset wou gehad het dat die immigrante hulle by die Oosgrens vestig om verdere botsings tussen die Xhosas en die Blankes te voorkom. Daar sou met ander woorde ’n sterker linie wees om die Xhosas te keer. Die Setlaars sou plasies van 50 morg ontvang. Daar was ook ’n tekort aan ambagsmanne in Suid-Afrika. Somerset het ook beoog om van die Kaap ’n Britse kolonie te maak. Hy het om daardie rede Setlaars aangevra. Dr. William Guybon Atherstone, bekend as die vader van geneeskunde in Suid-Afrika, was ook ’n vername 1820-Britse Setlaar. Ons het deur Pringle en Craig (al twee Britse Setlaars van 1820) se toedoen die vryheid van die pers verkry. Toe die Setlaars in 1820 in Suid-Afrika kom, was baie van hulle nie boere nie. Somerset het bepaal dat hulle nie van hulle plasies mag wegtrek nie. Een Setlaar het byvoorbeeld ’n sloot van 2 voet diep gemaak en wortelsaad daarin geplant. Iemand het uie onderstebo geplant en ’n lid van die Salemgeselskap het grawe vol koring gesaai en gesê: “Wie spaarsaam saai, sal spaarsaam maai.”

Vandag het ons ’n monument wat ons herinner aan die swaarkry van die Setlaars. Die gebou het sowat R5 miljoen gekos, beslaan sowat 6 240 meter2. Dit het sewe vlakke wat saamsmelt met die geskiedkundige Gunfire-heuwel by Grahamstad. In 1970 is die eerste sooi deur dr. Nico Malan, voorsitter van die monumentstigting, omgespit. Daar is begin! Toe kom die terugslae, helaas! weens die styging van boukoste. Maar die regering het weereens uitgehelp. Vandag staan die gebou daar. Dit is op 13 Julie 1974 ingewy.

Die monument is hoofsaaklik vir Engelssprekendes gebou. Die verhaal van hierdie gebou strek ver terug na 1957 toe wyle mnr. T. B. Bowker, L.V. van Albanie gesê het: “Ons moet die nageslag laat weet dat die Engelssprekende Setlaars asook die Nederlandse, Franse en Duitse tot die ontwikkeling van ons land bygedra het.” Die gebou sal gebruik word vir Engelse taalfeeste wat sal plaasvind in die gehoorsaal. Gedurende die feestyd is ’n reeks praatjies saam met rolprentvertonings in sewe aflewerings, oor die Suid-Afrikaanse lewe geloods.”

Bo die ouditorium is die konferensiesentrum. Behalwe die konferensiesaal met 400 sitplekke is daar nog ’n tweede konferensiesaal en kleiner vertrekke vir bestuursvergaderings en seminare. Daar is ook ’n ruim sitkamer vir afgevaardigdes en ’n restaurant agter glas met ’n pragtige uitsig oor die stad en omliggende landskap. Daar is moderne kombuisgeriewe en ’n banketsaal vir besondere bankette en byeenkomste wat in verband staan met ’n konferensieprogram. Voorsiening word gemaak vir pos-, projeksie-, kleurskyfie-, pers-, uitsaai-, televisie- en direkte vertalingsgeriewe. Die eerste konferensie het gehandel oor die onderwerp: “Engelssprekende Suid-Afrika – ’n waardebepaling”.

’n Silhoeët teen die blou lug, ’n grootse baken sigbaar van ver, so staan die Nasionale Monument vir die Setlaars van 1820. Dit is meer as net ’n monument, dit is ’n geleentheid, dit is ’n uitdaging!

Die Portugese seevaarder Bartolomeu Dias (1450-1500), wie se brons standbeeld in die Roggebaaise Strandgebied van Kaapstad op ’n sentrale verkeerseiland aan die noordekant van die Heerengracht staan, is daarvoor bekend dat hy die seeweg tussen Europa en die Ooste om die suidpunt van Afrika ontdek het.

Minder bekend is dat hy die eerste Europese slawe-vergaardepot (faktory) by El Mina aan die Goudkus (Ghana), aan die noordweskus van Afrika, opgerig het. Hy was drie jaar lank die bevelvoerder daarvan.

Daarmee was hy dus een van die baanbreker-pioniers van die slawebedryf wat in die 1490’s na die Amerika’s uitgekring het nadat die Nuwe Wêreld bloedig deur Spanje gekolonialiseer is. Hierdie driehoekige slawebedryf tussen Europa, Afrika en Amerika het mettertyd bekend gestaan as die transatlantiese slawebedryf en het nagenoeg 400  jaar geduur. Daartydens is meer as 12,5  miljoen Afrikane van die vasteland van Afrika ontvoer, na ander wêrelddele verskeep, en teen ’n enorme profyt as slawe-arbeid verhandel.

Voordat Dias om die suidpunt van Afrika gevaar en die transatlantiese slawehandel as nuwe fenomeen in die wêreldhandel posgevat het, is die handel in gewone gebruiksartikels tussen Europa en die Ooste toenemend deur die Moslem-lande, vernaamlik dié onder Turkse invloed, beheer. Die Westerse handelaars moes deur Moslem-gebied beweeg om die Oosterse markte te bereik, en weer daarvandaan terug te keer. Dit het bekend gestaan as die syroete vanweë die gewildheid van Oosterse sy-ware in die Weste.

Die gevaar dat die aggressiewe Moslems die hartland van die Europese handel, Venesië, kon binneval, het weens die mislukte Kruistogte en die val van Konstantinopel in Turkse hande toegeneem. Só ’n Moslem-inval sou ’n enorme katastrofe vir die res van Europa, onder invloed van die Rooms-Katolieke Christendom, tot gevolg hê. Daarom het die Europese lande naarstiglik na alternatiewe handelsroetes na die Ooste begin soek om deur verbeterde handel kapitaal te bekom waarmee die Moslem-gevaar die hoof gebied kon word. Bewapening, beveiliging en oorlog kos immers baie geld.

Aangesien Granada in Spanje deels deur More, dus Moslems, oorheers is, was dit nie vreemd nie dat sy buurland, Portugal, die voortou sou neem om ’n alternatiewe handelsroete oor land deur Afrika na die Ooste te soek, of alternatiewelik ’n seeroete om Afrika te probeer vind nie om die Moslems te uitoorlê en af te weer.

Die hawestad Ceuta, ook Septa genoem, aan die Noord-Afrikaanse kus.

Reeds in 1413 het die Portugese monarg João I twee spioene, ’n diplomaat, kapt. Alfonso Furtrado, vergesel van ’n Hospitaalridder van die Kruistogte, na die Moorse hawestad Ceuta aan die kus van Morocco in Noord-Afrika gestuur om die militêre beveiliging daarvan vas te stel. Die hawestad was bekend as vername uitvoerplek van goud, ivoor en slawe.

Die spioene het voorgegee dat hulle op reis was na Sicilië, suid van Italië, om reëling te tref vir die huwelik tussen een van die vier Portugese prinse met die Siciliaanse koningin. Hulle is gasvry deur die Arabiese More ontvang, en die twee is toegelaat om oral in die stad rond te stap. So kon hulle op die militêre verdediging van Ceuta spioeneer. Daarna het hulle na Portugal teruggekeer en aan João I verslag gedoen.

Prins Hendrik (Portugees: "Henrique"), pas mondig, was eintlik die ambisieuse avonturier wat agter sy vader gesit het om die spioene na Ceuta te stuur. Hy wou hê hulle moes die stad met oorlogskepe aanval en inneem. Dan sou Portugal ’n vastrapplek op die bodem van Afrika hê om sy soektog na ’n handelsroete oor land na die Ooste met vasberadenheid te begin. Met so ’n militêre veldtog kon prins Hendrik boonop ’n gesogte ridderskap verwerf.

Die Hospitaalridder, ervare vanweë sy deelname aan die Kruistogte in die Midde-Ooste, het met sand, ’n rol lint, boontjies en ’n kom ’n model van Ceuta gebou en presies aan die koninklike hof verduidelik hoedat die stad ingeneem kon word.

João I was oortuig: Hy het opdrag gegee dat ’n invalsvloot onder groot geheimhouding gereed gemaak moes word. Kort daarna het die vloot met 500 soldate onder aanvoering van die koning en sy seuns Pedro, Henrique (Hendrik) en Duarte die Straat van Gibraltar tussen Portugal en Afrika oorgesteek om Ceuta aan te val.

Die Portugese skepe was eenmaster-platboomvaartuie wat moeilik maneuvreerbaar was en maklik deur wind en seestrome van koers gedwing kon word. Dit is toe presies wat op die kritieke tydstip gebeur net toe die vloot Ceuta wou binnevaar vir die aanval. Al die skepe word deur ’n sterk landwind van koers gedwing, en hulle moes doodeenvoudig verbyvaar, die Middellandse See in. Die Portugese was egter nie geestelik van koers te dwing nie. Toe die wind bedaar, het die vloot omgedraai en vier dae later ’n verrassingsaanval op Ceuta geloods.

Luidens die weergawe van die koninklike kroniekskrywer Gomes Eanes de Zurara (opgeteken in 1450) het die stedelinge die Portugese inval  verwoed teengestaan, en in ’n stadium het dit gelyk of hulle die invallers gaan oorwin. Van Hendrik se lyfwag van 17 ridders was net vier nog lewend. Toe dit nag word, het hulle hulle in Ceuta se moskee verskans. Maar die volgende oggend was die stad verlate. Die inwoners het in die donker weggevlug. Ceuta was nou die eerste keer sedert die Romeinse tye die eerste Afrika-stad om in Europese besit te kom, en vir hul rol in die verowering daarvan is Hendrik, Duarte en Pedro op die slagveld tot ridders geslaan.

João I het Hendrik aangestel as eerste goewerneur van Ceuta, en dit is hier dat die prins in alle erns planne begin beraam het om na ’n nuwe handelsroete na die Ooste te soek. Hy het in Ceuta verneem dat iewers in Afrika, vermoedelik in Etiopië, ’n invloedryke, magtige Christen-heerser, Priester Jan, was wat ’n alternatiewe handelsroete na die Ooste geken het. Indien die Portugese kontak met hom kon maak, sou hul gekombineerde leërs die Moslem-koninkryke van Afrika en die Midde-Ooste kon oorrompel en hul magsgreep op die ekonomie verbreek, het Hendrik gemeen.

Maar inligting oor die ryk van Priester Jan was vaag, en terwyl die soektog daarna aan die gang was, moes ook na alternatiewe roetes gesoek word. Die voor die hand liggendste opsie was om die weskus van Afrika te navigeer en te karteer totdat ’n seeweg om die vasteland na die Ooste gevind word.

Dit was veral deur die geskrifte van die antieke Griekse historikus Herodotus welbekend dat die Egiptiese farao Necho in 600-595 vC verskeie van sy skepe, beman deur Feniciese matrose, al langs die ooskus van Afrika af suidwaarts gestuur het. Hulle het om die suidpunt gevaar, en al langs die weskus op en deur die straat van Gibraltar na Egipte teruggevaar. Hulle het die son en sterre as riglyne gebruik. Geen seekaarte wat deur hulle geteken kon gewees het, kon tot dusver gevind word nie. Die vermoedelik ongekarteerde suidpunt van Afrika is die "Prasum" "Promontorium" genoem.

Portugese karvele soos uitgebeeld in ’n laat vyftiende-eeuse dokument.

In 1419 het prins Hendrik (1394-1460) by Sagres, aan die suidpunt van Portugal, ’n seevaart-akademie gestig. Hier het die navorsing na die seeweg om Afrika in alle erns begin. En dit is as gevolg hiervan dat hy die bynaam “die Seevaarder” ("Henrique o Navegador") gekry het. Self het hy nooit op die verkenningstogte uitgevaar nie.

Toe prins Pedro van Portugal van 1425 tot 1428 ’n uitgebreide reis deur Europa

Hierdie replika van ’n Portugese karveel van die 1500’s is in 1988 gebou vir die 500-jarige herdenking van Bartolomeu Dias se vaart van 1488 om die suidpunt van Afrika in sy soektog na ’n seeweg na die Verre-Ooste. Foto: Gawie Fagan

onderneem, het hy onder meer die vername Italiaanse handelstad Venesië besoek en daar ’n kopie van Marco Polo se reisjoernaal na die Ooste bekom. Hy het ook eerstehandse inligting ingewin oor die Ottomaanse invloedrykheid om die handelsroetes na die Ooste te beheer, en van die bedreiging wat dié Moslem-ryk vir Europa ingehou het.

Die seiljagvaarder en argitek Gawie Fagan by die replika van Bartolomeu Dias se karveel van 1488. Die karveel word bewaar in die Dias/Karveel-museum in Mosselbaai. Fagan het die museum spesiaal vir die karveel ontwerp.

Hendrik se volgende stap om sy totaalplan vir ’n roete na die Ooste in die praktyk in werking te stel, was om opdrag te gee dat die Portugese skeepsbouers nuwe skepe moes ontwerp wat lang seereise kon onderneem en makliker beheerbaar was as die platboomskuite, bekend as "barcas", en die massiewe vestingskepe, bekend as "galjoene", waarmee oorlog gevoer is.

Die More van Noord-Afrika was gedugte seelui wat die Middellandse See met hul hoogs maneuvreerbare en vinnige tweemaster "baggala"-, "boom"– en "dhow"-seilbote met driehoekige seile oorheers het. Hendrik het opdrag gegee dat die ontwerp van die Moorse skepe bestudeer en daarop verbeter moes word. Sonder beter skepe kon die kus van Afrika nie doeltreffend verken word nie.

Die Portugese skeepsbouers het toe met ’n twee- en driemasterskip van 50 ton tot 160 ton en 23 meter lank vorendag gekom wat hulle die "karveel" genoem het. Dié vaartuig was ’n groot verbetering op die ouer skepe en was in staat om selfs die diepsee te trotseer en teen die wind in te vaar.

Die eerste seevaarder wat in die nuwe karvele uitgevaar en die weskus van Afrika verken het, was Diogo Cão (ca. 1450-1486). In 1482 en 1484 het hy twee reise suidwaarts onderneem en so ver as die kus van Namibië verken en gekarteer. Sy mees suidelike baken was by Cabo de Padrão (Kruiskaap), waar hy ’n gegraveerde bakenkruis van kalkklip, ’n padrão genoem, opgerig het. Op dié reis is hy ter see oorlede.

Cão se opvolger was Bartolomeu Dias, wat die suidpunt van Afrika omvaar en die kus tot by die Groot Visrivier gekarteer het. In 1988, met die vyfhonderdjarige herdenking van Dias se landing by Mosselbaai in 1488, is ’n  replika van ’n karveel volgens oorspronklike historiese skeepswerfplanne in Lissabon gebou, en is daarin na Mosselbaai gevaar. Die skip kan vandag in die Dias-museum daar besigtig word. Die museum is spesiaal deur die Kaapse argitek Gawie Fagan ontwerp om die skip as sentrale uitstalling te huisves. As ervare seiljagvaarder was hy ook een van die bemanningslede wat die karveel na Mosselbaai gevaar het.

Toe João I se oudste seun, Duarte, sy vader in 1433 as koning van Portugal opgevolg het, het Hendrik en sy broers Pedro en Fernando voortgegaan om die kus van Afrika te verken en die Azore-eilande te kolonialiseer. Toe Duarte in 1438 sterf, en Pedro regent word, het Hendrik sy amptelike toestemming verkry om met die kusverkennings voort te gaan – al was daar besware dat die ekspedisies blote geldvermorsing vir die staatskas was.

In 1441 het een van sy karvele van die weskus van Afrika teruggekeer met goudstof en slawe, en so kon Hendrik sy kritici die mond snoer. Afrikane wat as slawe in Portugal en ook elders in Europa verkoop is, was ’n baie ou verskynsel. Toe ’n Portugese oorlogskip in 1425 ’n Moslem-slaweskip van Marokko in die Middellandse See gevang, 56 Afrikane buitgemaak en hulle teen ’n groot wins in Lissabon verkoop het, het dit min aandag getrek. Krygsgevangenes was immers eeue lank as die slawe van die oorwinnaar gereken.

In 1441 het die kaptein van een van Hendrik se ekspedisies by Cabo Branco (nou Mauritanië), aan die weskus van die Boog van Afrika, volgens sy opdrag goudstof en fynsout gekoop. Toe sy matrose egter 112 Afrikane vang en na Portugal ontvoer om teen ’n groot wins te verkoop, het die belangstelling in slawehandel in dié land sterk opgevlam. Dit was ’n manier om maklik geld te maak.

In die volgende jaar is nog 10 Afrikane by Cabo Branco gekaap en in Lissabon verkoop. Hendrik was baie ingenome met die goud, maar oor die slawe het hy hom verheug: Die slawe word nou uit ’n staat van heidendom vir die Koninkryk van God gered deurdat hulle met die Portugese Christendom in aanraking kom, het hy verklaar. Die jag op Afrikane vir die slawemarkte van die Europa (en die latere Amerikas) was daarmee formeel oopgestel.

Twee jaar later, in 1443, het ’n ander verkenningsekspedisie van Hendrik 29 stamlede van die Azanaghi by Cabo Branco gevang en in Lagos (nou Nigerië) verder suid aan die weskus verkoop. In 1444 het Hendrik opdrag gegee dat ’n koninklike handelsorganisasie  gestig word om die handel in goud en slawe te stroomlyn. Teen 1448 was Portugal se slawehandel met die weskus van Afrika reeds besonder winsgewend.

Sao Jorges da Mina soos dit vandag daar uitsien. Dit is ’n Unesco-verklaarde erfenisterrein.

Die hawestad El Mina aan die Goudkus, aan die weskus van Ekwatoriaal Afrika met die Portugese slawevesting Sao Jorge da Mina.. El Mina is Arabies vir “Die Hawe”. In Portugees beteken Mina egter myn. Daar was ‘n oopgroef-goudmyn naby El Mina waar fyngoud en alluviale goud (klontgoud) ontgin is. Die skildery in waterverf dateer van die Nederlandse tydperk toe die Portugese uit El Mina verdryf is. Dit is in die Blaeu van der Hem Atlas opgeneem.

Fort El Mina aan die Goudkus, nou bekend as Ghana, aan die weskus van Afrika.

Toe een van Hendrik se voorste navigators, Diogo Cão, in 1471 langs die weskus van Afrika afvaar, het hy aan die suidekant van die Boog van Afrika in die Golf van Guinee ’n goudryke kusgebied, El Mina, Arabies vir “die hawe”, ontdek. Die landstrook is tussen die Volta- en Ankobrariviere geleë. Arabiese handelaars wat slawe vir El Mina se goudstof verruil het, het die gebied baie lank druk besoek. Die Portugese het die gebied nou "Mina" (myn) en “die Goudkus” genoem. Dat "El Mina" (Arabies vir “die hawe”) en "Mina" (Portugees vir “myn”)  na dieselfde woord lyk, is bloot toevallig.

By dié geleentheid het Cão drie Spaanse handelskepe in die Golf van Guinee aangetref,  hulle aangeval en gebuit. Van toe af was El Mina vir die Portugese handelsvaarders ’n handelspos én ’n verversingpos, waar vars water en proviand ingeskeep kon word.

Aanvanklik het die Portugese hul aangekarweide handelsware, tekstiele, sterkdrank, hardeware, wapens en ammunisie in El Mina vir die goudstof wat daar ontgin is, verruil. Die Arabiese slawehandelaars het slawe as ruilmiddel daarheen gebring om hulle vir fyngoud en spoelgoud te verruil. En so het die Portugese in El Mina ’n groot bron gevind van goudstof, slawe, vars water en proviand.

Twintig jaar ná prins Hendrik se dood (in 1460) was Portugal se weskus-slawebedryf, wat hy so ywerig bevorder het, ’n groot bron van inkomste en arbeid vir die land. João II besluit dus in 1481 om ’n slawe-inskeepvesting, bekend as ’n "faktory", by El Mina te laat oprig. Portugal het in daardie stadium toenemend op groot skaal Afrika-slawe as arbeiders ingevoer om sy landbou te verbeter.

Hierdie invoer van Afrika-slawe het egter ook ’n dramatiese uitwerking op die Portugese plattelandse gemeenskappe gehad. Ondertrouery tussen Christen-Portugese en heidense Afrikane het op groot skaal begin plaasgevind. Die godsdienstig-kulturele warboel wat ontstaan het, het die maatskaplike orde vinnig laat verval, die florerende landboubedryf het vinnig agteruitgegaan, en uiteindelik het die hele Portugal sodanig moreel en ekonomies verval, dat Spanje dit van 1580 tot 1640 kon oorheers.

Bartolomeu Dias die Seevaarder
In Desember 1481 het João II twee van sy voorste seevaarders, Diogo de Azambuja en Bartolomeu de Novaes Dias, na El Mina  gestuur om grond van die plaaslike heerser te huur en ’n handelstasie, die faktory "São Jorge da Mina", op te rig.

Dias (ca. 1450-1500) was van adellike afkoms en sy familie was vertrouelinge van die koningshuis. Hy was vermoedelik verwant aan João Dias, een van die eerste seevaarders wat in 1434 Kaap Bojador aan die kus van Wes-Sahara bereik het, en Diniz Dias, wat die Kaap Verdiese Eilande, wes van die boog van Afrika, in 1445 ontdek het.

Bartolomeu Dias was hoof van die skildwag van die koninklike hof en hoof doeane-beampte by die koninklike pakskure in Lissabon, waar ruilhandelsware vir en met Guinea, aan die weskus van Afrika, byeengebring is. Vanweë sy ervaring as  seevaarder en sy afkoms en status, was hy ’n bevelvoerende karveeloffisier in die vlooteskader wat na El Mina gestuur is om die vesting te gaan oprig.

Die Portugese ruilhandel in slawe en goudstof met tekstielware, vuurwapens en ammunisie, sterk drank en ysterware het teen dié tyd sulke afmetings in El Mina aangeneem, dat dit ’n heeltydse teenwoordigheid van amptenare en die oprigting van ’n bewapende fort geregverdig het.

"Feitoria da Mina", soos hierdie eerste Europese vesting aan die kus van Wes-Afrika voortaan bekend sou staan, was ook die eerste depot waar slawe vergaar is totdat daar voldoende siele byeen was om die ruime te vul van die skepe wat hulle na ander markte weggevoer het.

De Azambuja en Dias het in 10 karvele en 2 vragskepe altesaam 100 messelaars en skrynwerkers, asook vragte hout, bakstene, gekapte boustene, boukalk en selfs dakpanne, na die Goudkus aangebring. Die faktory is by die monding van die Ankobrarivier opgerig waar die reede so diep was dat skepe van tot 300  ton daar voor anker kon lê. Ook het die Portugese bouers ’n groot opgaartenk vir vars water met bakstene gebou en ’n pypleiding tot by die strand aangelê sodat vars water maklik in die skepe voor anker ingeskeep kon word. Hulle het ook ’n pad na ’n goudmyn in die Akan-woud gebou omdat die Portugese by die ontginning van die goud daar betrokke was.

Die argitektoniese boustyl van die vierkantige fort was in ooreenstemming met die indertydse Italiaanse vestingboukuns. Die hoektorings en bastionne was van soliede klip gebou om kanonaanvalle deur vyandige skepe te kon weerstaan. Die barakke kon ’n garnisoen van 50 soldate huisves. Ook is kwartiere vir die kommandeur en die opperkoopman (faktor) geskep en ’n kombuis, smidswinkel en skrynwerkerswinkel gebou. Uiteraard was daar ook die sentrale gevangenis, waar die slawe aangehou en opgegaar is totdat hulle in slaweskepe weggevoer kon word. Die vesting met sy hoë mure is oor die volgende 80 jaar stelselmatig vergroot sodat daar mettertyd ’n garnisoen van 200 soldate gehuisves is. Aan die landwaartse fasades is twee watergragte in die rotse uitgekap.

In 1666 is ’n tweede vesting, Fort Sint Jago, daar naby deur die Nederlandse besetters, wat die Portugese in 1637 verdryf het, opgerig.

Die eerste kommandeur van "Feitoria São Jorge da Mina" was Diogo de Azambuja. Dias, wat in Oktober 1486 doeane-hoof in Lissabon geword het, het Azambuja 15 jaar later, in 1496, vir ’n termyn van drie jaar as bevelvoerder van die vesting van El Mina opgevolg.

In Julie of Augustus 1487 het João II beveel dat Bartolomeu Dias  langs die kus van Afrika afvaar om vas te stel waar die veel besproke onderpunt van Afrika was. Hy moes dan dié roete na die Ooste karteer.

Dias se ekspedisie het uit twee karvele van 100 ton elk, en ’n groter en swaarder voorradeskip, bestaan. Dias was in bevel van die vlagskip "São Christóvão". Sy stuurman was Pero d’Alenquer. Die tweede karveel, "São Pantaleão", is aangevoer deur João Infante en die stuurman was Alvaro Martins, en die proviandskip is aangevoer deur Dias se jonger broer Diogo Dias, met die stuurman João de Santarem.

Die vloot het eers by El Mina aangedoen om vars water en proviand in te skeep. Ook het Dias vier negerinne van Guinee laat ontvoer met die doel om hulle op uitgesoekte plekke aan die kus van suidelike Afrika los te laat met monsters goud, silwer en speserye. Hulle is in Portugese klere uitgedos en opdrag gegee om by die inheemse volke navraag te doen na die ryk van Priester Jan en om propaganda maak vir die Portugese handel. Een sterf egter ter see. Die tweede een word op die eiland Sao Tomé in die Golf van Guinee aan wal gesit, die derde een aan die kus van Suidwes-Afrika by die latere Lüderitzbucht, en die vierde by Algoabaai, waar die latere hawestad Port Elizabeth ontwikkel is.

Luidens die geskrifte (van 1551) van die Portugese koninklike  kroniekskrywer João de Barros (1496-1570) – hy was van 1522 tot 1525 kommandeur van die slawevesting by El Mina – is die swaar proviandskip en sommige bemanningslede in ’n baai aan die kus van Angola agtergelaat omdat die seestrome al hoe sterker en die see onstuimiger weens kwaai winde begin raak het.

Dit is waarskynlik dat Dias verwag het dat die suidpunt van Afrika naby was, want die karvele kon nie onbeperkte voorrade kos en water vir ’n lang reis inskeep nie. Hulle het die baai waar hulle vyf dae voor anker gelê het, "Angra das Voltas" genoem. Toe is anker gelig en het hulle verder suidwaarts gevaar.

Ná aan die Kaap was die wind vyf dae lank so erg en die seestrome so kwaai, dat Dias uit radeloosheid die skepe 13 dae lank suidwes laat vaar het om aan die ongure weer en onstuimige see te ontkom. Dias het dit "Cabo Tormentoso" (Stormkaap) genoem, skryf De Barros, maar Duarte Pacheco Periera, ’n seevaarder en tydgenoot van Dias, skryf dat Dias later van mening verander en dit "Cabo de Bõa Esperança" (Kaap die Goeie Hoop) genoem het.

Toe het hulle weer noordwaarts geseil. Gevolglik het die karvele ’n wye draai om die Kaap geseil. Die eerste plek waar land gesien is, was ’n baai waar beeste en herders op land was. Dias het die plek "Baia dos Vaqueiros" (“Baai van die veeherders”) genoem. Op 3 Februarie 1488 het die vloot by "Cabo São Bras" (later Mosselbaai) voor anker gaan lê, en het Dias en sy manskappe aan wal gegaan om vars water in te skeep. Hulle word deur vyandige Koina onder die klip gesteek, en Dias skiet een met sy kruisboog dood.

Daarna het die karvele verder gevaar in die hoop dat Indië naby was. Die volgende plekke op Dias se kaart is "Cabo" "Talhado"(later Plettenbergbaai) en "Baia da Lagoa" (later Algoabaai, Port Elizabeth).  Op 15 Maart bereik die twee karvele die monding van die (latere) Groot Visrivier. Dias noem dit "Rio de Infante" omdat kaptein Joao Infante eerste aan wal stap. Vars water word ingeskeep, en op aandrang van die bemanning word omgedraai.

Daar het Dias ’n kruis-baken ("padrão São Gregorius") van gekapte kalksteen opgerig. Die inskripsie lui in Portugees, Latyn en Arabies: “In die Jaar van Onse Heer Jesus Christus 1488. Soveel jaar ná die Skepping van die Wêreld het koning João aan Bartolomeu Dias, die bevelvoerder van sy skepe, opdrag gegee om hierdie kus te ontdek.”

So lyk die kruise van Portugese kalksteen wat Bartolomeu Dias al langs die suidwes- en suidkus van Afrika opgerig het as bakens vir die ryk van die Portugese koning Joao II.

En so het Dias die seeweg na Indië om die suidpunt van Afrika herontdek en gekarteer sonder dat hy die skilderagtige Tafelbaai, een van die mooiste landstonele vanaf die see ter wêreld, gesien het óf die Ooste bereik het.

Op sy terugvaart het hy nog drie kruise geplant by onderskeidelik die latere Kwaaihoek naby die monding van die Boesmansrivier, by die latere Kaap Maclear by Kaappunt, en by die latere Lüderitzbucht aan die Namibiese kus.

João II was so bly oor die nuus dat die seeweg om die suidpunt van Afrika na die Verre-Ooste gevind is, dat hy dit amptelik "Cabo de Boa Esperança" (Kaap die Goeie Hoop) genoem het.

In 1497 is Dias terug na die Goudkus omdat hy aangestel is as kommandeur van die faktory São Jorge da Mina. Hy het die buitepos byna drie jaar lank bestuur voordat hy in 1499 gelas is om saam met sy jonger broer, Diogo Dias, en die adellike seevaarder Pedro Alvares Cabral ’n vloot van 13 skepe na Indië te lei. Hulle is eers na Brasilië, voordat ’n vlooteskader van 11 skepe koers gekies het na Indië. Op 24 Mei 1500, noord van die eiland Tristan da Cunha, het ’n sikloon losgebars en vier skepe, waaronder Dias s’n, het onder die woeste golwe verdwyn. Diogo Dias en Cabral het ontkom.

Dias se kleinseun, Paulo Dias de Novais, het goewerneur van Angola geword en was in 1576 die stigter van die eerste Suider-Afrikaanse stad, Sao Paulo de Luanda, alom bekend as Luanda.

In 1493 het die Rooms-Katolieke Kerk die Amerikas, ook bekend as die Nuwe Wêreld, aan Spanje toegeken. Portugal, ’n handel-en-geloofsgenoot van Spanje, het Brasilië aan die noordooskus van Suid-Amerika, asook die eilande São Tomé en Principe, na aan die weskus van Afrika, as kolonies verkry. Ook is die alleenreg om slawe van Afrika na die Spaanse en Portugese kolonies uit te voer aan Portugal toegeken.

Portugal het sy handelsposisie in die Goudkus mettertyd uitgebrei deur nog drie faktorye, Axim, Shama en Accra, te laat bou, maar teen 1550 het sy handel daar begin taan. In 1580 het Spanje Portugal geannekseer, en in 1637 het Nederland al die Portugese forte aan die Goudkus met militêre geweld oorgeneem.

In 1662 trou prinses Catherine de Braganza van Portugal met koning Charles II van Brittanje, en so bekom Brittanje by wyse van ’n bruidskat al die slawekonsessies van Portugal in Afrika, soos in 1493 aan laasgenoemde toegeken deur die pous van die Rooms-Katolieke Kerk. Charles stig in 1663 The Company of Royal Adventurers of England Trading into Africa, ’n Britse slawehandelsonderneming met die koninklikes en adel as aandeelhouers. Die volgende jaar, in 1664, vestig die Britte hulle aan die Goudkus en beheer mettertyd die hele gebied.

In 1874 het sir Garnet Wolseley dit met uiterste militêre verskroeide-aarde-geweld vir Brittanje gekolonialiseer. Hy is ’n jaar later as goewerneur en militêre bevelvoerder van Natal aangestel. Die Bolandse dorp Wolseley is na hom genoem.

In 1957 het die Goudkus sy onafhanklikheid verkry en staan dit sedertdien bekend as Ghana.

Britse slawehandelaars het in die 1700’s meer as 750 000 Afrikane vanaf El Mina as slawe na die Amerikas uitgevoer. Vir die ontwikkeling van die Amerikaanse kolonies was die Afrikane gereken as fisiek sterker en beter werkers te wees as die inheemse nomadiese bevolkings van die Amerikas.

Die transatlantiese slawebedryf het tot die einde van die 19de eeu, en plek-plek tot selfs die vroeë 20ste eeu, voortgeduur.

Die sogenaamde vrystelling van die slawe in die 1830’s was ’n oëverblindery. Sir Andries Stockenström, landdros op Graaff-Reinet  en luitenant-goewerneur van die Oos-Kaapkolonie, het dit “a parade of sham generosity” genoem, want die slawestelsel is bloot deur ’n selfs drastieser inboekstelsel vervang. Die sogenaamde “emansipasie” van die slawe was net ’n naamsverandering wat die kapitalistiese magshebbers vir dieselfde euwel, naamlik selfverryking deur goedkoop arbeid en die uitbuiting van mense, uitgedink het.

Die Dias-museumkompleks in Mosselbaai, Die Karveel-museum is die sandsteengebou met die blou spitsdak. Daar word die replika van Bartolomeu Dias se karveel van 1488 gehuisves.

In 1988 is die vyfhonderdjarige herdenking van Dias se seevaart om die suidpunt van Afrika gedenk. In Mosselbaai is ’n hele museumkompleks ingerig in talle historiese geboue aan die seefront. Daar is onder meer die Posboom, ’n reuse-melkhoutboom waar skeepskapteins briewe  in stewels aan die takke opgehang het of onder groot klippe geplaas het met inskripsies op die klippe dat daar briewe onder verberg is. Ook is ’n Dias/Karveel-museum opgerig om die replika van ’n Portugese karveel van die vyftiende eeu te huisves. Die karveel is in Portugal gebou en na Mosselbaai geseil. Een van die bouers en seevaarders was Gawie Fagan, bekende Kaapse argitek. Hy het die Dias/Karveel-museum ontwerp sodat die karveel daarin gehuisves kan word. Die hele museum word aan Dias en sy epiese vaart gewy. In 1988 is ook ’n spesiale gedenkkoevert deur die SA Hoofposkantoor uitgereik wat die geleentheid gedenk.



</doc>
<doc id="117157" url="https://af.wikipedia.org/wiki?curid=117157" title="Ai">
Ai

Ai was die tweede laaste farao van die 18de Dinastie van Antieke Egipte. Hy het net sowat vier jaar regeer (moontlik 1323-1319 v.C. of 1327-1323 v.C.), hoewel hy ’n raadgewer vir twee of miskien drie van die farao's voor hom was. Hy was glo die mag agter die bewind van Toetankamen. 

Ai se "praenomen", of troonnaam, was Chepercheperoere ("Ewigdurend is die Manifestasies van Ra"), terwyl sy geboortenaam Ay it-netjer ("Ai, Vader van die God") was. Daar is min rekords en monumente wat aan Ai verbind kan word – nie net omdat hy kort regeer het nie, maar ook omdat sy opvolger, Horemheb, ’n veldtog gevoer het om herinneringe aan hom en die ander farao's van die ongewilde Amarna-tydperk uit te wis.

Ai was vermoedelik van die stad Achmim. Tydens sy kort bewind het hy ’n rotskapel in Achmim laat bou en dit gewy aan die plaaslike god Min. Hy kon die seun van Joeja gewees het wat ’n priester van Min in Achmim was. Joeja was ’n invloedryke edelman aan die hof van Amenhotep III wat die seldsame voorreg gehad het om vir hom ’n tombe in die Vallei van die Konings te laat bou, dalk omdat hy ook die pa was van Tije, Amenhotep se hoofkoningin. Daar is ook merkbare ooreenkomste tussen monumente wat aan Ai toegeskryf word en die mummie van Joeja, en albei het soortgelyke name en titels gehad.

Al wat vir seker van Ai bekend is, is dat hy teen die tyd dat hy toegelaat is om vir hom ’n tombe te laat bou tydens die bewind van Achenaten, hy die titel "Opsiener van Al die Perde van Sy Majesteit" gehad het; dit was die hoogste rang in die elite-strydwa-afdeling van die leër en net onder die rang generaal. Ander titels in sy tombe sluit in "Vlagdraer aan die Regterkant van die Koning", Waarnemende Skriba van die Koning, Bemin deur Hom" en "God se Vader". Eersgenoemde was ’n baie belangrike posisie en bewys die koning luister na die draer van die titel. Laasgenoemde titel is die een wat die meeste met Ai verbind word en is later in sy koninklike naam opgeneem toe hy farao word.

Die titel "God se Vader" kan beteken hy was die skoonpa van die farao, en dus die seun van Joeja en die broer of halfbroer van Tije, die swaer van Amenhotep III en die oom van Achenaten. As Ai die seun was van Joeja, wat ’n senior militêre offisier tydens Amenhotep III se bewind was, het hy moontlik in sy pa se voetspore gevolg en eindelik sy militêre pligte geërf. Of hy kon ’n dogter gehad het wat met Achenaten getrou het; dan was hy moontlik die pa van Achenaten se hoofkoningin, Nefertiti. Daar is egter geen bewyse vir enige van dié teorieë nie. Die twee teorieë sluit mekaar nie uit nie, maar enigeen van die twee sou sy hoë status verduidelik tydens Achenaten se Amarna-tydperk. In dié tyd het die koninklike familie hul rug gekeer op Egipte se tradisionele gode ten gunste van monoteïsme, en dit lyk of Ai dieselfde gedoen het onder Achenaten, hetsy uit oortuiging of gerieflikheidshalwe.

Ai se bewind is voorafgegaan deur dié van Toetankamen, wat die troon bestyg het toe hy agt of nege jaar oud was – in ’n tyd toe daar groot spanning was tussen die voorstanders van monoteïsme en die ou politeïsme. Hy is in sy koninklike pligte bygestaan deur sy voorganger se twee grootste raadgewers: visier Ai en generaal Horemheb. Tydens sy bewind van nege jaar, grootliks onder toesig van Ai, was daar ’n geleidelik terugkeer na die aanbidding van die ou gode en die herstel van die mag van die Amoen-priesterskap, wat onder Achenaten hul invloed oor Egipte verloor het.

Toetankamen is dood toe hy sowat 18 jaar oud was en het nie ’n erfgenaam gehad nie. ’n Magsvakuum het ontstaan en dit lyk of visier Ai dit vinnig gevul het. Hy word uitgebeeld waar hy die begrafnisrituele vir Toetankamen uitvoer en die rol van erfgenaam aanneem. Waarop hy sy bewindsoorname geskoei het, is nie heeltemal duidelik nie. Hy was weliswaar ’n magtige figuur: Hy was sowat 25 jaar lank nou betrokke by die politieke mag, onder beide Toetankamen en Achenaten, maar dit was nie genoeg gronde vir sy aanspraak op die troon nie. Dit lyk of Horemheb eintlik as Toetankamen se erfgenaam en opvolger aangewys is, maar Ai sy eie mag gevestig het deur met sy voorganger se weduwee, Anchesenamen, te trou. 

Omdat hy redelik oud was toe hy farao word, het Ai net sowat vier jaar lank regeer. In dié tyd het hy die herstel van die ou gode voltooi en vir hom ’n dodetempel by Medinet Haboe laat bou. 



</doc>
<doc id="117161" url="https://af.wikipedia.org/wiki?curid=117161" title="Charles Lanyon">
Charles Lanyon

Sir Charles Lanyon (* 6 Januarie 1813 in Eastbourne, Sussex, Engeland; † 31 Mei 1889 in Whiteabbey, graafskap Antrim, Ierland) was 'n Engelse argitek wat hoofsaaklik bekendheid verwerf het met sy ontwerpe vir openbare geboue in Belfast tussen 1840 en 1860. In 1862 het hy die amp van burgemeester van Belfast beklee en was tussen 1866 en 1868 afgevaardigde vir dié stad in die Britse parlement. In 1868 is hy tot ridder geslaan.

Lanyon het hom in die vroeë 1830's in Dublin gevestig. In 1835 is hy as opmeter in Kildare benoem en het in die volgende jaar noordwaarts verhuis om opmeter van Antrim te word - 'n pos wat hy tot en met 1860 beklee het. In dié tydperk het hy 'n aantal belangrike openbare bouprojekte verwesenlik soos die Glendun-padviaduk, die meeste spoorweë in Antrim asook dié graafskap se kuspad.

Daarnaas het Lanyon 'n aantal belangrike herehuise ontwerp of herontwerp, waaronder Drenagh (naby Limavady) en Ballywalter Park.


</doc>
<doc id="117163" url="https://af.wikipedia.org/wiki?curid=117163" title="Krimpsiekte">
Krimpsiekte

Krimpsiekte, nenta of kotieldonose is 'n siekte wat veral voorkom in skape en angorabokke, hoewel beeste en perde ook vatbaar is. Die siekte is die eerste keer deur John Croumbie Brown in 1863 beskryf. Dit word deur chroniese vergiftiging met hartglikosiede in die veld veroorsaak.

In Suid-Afrika kom daar twee soorte glikosiede voor wat hierdie eienskap openbaar:

Die chroniese tipe van die siekte word veral deur plantspesies uit die vetplantfamilie "", soos "Cotyledon", "Tylecodon" en "Kalanchoe", veroorsaak. Die tulp- en slangkopvergiftiging (deur spesies van die genera "Moraea" en "Drimia") het net akute vergiftiging ten gevolg.

Uit krimpsiekbos is "kotieldosied" geïsoleer, wat in 'n dosis van 0,01-0,015 mg per kg liggaamsmassa krimpsiekte kan veroorsaak.

Die gevolge van die siekte kan verlamming wees of selfs die dood. In 2007 het navorsers gevind dat daar moontlik 'n entstof teen die siekte geproduseer kan word.


</doc>
<doc id="117165" url="https://af.wikipedia.org/wiki?curid=117165" title="John Croumbie Brown">
John Croumbie Brown

John Croumbie Brown (Haddington, Skotland, 16 Mei 1808 – Haddington, Skotland 17 September 1895) was 'n Skotse dominee, hidroloog en botanikus wat belangrike werk in Suid-Afrika gelewer het.

In April 1853 word hy lektor in die botanie aan die Joint Medical School (King's College) van Aberdeen in Skotland en ontvang 'n graad as "Doctor of Laws" van dieselfde skool in 1858.

In 1862 word hy na Dr. K.W.L. Pappe se dood die "Koloniale Botanikus" aan die Kaap, waar hy in April 1863 aankom. Hy reis deur die kolonie en probeer om daar aandag te wek vir botanie en om ontbossing en veldbrande teen te staan. In 1863 is hy die eerste wat die krimpsiekte beskryf wat skape en bokke in die sukkulente Karoo aantas. Hy keer in 1867 na Skotland terug omrede die pos van "Koloniale Botanikus" afgeskaf word. Hy lewer meer bydraes aan hidrologie, landbou, bosbou en veldbeheer as aan die botanie self en word daarom deur H. Bolus van onbekwaamheid beskuldig, maar in Skotland gaan hy verder met sy werk aan die waterhuishouding van die Kaap. In 1875 verskyn sy "A hydrology of South Africa" en in 1877 "Forests and Moisture" wat ook die aandag kry van die koloniale outoriteite aan die Kaap en in Natal. In hierdie werke is hy 'n belangrike aanhanger van die uitdrogingsleer ("desiccationism") wat behels dat ontbossing tot uitdroging en verandering van die klimaat lei.


</doc>
<doc id="117171" url="https://af.wikipedia.org/wiki?curid=117171" title="Wonderboom (roman)">
Wonderboom (roman)

Wonderboom (2015) is die debuutroman van die kunstenaar Lien Botha. Die verhaal handel oor Magriet Vos, wat ’n vioolspeler is, en in Bettysbaai in die Kaap woon. Die land waarin sy woon, word gekenmerk deur dinge soos armoede en voedseltekorte. “Die proteïen sal haar goeddoen, terwyl sy probeer onthou wanneer laas sy so iets te ete gehad het.” (Botha, 2015:11)

Die land word regeer deur Albino X en dit is duidelik dat sy onderdane, of dan die ander mense in die land, ’n heilige vrees vir hom het. Daar is ook verwysings na gebeure in Suid-Afrika se geskiedenis, byvoorbeeld die Marikana-slagting in 2012. “Op sy (Albino X) reis na diktatorskap het heelparty faktore in sy guns getel. Marikana se onsigbares het hom laat uitblink, gevolg deur ’n reeks stakings wat in verskeie sektore van die land posgevat het.” (Botha, 2015:18)

Magriet het ’n hunkering om weg te kom uit die Kaap en na Wonderboom in Pretoria te gaan. “Nou is dit net die lang tog noorde toe, terug na waar ek vandaan kom.” (Botha, 2015:57)

Daar is gedurig in die vertelling ’n terugblik op Magriet se verlede, onder andere na haar oorlede man Wim. “Sy en Wim stry oor die mossies wat nes maak onder die sinkdak by die voordeur.” (Botha, 2015:206) Dié terugblik op haar verlede dien ook as ’n nostalgiese terugblik op die land se verlede, juis omdat die land veral onder Albino X se regering ’n land is wat waarskynlik nie meer so voorspoedige plek is om te in te bly soos wat dit voorheen was nie.

Wanneer sy eindelik op die reis na Wonderboom in Pretoria vertrek, is daar verskeie insidente wat oor haar pad kom. Een hiervan is wanneer sy en die musikante wat saam met haar reis deur ’n korrupte polisievrou afgetrek word. Die polisievrou dring daarop aan om ’n papegaai wat saam met Magriet-hulle reis te vat. “Die agent frons en ignoreer vir Senzi. ‘I want dat "(sic") bird.’” (Botha, 2015:99) Die beampte dwing hulle om vir haar ’n liedjie te speel voordat hulle kan gaan. “You play me a song, then you go.” (Botha, 2015:100) Toe sy hulle uiteindelik laat gaan, is dit sonder die papegaai.

Later kry Magriet ’n saamrygeleentheid by ’n karakter met die naam Hemingway. Wanneer Hemingway Magriet wil dwing om seks met hom te hê teen haar wil, vermoor sy hom deur dorings in sy nek in te druk. “Buite die motor, vir ’n sekonde, kry sy kans om die dorings los te ruk, en met elke milligram krag tot haar beskikking bring sy die een klein spits wit punt loodreg na sy nek en deur sy slagaar.” (Botha, 2015:178)

Haar reis neem haar onder andere na Bloemhof in die Noordwes-provinsie. Hier besoek Magriet ’n vrou met die naam Hildagonda, iemand wat sy uit haar kinderjare uit ken. “Tussen die bome gewaar sy die vrou met haar androgene onvergeetlikheid: Hildagonda, jongste dogter van die Jansens, wat eens op ’n tyd hul ouma se kannas met klappers in die lug geblaas het.” (Botha, 2015:194)

Van daar reis sy verder na Pretoria. “Dis Dinsdagoggend. Haar wysvinger volg die stukkende roete wat teen die inligtingsbord geplak is Lanseria, verby Diepsloot, Centurion, Pretoria-Sentraal.” (Botha, 2015:212) Wanneer sy in Gezina, ’n woonbuurt in die Pretoriase Moot aankom, word sy ook hier met haar verlede gekonfronteer. “Sy is naby die hoek waar haar pa se jongste broer, Ben, eens op ’n tyd sy tandheelkundige praktyk bedryf het.” (Botha, 2015:218)

Sy bereik nooit Wonderboom nie, en haar vioolrugsakkie het sy in die taxi agtergelaat waarmee is tot in Gezina gery het. “Haar laaste verbintenis met haar geheue is daarbinne; foto’s van haar familie en die notaboek om haar te herinner wie sy is en waarheen sy op pad is.” (Botha, 2015:218)

Al die hoofstukke het boomname as name, byvoorbeeld “Doringboom” en “Oorlogboom.” Elke hoofstuk het ook ’n foto met verskeie items op, waaronder ’n kaart van Suid-Afrika en ’n boek met die naam "Paradise". Hoe verder die boek vorder hoe meer dele van die items op die foto raak weg, waaronder die letters van die woord “paradise”. Sou dit wys op Magriet se amnesie? Dat haar spore agter haar en ook voor haar uitgewis word?

Lien Botha het die Jan Rabie-Rapportprys vir beste debuutroman in Afrikaans vir "Wonderboom" gewen.


</doc>
<doc id="117172" url="https://af.wikipedia.org/wiki?curid=117172" title="Granma (provinsie)">
Granma (provinsie)

Granma is 'n provinsie in suidelike Kuba met ongeveer 830 000 inwoners. Die provinsie se hoofstad, Bayamo, het vandag 'n bevolking van 222 duisend.



</doc>
<doc id="117173" url="https://af.wikipedia.org/wiki?curid=117173" title="Durango">
Durango

Durango (amptelik die vrye en onafhanklike staat van Durango; uitgespreek [duˈɾaŋɡo]) is een van die 31 deelstate wat, saam met die Federale Distrik, die 32 Federale Entiteite van Meksiko vorm. Die deelstaat is in noordwestelike Meksiko geleë en het die tweede laagste bevolkingsdigtheid (na Baja California Sur) in die land. Durango se hoofstad, Victoria de Durango, is na Meksiko se eerste president vernoem.



</doc>
<doc id="117177" url="https://af.wikipedia.org/wiki?curid=117177" title="Gousiekte">
Gousiekte

Gousiekte is die vergiftiging van skape en beeste wat deur die vreet van plante uit die familie veroorsaak word.
Die siekte veroorsaak miokardiale letsels en is die volopste oorsaak van kardiomiopatie in herkouers in die Suider-Afrikaanse veld. Dit is 'n probleem vir boere en hul beeste, maar daar is ook slagoffers onder byvoorbeeld buffels. Die siekte heet "gousiekte" om 'n goeie rede. Daar is 'n geval bekend waar 18 beeste skielik dood is nadat 'n trein sy fluit geblaas het. Dit was baie droog en tonnabossies was die enigste plante wat nog groen was. Die beeste het dit vir lank gevreet, die gif het hulle harte aangetas en hulle het skielik hartaanvalle gekry.

Die siekte word deur die gif pavettamine veroorsaak. Hierdie gif is 'n poliamien wat in ses plantespesies aangetref word:

Behalwe die gousiekteboom is al hierdie spesies ondergrondse bome.

Al hierdie plante het 'n bakterie "Burkholderia caledonica" wat 'n endosimbiont is en wat in spesiale knobbeltjies in die blare voorkom. Daar bestaan ander plante uit dieselfde genera wat geen endosimbiont het nie, en hul blare is gifvry. Buite die plant bring hierdie bakterie nogtans geen pavettamine voort nie. In van die "Vangueria"-spesies wat nie gousiekte veroorsaak nie, soos "V. madagascariensis", "V. infausta" en "V. macrocalyx", word ook endofitiese bakterieë aangetref, maar dit is dalk nie dieselfde bakterieë nie. Hulle kom ook nie in knobbeltjies voor nie.

Die plante het die "Burkholderia"-bakterie nodig om gesond te wees. Dit kom ook in die vrugte voor. Dit kan gedood word, maar dit veroorsaak dat saailinge as "kreupele" plante groei. Dit is moontlik dat die "Burkholderia"-bakterie glad nie die oorsaak van die plante se giftige eienskappe is nie. 'n Ander bakterie van die genus "Bacillus" is ook aangetref in hierdie plante.


</doc>
<doc id="117179" url="https://af.wikipedia.org/wiki?curid=117179" title="Bosluisbessie">
Bosluisbessie

Die bosluisbessie of wildedadel ("Fadogia homblei") is inheems aan die Suid-Afrikaanse provinsies Noord-Wes, Gauteng, Mpumalanga en Limpopo en kom ook in Swaziland en noordwaarts tot in Sentraal Afrika voor. Op die SANBI-rooilys word dit as "veilig" gelys. 

Dit is 'n meerjarige plant of struikie met regop stammetjies wat 50 cm hoog word en groei uit 'n dik houtige wortelstok. Die spesie is 'n geoksiel Die blare groei in groepies van 3-5 aan elke knoop. Die bokant van die blaar is donkergroen, die onderkant is silwerwit. Dit bring klein geurige geel blommetjies voort en kry 'n ronde vrug wat groen van kleur is, maar swart word wanneer dit ryp word. Die vrug lyk soos 'n bosluis wat hom vol bloed gedrink het.

Dit is een van ses plante wat gousiekte veroorsaak en wat 'n endosimbiontiese bakterie "Burkholderia caledonica" in knobbeltjies in sy blare het. In 2016 is in die risosfeer van "F. homblei" 'n ander naverwante spesie gevind, wat die naam "Burkholderia fortuita" gekry het. "Fortuitus" beteken toevallig. Die navorsers het eintlik na die endofiet "B. caledonica" gesoek maar pleks daarvan hierdie spesie toevallig gevind.


</doc>
<doc id="117180" url="https://af.wikipedia.org/wiki?curid=117180" title="Tloque Nahuaque">
Tloque Nahuaque

Tloque Nahuaque ("Heer van Alles") was 'n Asteekse godheid.

Tloque Nahuaque was 'n geslaglose, skeppende god. Daar is geen afbeeldinge van Tloque Nahuaque bekend nie. Dit is voorts hoogswaarskynlik dat daar ooit een geskep is. Sodanige abstrakte godheid was besonder ongewoon in Meso-Amerika gedurende die tyd.

Een bepaalde stroming stel dat Tloque Nahuaque die vernaamste of selfs die enigste god is. Daar kan dan ook gesê word dat Tloque Nahuaque 'sy/haar tyd ver vooruit' was.

Die bekendste aanhanger van hierdie godsdienstige stroming was Nezahualcoyotl.


</doc>
<doc id="117183" url="https://af.wikipedia.org/wiki?curid=117183" title="Atlantiese salm">
Atlantiese salm

Die Atlantiese salm ("Salmo salar") is 'n vis wat voorkom beide in die weskus en ooskus van die noordelike Atlantiese Oseaan. In Engels staan die vis bekend as die "Atlantic salmon".




</doc>
<doc id="117186" url="https://af.wikipedia.org/wiki?curid=117186" title="Gousiekteboom">
Gousiekteboom

Gousiekteboom of gifbruidsbos ("Pavetta schumanniana" F.Hoffm. ex K.Schum.) is 'n boom wat inheems is aan die noordooste van Suid-Afrika en tot in Tanzanië en Kameroen voorkom. Dit is 'n struik of boom van 3,5 tot 8,5 m hoog. Die blare groei in groepies van drie en is eiervormig, 6-15 cm lank en 2,0-7,5 cm breed. Hul bokant is glansend groen, die onderkant het sagte grys hare. Die blomme is wit en geurig. Hulle groei in digte klompies. Die plant is giftig en veroorsaak gousiekte wat hartaanvalle onder herkouers ten gevolg het.

Nes die ander vyf spesies wat gousiekte verwek, het die plant endosimbiontiese bakterië in sy blare. Watter rol hierdie bakterië speel is nie heeltemal duidelik nie. Daar is eers gedink dat hulle stikstof bind, maar dit kan nie aangetoon word nie. Die bakterie vorm zwart knobbeltjies op die blare en langs die are. Hierdie bakterië is ook aanwesig in die vrugte. Indien die vrugte in kokende water gedompel word is dit moontlik 'kreupele' plante sonder bakterië te verkry. Hul groei is abnormaal. 


</doc>
<doc id="117188" url="https://af.wikipedia.org/wiki?curid=117188" title="Tonnabossie">
Tonnabossie

Tonnabossie ("Pavetta harborii" S.Moore) is 'n boom wat inheems is aan die noordooste van Suid-Afrika en Botswana.

Dit groei in diep sanderige grond en dit is 'n struik of boom van 2,5 tot 6 m hoog. Die plant is giftig en veroorsaak gousiekte wat hartaanvalle onder herkouers ten gevolg het.


</doc>
<doc id="117196" url="https://af.wikipedia.org/wiki?curid=117196" title="Bruno Senna">
Bruno Senna

Bruno Senna Lalli (Portugese uitspraak: ['brunu 'senɐ], gebore 15 Oktober 1983) is 'n Brasiliaanse professionele renjaer wat tans vir Aston Martin in die FIA Wêrelduithoukampioenskap meeding. Hy is die susterskind van wyle Ayrton Senna, die driemalige Formule Een-wêreldkampioen. 

Senna het aan Formule Een deelgeneem in 2010-12. Hy het sy debuut vir Hispania Racing in 2010 gemaak, en ook vir Renault gejaag vanaf Augustus 2011 as 'n plaasvervanger vir Nick Heidfeld, en vir die Williamsspan in 2012. Tussen 2014-16, jaag hy vir Mahindra Racing in Formule E. Sy moeder is Ayrton se ouer suster, Viviane. Sy vader, Flávio Lalli, het met 'n motorfiets verongeluk in 1996. Die kleurskema van Bruno se valhelm is 'n effens aangepaste weergawe van dié wat deur sy oom Ayrton Senna gedra was.


</doc>
<doc id="117198" url="https://af.wikipedia.org/wiki?curid=117198" title="Geskiedenis van die Boererepublieke">
Geskiedenis van die Boererepublieke

Gedurende die negentiende eeu was die Boererepublieke onafhanklike, Nederlands-sprekende lande in Suidelike Afrika gewees. Die ontstaan van die republieke is in die naloop van die Groot Trek te vinde. Die voortrekkers het klein republieke gestig, maar voor 1852 is hierdie republieke nie deur die Britse of die Kaapse regerings erken nie en is die voortrekkers steeds deur die Kaapse hof as Britse burgers beskou. In 1852 kry die voortrekkers noord van die Vaalrivier onafhanklikheid en die Transvaalse Republiek (later die Zuid-Afrikaansche Republiek) word gestig. In 1858 word die Vrystaatse Republiek ook erken.

Die ontdekking van diamante in die Kimberley-gebied (1871) en goud in die Witwatersrand (1886) lei uiteindelik tot die Tweede Vryheidsoorlog (1899-1902). Met die Vrede van Vereeniging (31 Mei 1902) word die Boererepublieke Britse kolonies.

Ná die Britse anneksasie van Natalia, het die Voortrekkers hulle regoor Transvaal, die Noord-Kaap en die Vrystaat gevestig. Die Zuid-Afrikaansche Republiek (ZAR) kom in 1852 en die Republiek van die Oranje-Vrystaat (OVS) in 1854 tot stand. Verskeie kleiner republieke gesentreer rondom familiegroepe is ook gestig, soos die republieke van Stellaland, Goosen, Lydenburg en Vryheid.

Vanaf 1837 tot 1852 het die Voortrekkers se denke ontwikkel van koloniale oriëntasie tot volledige selfbeskikking op eie grondgebied. Vir die Trekkers moes die gemeenskap of gemenebes wat hulle wou stig, net soos by die ou Kaapse patriottebeweging, die algemene welsyn van al die lede van die gemeenskap bevorder. Die vestiging van die twee republieke het groot uitdagings aan die verskillende presidente en Volksraadslede gestel. Groot dele van die Suid-Afrikaanse binneland was onbewoon en moes getem word. Staatsadministrasie moes gevestig word, hoofstede aangelê word, infrastruktuur ontwikkel word en verhoudings met die inheemse bevolkingsgroepe gevestig word.

Teen 1880 het die Britse goewerneur na die Vrystaatse republiek verwys as ’n modelrepubliek. “In die Vrystaat was daar 'n lewende gevoel dat die regering en gemeenskap een is ,iets wat in die suide heeltemal afwesig was of baie onseker was.” Daarby was die OVS teen 1888 die deel van Suid-Afrika wat die beste bestuur is deur middel van ’n suksesvolle staatsadministrasie en belastingstelsels. Kwessies soos die Basoetoe-oorlog en grensgeskille met Brittanje is opgelos deur middel van diplomasie. Bekwame presidente is ondersteun deur ’n sterk, maar klein staatsdiens.

Die vryheidsideaal en onafhanklikheid van ’n gemeenskap gevestig op gesonde regsbeginsels word treffend deur die woorde van die Vrystaatse volkslied verwoord:

Daarteenoor noem Giliomee dat die ZAR kenmerke van ’n mislukte staat getoon het. In die ZAR was ’n chaotiese staatsadministrasie en finansies. Konflikte is deur middel van militêre geweld onderdruk wat op ’n stadium selfs gelei het tot ’n burgeroorlog. Verskillende faksies, dorpe en gemeenskappe het die regering se gesag ondermyn. Die ZAR kon nie ’n vreedsame manier vind om minderhede in hul grondgebied te akkommodeer nie.

Die twee Boererepublieke se landelike gemeenskappe was aanvanklik deur ’n rustige bestaansekonomie gekenmerk, wat grotendeels gerig was op die versorging van families, grondbesit en landbou. Bybelkennis, natuurkennis en die voortdurende stryd om vryheid het die landelike bevolking se waardes en welstand bepaal.

Die nywerheidsrewolusie in Brittanje het ’n vraag na nuwe markte en nuwe grondstowwe geskep. Met die ontdekking van diamante in Kimberley in 1866 wou Brittanje ten alle koste die twee republieke weer in die greep van die Britse Ryk kry. Alhoewel Kimberley aanvanklik binne die Vrystaatse republiek geval het, het die Britse owerheid die Vrystaatse aanspraak betwis. Die grensgeskil is na ’n lang onderhandelingsproses opgelos. Die Vrystaat het sy aanspraak op die Kimberley-diamantvelde verloor, maar het ’n paar duisend pond as vergoeding gekry. President Brand het die fondse aangewend om die Vrystaatse Republiek se staatsdiens en infrastruktuur te versterk.

Prospekteerders en goudsoekers het die ZAR reeds van 1850 af deurkruis. In Pelgrimsrus het ’n hele dorp ontstaan toe spoelgoud daar ontdek is. Die ontdekking van ryk goudriwwe in die Witwatersrand gedurende 1886 het daartoe gelei dat mense van heinde en verre na die ZAR gestroom het. Die eens kapitaalarm ZAR het oornag welvarend geword. ’n Goudstad het uit tentdorpe verrys. Teen 1888 was daar reeds 103 goudmyne aan die Rand. Die wit bevolking van Transvaal was 230 000 in 1895, teenoor die 40 000 in 1875. Johannesburg het ’n bevolking van 100 000 gehad waarvan 75 000 uitlanders was. Die impak van die statistiek op die ZAR kan eers verstaan word as die getalle vergelyk word met Pretoria se inwonertal van 6000 en Potchefstroom se 5000 inwoners.

Die dramatiese ekonomiese en maatskaplike omwenteling wat die ontdekking van goud en diamante teweeg sou bring, het landelike Afrikaners onverhoeds betrap. Die nuwe stedelike gemeenskappe was heterogeen, kapitalisties, individueel, en beweeglik ten opsigte van woonplek, beroep, status en welstand. Die politieke en kulturele verskille het vinnig tot ernstige konflik gelei.

Teen 1877 was die ZAR nog glad nie ’n sterk of stabiele republiek nie. Enkele maande voor die Britse anneksasie van Transvaal skryf die staatsprokureur Jorissen dat daar nie iets soos ’n “heg-aaneengesmede volk” bestaan nie. Daar was geen koerant wat die regering gesteun het nie. Die inwoners het ver uitmekaar gebly met die uitsondering van ’n paar dorpe. Die oordrewe individualisme het tot gevolg gehad dat elke burger in sy eie oë die staat was. Die ZAR se eerste paar dekades is gekenmerk deur weifelende leierskap, klein oorloggies, klein politiek, interne rusies en twiste. Omdat daar met die anneksasie van Transvaal op 12 April 1877 deur sir Shepstone 'n burgerlike protesbeweging ontstaan het wat Suid-Afrika onherroeplik verander het.
Die vader van die burgerlike protesbeweging was sonder twyfel die 52-jarige Paul Kruger. Kruger se taak was uiters moeilik:


Kruger was oortuig dat die Britse anneksasie nie net gelate aanvaar kon word nie. Sy strategie het op die aanname berus dat die burgers bokant hul interne verskille moet uitstyg deur hande te vat en saam teen Brittanje op te staan. Om die doel te bereik, het Kruger ’n binnelandse en buitelandse strategie ontwikkel.

Na anneksasie het lord Shepstone Londen laat weet dat die protes blote formaliteit was en dat die Transvalers met die toestand tevrede was. Hierdie valse beeld van gewillige Transvaalse onderdane was die oorsaak dat die Britse owerheid simpatiek was teenoor Kruger se aandrang op die behoud van die Hollandse taal en die Afrikaners se tradisies en lewensgewoontes. Hulle was egter onverbiddelik oor die finaliteit van die anneksasie. Kruger het moeite gedoen om die binnelandse verset teen anneksasie so sigbaar te maak dat selfs die optimiste in Brittanje dit nie meer kon ignoreer nie. Kruger het ook lord Shepstone se swak landsadministrasie en sy swak verhoudinge met die inheemse bevolking ontmasker.

Kruger se konsekwente standpunt was dat slegs ’n amptelike demokratiese volkstemming legitimiteit aan die Britse bewind kon gee. Brittanje het deurgaans geweier om dit toe te staan en daardeur ’n basiese demokratiese reg opgeoffer vir hul imperialistiese strewes.

Kruger het na die liberale opposisieparty in Brittanje uitgereik. Vreemd genoeg het die liberale opposisie baie meer begrip getoon vir die morele hoë gronde van die Transvaalse burgers. Kruger se Engelse vriende in die opposisie het selfs ’n goue ring vir hom geskenk waarop die getal stemme teen anneksasie gegraveer was, asook die woorde: Hou moed, u saak is regverdig en moet seëvier.

In 1880 is die Britse premier, Disraeli, se Tory-regering deur Gladstone se liberale party tot ’n val gebring. Kruger is hierdeur bemoedig, veral omdat Gladstone in die aanloop tot die verkiesing beloof het dat hy reg aan die Transvalers sou laat geskied. Vir Kruger was dit ’n ontsaglike teleurstelling toe Gladstone sy beloftes verbreek het. Hy het selfs kort voor die Eerste Vryheidsoorlog ’n laaste persoonlike beroep op Gladstone gedoen. Sy ontnugtering in Gladstone se leë beloftes en koue skouer was een van die oorsake wat hom uiteindelik as laaste opsie die wapen teen Brittanje laat opneem het.

Kruger het Transvaal as onervare politikus verlaat en in Europa vir die eerste kennis gemaak met die wee van internasionale diplomasie. Die buitelandse besoeke het hom bekend gemaak en op die voorgrond gestel. Kruger het sy buitelandse besoeke gebruik om veral met Duitsland en Nederland kontak te maak. In Nederland het hy onder andere kennis gemaak met die Gereformeerde Kerklike kringe en noue bande gesmee met dr. Abraham Kuyper wat later Eerste Minister van Nederland sou word.

Na die aanvanklike gelatenheid het daar baie spoedig ’n gesindheidsverandering onder die Transvaalse burgers plaasgevind. Op ’n volkskongres te Doornfontein is 6591 stemme teen anneksasie uitgebring teenoor die 597 ten gunste daarvan. Die verlies aan vryheid het iets teweeg gebring wat onafhanklikheid nie kon doen nie, naamlik om die Transvaalse Afrikaners as volk saam te snoer.




Die anti-anneksasie-beweging het ’n breë Suid-Afrikaanse vraagstuk geword met morele steun van baie Engelssprekendes.

Die oorskatting van die Britse militêre vermoëns in Suid-Afrika, die onderskatting van die omvang van die verset teen anneksasie, tesame met swak landsadministrasie, was van die grootste foute wat Shepstone en sy latere opvolgers gemaak het om steun onder die plaaslike bevolking te wen. Kruger het in die laaste helfte van 1880 al meer begin voel dat lydelike verset nie meer baat nie. Vanuit sy Christelike oortuiging het hy homself as ’n man van vrede beskou. As realis was hy baie bewus van die mag van Brittanje. Sake het spoedig op ’n punt afgestuur waar Kruger nie meer die burgers langer in toom kon hou nie. Die vonk by die kruitvat was toe Piet Bezuidenhout van Potchefstroom saam met ’n aantal Lydenburg-burgers geweier het om verder belasting te betaal aan ’n administrasie wat hulle nie as wettig erken nie. Kruger het hom na die toneel gehaas, maar agtergekom die gemoedere loop oor. Binne ’n paar dae het 8000 tot 10 000 mense by Paardekraal saamgekom. Oorlog teen Brittanje kon nie meer gekeer word nie.

Op 16 Desember is ’n Boerepatrollie op die kerkplein van Potchefstroom met Engelse geweervuur begroet. Die Eerste Vryheidsoorlog het begin. Die oorlog was egter van korte duur vanweë die Transvalers se klinkende oorwinnings by Laingsnek, Schuinshoogte en Majuba. Die klinkklare oorwinning by Majuba het die Britse Ryk tot in sy fondamente geskud. Naas Bloedrivier was dié slag een van die belangrikste veldslae vir die Afrikaner. Aan die Britse kant het 92 soldate gesneuwel, 135 is gewond en 53 is gevange geneem, terwyl slegs een burger gesneuwel het en vyf gewond was. Brittanje was genoodsaak om vredesonderhandelinge aan te knoop wat aan die ZAR selfbestuur sou gee.

Die Pretoria Konvensie van 1881 het nie volle onafhanklikheid vir Transvaal gegee soos hulle voor 1877 gehad het nie. Kruger het egter geredeneer ’n halwe eier is beter as ’n leë dop. Om dié rede het Kruger geskik vir volkome selfregering wat binnelandse sake betref, maar Britse oppergesag wat buitelandse beleid betref. Kruger het al die Transvalers agter hom verenig, die simpatie van die Europese gemeenskap bekom, en die aktiewe steun van Afrikaners regoor Suid-Afrika gemobiliseer.

Vryheid is voorlopig herwin, maar Kruger sou voortaan die vryheid met alle mag en krag verdedig. Die Pretoria Konvensie het, soos die latere Verdrag van Versailles na die Eerste Wêreldoorlog, die kiem van die toekomstige oorlog vervat. Vir die Britse Ryk het Majuba die simbool van vernedering geword. Hulle sou nie rus voordat Transvaal vernietig was nie.

Na drie jaar van protes het Kruger na vore getree as simbool van Afrikaners se vryheidstrewe, diplomaat, Afrikaanse kampioen en staatsman wat ver buite die grense van sy eie land gehuldig is. Die volharding, toewyding en integriteit waarmee hy as Calvinis geprotesteer het, het aan hom groot geloofwaardigheid gegee. Ook in Brittanje is Kruger erken as die amptelike leier van die Transvalers, terwyl Afrikaners regdeur die land hom as kampvegter vir hul nasionale ideale beskou het.

Die Paarlse Afrikaanse taalaktivis en medestigter van die Genootskap van Regte Afrikaners, S.J. du Toit, het Kruger se Kaapse bondgenoot geword. Die Eerste Taalbeweging was uitgesproke ondersteuners van die Transvaalse onafhanklikheidstrewe. Die vriendskap tussen Du Toit en Kruger was die grondslag van ’n Afrikaanse nasionale beweging wat gestalte gekry het toe Du Toit die hoof van onderwys in Transvaal geword het. So het die Afrikaanse taalbeweging wat in die Kaap begin het, neerslag gevind in die noorde van Suid-Afrika. Afrikaans sou mettertyd vir Afrikaners die simbool en draer word van kulturele identiteit en protes teen Britse oorheersing en verengelsing.

Die beperkte onafhanklikheid het ’n staatkundige ruimte vir kulturele vryheid geskep. Die twee dekades was lank genoeg was om Afrikaners in staat te stel om ’n eie identiteit en tradisie te ontwikkel. Die Anglo-Boereoorlog kon die identiteit nie uitwis nie, maar het dit versterk.

Britse imperialiste soos die Kaapse premier, Cecil John Rhodes, en Alfred Milner was meedoënloos in hul strewe om beheer te kry oor die Transvaalse en Vrystaatse goudvelde. Brittanje het die uitlandervraagstuk en stemregkwessie as verskoning gebruik om volgehoue druk op die Transvaalse regering te plaas. In 1895 het die skatryk Rhodes selfs gepoog om met behulp van sy vertroueling, Leander Starr Jameson, en met goedkeuring van die Britse minister van kolonies, lord Chamberlain, deur middel van ’n staatsgreep, Kruger se regering omver te werp. Die Jameson-inval het klaaglik misluk en Rhodes moes as eerste minister bedank. Brittanje was weereens verneder.

Cecil John Rhodes. Rhodesië is na hom vernoem voordat die land na onafhanklikheid Zimbabwe geword het.

In dieselfde jaar as die Jameson-inval is die Bloukrans-monument ter herdenking van die 1838-moorde tydens die Groot Trek opgerig. Die Transvaalse kommandant-generaal Piet Joubert het persoonlik fondse vir die monument ingesamel en ook die onthulling van die hoeksteen waargeneem. Aan die een kant van die monument staan die woorde: “Zij kochten ons land met hun bloed.” Binne die konteks van 1895, toe die oorlogswolke digter oor die twee republieke saampak, bevestig die woorde Afrikaners se verbondenheid aan die land en die duur prys wat hulle vir vryheid betaal het.

Afrikaners het deeglik besef wat Rhodes en Milner se doelwit was. Tydens een van die vele samesprekings met Britse verteenwoordigers, het Kruger teenoor Milner uitgeroep: “Dit is nie stemreg wat julle wil hê nie, maar my land!” Die Vrystaatse republiek kon nie op die kantlyn staan in geval oorlog sou uitbreek nie. Na die Britse anneksasie van die diamantvelde en die Eerste Vryheidsoorlog, het ’n hegte verhouding tussen die republieke ontwikkel. Om dié rede het Steyn in September 1899 aan die Vrystaatse Volksraad gevra: “Kan de eene Afrikaner neutraal blijven wanneer de andere voor Afrika sterft?”

Op 11 Oktober 1899 word oorlog verklaar tussen die twee Boererepublieke en Brittanje. Na die val van Bloemfontein en Pretoria, in minder as ’n jaar nadat oorlog verklaar is, het Brittanje gemeen die oorlog is verby.
Die Boeregeneraals het nie moed opgegee nie, maar onder leiding van Christiaan de Wet  ’n nuwe krygstaktiek ontwikkel wat later bekend sou word as guerrilla-oorlog. Beweeglikheid is as suksesvolle wapen gebruik. Klein groepies krygers het die Britse soldate aangeval, van voorrade beroof en spoorlyne en brûe opgeblaas. Die guerrilla-oorlog was effektief, maar het nie sonder groot persoonlike ontbering gepaard gegaan nie.

" Bittereinders te velde

Hoe kan die rykes van 'n ryk ooit weet

dat ons sou veg vir ruimtes van ons land

Al moes ons in die veld rysmiere eet"

Om die Boerekommando’s te ontmoedig, het die Britte ’n verskroeideaardebeleid gevolg, waarvolgens die Boere se huise, plase, lande en vee vernietig is. Milner het sy verskroeideaardebeleid as verskoning gebruik om die duisende vroue en kinders wat daardeur dakloos gelaat is, in konsentrasiekampe te plaas. In hierdie helkampe is vroue en kinders blootgestel aan die ergste vorme van lyding en ontbering. Verskeie Afrikaanse digters het ná die oorlog deur hul digkuns die tragedie van die kampe probeer verwoord, soos Totius se gedig, “In die kamp”:

Dikwels het vroue en kinders nie net onder die Britse bevelvoerders gely nie, maar veral onder die hand van Afrikanerjoiners. Voor die Anglo-Boereoorlog was Irene nie net die eerste spoorwegstasie tussen Pretoria en Johannesburg nie, maar veral bekend as ’n “verrukelijkste picnic-plaats”. Die Irene-konsentrasiekamp is in 1901 op die plaas Doornkloof gevestig en teen die einde van die oorlog was daar 5700 persone in die kamp. Twee Afrikanerjoiners, ’n ene Scholtz en Esselen, was die eerste twee kampkommandante. Onder hul leiding het die toestande in die kamp vinnig versleg. Weens siektes, blootstelling, swak voorsiening van lewensmiddele en onvoldoende mediese sorg, het daar in die Irene-konsentrasiekamp in ’n kwessie van enkele maande ongeveer 1200 persone gesterf waarvan meer as ’n duisend kinders onder 15 was. In ’n stadium is selfs die vrywillige verpleegsters die kamp verbied.

Eers nadat die inwoners uit desperaatheid vertoë tot die Britse bevelvoerders gerig het, word drie dames weer toegelaat om hulp te verleen, onder andere Henrietta Armstrong, een van die stigterslede van die latere Suid-Afrikaanse Vrouevereniging. Alhoewel daar ’n gemiddeld van 540 siekes per dag was, het die kampowerheid bepaal dat daar op geen stadium meer as ses verpleegsters in die kamp mag wees nie. Die dokter, C Louis Leipoldt, het ’n gedig oor haglike toestande in die Irene-konsentrasiekamp geskryf met die titel: “’n Nuwe liedjie op ’n ou deuntjie”. Hieronder is ’n kort uittreksel:

Die Afrikanerjoiners het in die Irene-kamp ’n “kraal” as strafmaatreël vir vroue geskep. Dit was ’n kaal veld en rotse omhein met doringdraad, waar vroue soms vir ’n hele dag sonder kos of water gelos was omdat hulle “oproermakers” was, of bloot omdat hul mans nog op kommando was. ’n Vrou wat gedurende Esselen se tyd daar opgesluit was, moes die aand uitvind dat haar kind gedurende die dag gesterf het. Selfs die protes van die gemeenskap oor die martelingmetode het niks gehelp nie. Esselen het aan die Britse bevelvoerders gerapporteer dat hy verskeie male die strafkamp met veel sukses gebruik het.

Rantsoene was ten alle tye onvoldoende. ’n Week se rantsoen het bestaan uit 7 lb meel, 4 oz sout, 6 oz koffie en 12 oz suiker. Kinders het die helfte daarvan gekry. Melk, vars groente, seep, kerse en toiletware was skaars en slegs voorsien wanneer die kampdokter dit as ’n “medical comfort” voorgeskryf het. Hierdie rantsoen verteenwoording ongeveer 29% van ’n volwassene se kalorievereistes, en slegs 15% van dié van ’n kind. Vleis was selde beskikbaar en die gesinne van vegtende kommandolede het niks gekry nie. Leipoldt skryf:

Die Afrikanervroue in die kamp het by die Britse bevelvoerders gepleit om eerder ’n Brit as ’n “Engelschgezinde Afrikaner” as kamphoof te stuur. In November 1901 is die versoek toegestaan toe luitenant Alexander Bruce, voorheen van die Britse mediese korps in Upington, as kampkommandant aangestel is. Hy het binne ’n paar weke die hele kamp herorganiseer. Op sy aandrang is 180 skape geslag en 600 pruimpoedings gebak as Kersete vir die kampbewoners. Hy het ’n sportterrein in die middel van die kampterrein opgerig en ’n kolfblad vir krieket aangelê. Die eerste krieketwedstryd is op 9 November 1901 op die verjaarsdag van koning Edward gespeel. Die sportterrein wat as die Oval bekend staan, is met die dorpsuitleg van Irene behou en is vandag sowat 200 meter van die kampkerkhof geleë. Die ontwikkeling van ’n sportterrein was maar ’n klein deeltjie van Bruce se omvattende herstrukturering wat ook beter mediese sorg, kos en skuiling ingesluit het. In die sewe maande wat hy kampkommandant was (November 1901‒31 Mei 1902), het slegs 35 kinders gesterf, teenoor die byna 1000 kinders onder Esselen en Scholtz se bevel.

Teen 1902 het die Boeregeneraals besef die suksesse van die guerrilla-oorlog kan nie opweeg teen die lyding van die vroue en kinders in die konsentrasiekampe nie. Op 31 Mei 1902 word die bittereinde-vrede in Vereeniging gesluit. De la Rey verwoord iets van die gemoedstemming tydens die vredesamesprekinge by Vereeniging: “U spreek van geloof – wat is geloof? Here, laat U wil, nie my wil, geskied! Ek vernietig my onder Gods wil!”
Die oorlog wat sowat twee en ’n halwe jaar geduur het, het Brittanje nagenoeg 200 miljoen pond en sowat 20 000 Britse lewens gekos. Milner se verskroeideaardebeleid het die twee voormalige Boererepublieke ekonomies vernietig. Bothaville, Bultfontein, Heilbron en Fouriesburg is in geheel verwoes. In Bethulie het daar slegs een bewoonbare huis oorgebly. In Frankfort het daar net agt huise bly staan. Dit was die geval in die meeste dorpe. Daar is bereken dat 30 000 plase tydens die oorlog afgebrand is. Voor die oorlog het Transvaal konserwatief bereken 1 000 000 beeste, 200 000 perde en 1 500 000 skape gehad. Na die oorlog was die getalle onderskeidelik 200 000 beeste, 50 000 perde en 400 000 skape. Die koste van die oorlog het vir die Republieke tussen £70 en 80 miljoen beloop. Die lewensverlies aan Boerekant word konserwatief op 35 000 bereken. Uiteindelik is 31 000 boere as krygsgevangenes na bannelingkampe soos Bermuda, Ceylon, Dalmanuta en St. Helena gestuur. Selfs Milner moes erken: “This place is a total wreck.”

Ramsay MacDonald, latere Eerste Minister van Brittanje, skryf in sy boek "What I saw in South Africa" dat na sý waarneming minstens twee uit elke drie Afrikaners deur die oorlog geruïneer is. In die hoofartikel in De Vereeniging van 23 September 1903 word vermeld dat daar na die oorlog 20 000 weeskinders in die twee gewese republieke was. Steyn, wat gedurende die oorlog deurentyd saam met die manskappe in die veld was, se gesondheid is in so mate verswak dat hy nooit weer ten volle herstel het nie.

In 1904 het Kruger as ’n banneling in Clarens, Switserland, gesterf. Kort nadat die skoknuus van Kruger se afsterwe Suid-Afrika bereik het, skryf Smuts aan Emily Hobhouse: “Hy was sonder twyfel die grootste figuur, beide moreel en intellektueel, wat die Boere tot dusver opgelewer het. In sy ysterwil en volharding, sy vasberadenheid om nooit op te gee nie, sy mistieke geloof in die hoërwêreld het hy die mees positiewe in almal van ons verteenwoordig. ’n Volk wat so ’n mens kan voortbring kan nooit ondergaan nie, en sal met God se hulp voortleef.”


Sedert Brittanje in 1877, onder die indruk dat meeste burgers dit sou verwelkom, die ZAR geannekseer het, het ’n moeisame stryd onder Paul Kruger begin om Transvalers vir vryheid te mobiliseer. Gelukkig het sukses veel wyer gestrek, met Afrikaners in die Vrystaat, Kaapkolonie en Natal wat hulle met die Transvalers geassosieer het. Toe die ZAR sy onafhanklikheid in 1880 eensydig herstel het, het Brittanje opgemars om die “opstand” te onderdruk. Hulle is egter by Majuba, op die grens tussen Transvaal en Natal, ’n vernietigende slag toegedien. Die belangrikste daarvan was nie die militêre oorwinning nie (dit het selfs Kruger se diplomasie bemoeilik) maar die samesnoering van Afrikaners oor alle grense. Wat hier volg, is die gelukwensing van Paul Kruger, die staatsman, aan die dapper burgers wat die oorwinning moontlik gemaak het.

Paul Kruger bedank Majuba -vegters

Kort na die Slag van Majuba is die Pretoria-konvensie gesluit, wat die ZAR se selfregering herstel het, maar nie volle onafhanklikheid nie. Bepalings oor die republiek se wesgrens was ook onbevredigend. Daarop het in 1884, as gevolg van Kruger se vernuftige diplomasie, die Londen-konvensie gevolg. Die ZAR is onafhanklik verklaar, met die beperking dat buitelandse verdrae (behalwe met die OVS) nie sonder Britse goedkeuring gesluit kon word nie. Dit is soewereiniteit genoem. As die krag van Brittanje met die ZAR (voor die ontdekking van goud) vergelyk word, was dit ’n diplomatieke kragtoer van Kruger. Hier volg die teks van dié verdrag.

Londenkonvensie -1884

In Afrikaanse geskiedskrywing was daar lank ’n neiging om, vanaf die Groot Trek, die Kaapkolonie grootliks te ignoreer, of Kaapse Afrikaners as blote Britse onderdane te bestempel. In werklikheid het ’n nasionale bewuswording plaasgevind, waarsonder die prestasies van latere geslagte Afrikaners ondenkbaar sou wees. Een voorbeeld daarvan was die Afrikanerbond, ’n politieke party en kulturele beweging wat groot invloed sou uitoefen. Onder leiding van ‘Onze’ Jan Hofmeyr is Afrikaners van hulle identiteit en bande met die Boererepublieke bewus gemaak.

Afrikanerbond – Grondwet

Nadat goud in die ZAR in 1886 ontdek is, het Britse imperialiste al meer daarin belang gestel. Die ZAR het byna oornag ’n streeksmag geword en moes noodgedwonge die instroming van derduisende “Uitlanders” – grootliks Engelssprekend – toelaat. President Kruger wou nie burgerregte aan dié mense toestaan voor 15 jaar se inwoning nie, wat tot heelwat ontevredenheid gelei het. Ten spyte van doelgerigte pogings het dit egter nooit tot ’n opstand gelei nie, en imperialiste in Londen het besef dat hulle self die inisiatief sou moes neem om die Transvaalse goudvelde in te palm. Troepe is op die Transvaalse grense saamgetrek in getalle wat net op naderende oorlog kon dui. Kruger en die Volksraad wou nie wag tot die mag oorweldig en is nie en het op 9 Oktober 1899 ’n ultimatum aan Brittanje gestuur om hulle troepe binne twee dae te onttrek. Dit het nie gebeur nie, en die grootste oorlog in die Suid-Afrikaanse geskiedenis (die Anglo-Boereoorlog of Tweede Vryheidsoorlog) het uitgebreek.

Ultimatum aan Brittanje – 1899

Die Republiek van die Oranje-Vrystaat is nie direk deur Engeland bedreig nie. Tog was hulle eensgesind met hulle noordelike bure en het besef dat hulle in ’n oorlog tussen Brittanje en die ZAR moeilik neutraal sou kon bly. Met groot eensgesindheid het hulle die oorlog betree en van die grootste helde opgelewer – manne soos generaals Christiaan de Wet en JBM Hertzog. Later, toe baie Transvalers wou oorgee, was dit die Vrystaatse vegters wat nuwe lewe in die stryd geblaas het. In die volgende dokument roep president MT Steyn sy burgers op om aan die oorlog deel te neem.

Steyn roep Vrystaters op tot oorlog

Die Anglo-Boereoorlog was die mees omvattende oorlog wat Suid-Afrika ooit gesien het. Al was die stryd tussen twee Boererepublieke en die Britse Ryk, het dit die hele land se bevolking betrek. Van Kapenaars is verwag om trou aan die Britse Kroon te wees en talle rebelle, wat liewer met hulle volksgenote saamgeveg het, is tereg gestel. Ander het ’n bloeiende handel beleef met die Britse weermag se oneindige behoefte aan perde, voer en voedsel. Swart- en bruinmense is aan beide kante as nie-vegtende deelnemers aangewend. Baie seuns het as penkopsoldate aan die oorlog deelgeneem, terwyl vrouens, kinders en ou mans die boerderye onderhou het – die ekonomiese basis van die republikeinse volksleër. As gevolg daarvan is konsentrasiekampe ingerig, waar bykans 27 000 vroue en kinders omgekom het. Die dodetal in kampe vir nie-vegtende swartmense was omtrent ewe hoog.

Aan die einde van die oorlog was daar Bittereinders in die veld, krygsgevangenes in oorsese kampe, “hendsoppers” wat die stryd opgegee het en “joiners” wat na die Engelse oorgeloop het. In die Kaap en Natal was daar “lojale” Afrikaners (lojaal aan Brittanje) en Rebelle. Na twee en ’n half jaar het Boereleiers die knie voor Britse oormag gebuig. Merkwaardig is dat skadevergoeding aan hulle gegee is en dat hulle binne enkele jare weer politieke beheer geneem het. Wat volg, is die teks van die Vredesverdrag van Vereeniging (plek van beraadslaging) wat op 31 Mei 1902 in Pretoria onderteken is.

Vredesverdrag van Vereeniging

Voordat die Groot Trek plaas gevind het, praat the Nederlandse setlaars in die Kaap "Kaaps Nederlands" as spreektaal gebruik, maar Nederlands as skryftaal: al hul boeke, veral die Bybel is in Nederlands geskryf. Die Boererepublieke het hierdie taalstruktuur geerf. Met die stigting van die republieke word Engels veral onder intellektuele Afrikaners al hoe meer en meer gebruik. In 1875 is die Genootskap van Regte Afrikaners in die Kaapkolonie deur, onder andere, SJ du Toit met die doel om Nederlands met Afrikaans te vervang, gestig. Hierdie genootskap was die begin van die Eerste Taalbeweging. Nie al die Nederlands-sprekende setlaars het die GRA ondersteun nie – onder andere, Hofmeyr en die Afrikanerbond het Nederlands bo Afrikaans verkies.

In 1881 het du Toit die Driemanskap gepleit om Afrikaans as amptelike taal van die ZAR te erken, maar in 1882 het die Onderwyswet Hollands as die uitsluitende medium van onderwys gemaak, maar in 1892 kon skole onderwys in Engels gee mits die kinders leer om Nederlands te skryf. Vanaf 13 Maart 1882 word du Toit Superintendent van Onderwys in die ZAR. In 1890, nadat hy bankrot gespeel het, het hy na die Kaap teruggekeer en hy het meer anti-Transvaals en meer pro-Brits geword. Met sy groeiende ekonomie moet die ZAR heelwat staatsbeampte van andere lande in diens neem. In 1895, vanuit 1 958 amptenare is 306 Hollanders en 682 Transvalers, dus kom die Eerste taalbeweging in die ZAR tot 'n stilstand. Nogtans, toe Deneys Reitz, destyds 'n bittereinde, die eerste weergawe van sy boek "Commando" tussen 1902 en 1906 geskryf het, het hy 'n "Nederlandse dialek, 'n voorloper van Afrikaans gebruik".

Die Tweede Taalbeweging was een van die oorsake van die Tweede Vryheidsoorlog.

Die vlag van die ZAR was die Vierkleur. Dit is ontwerp deur Dirk van der Hoff, die eerste predikant in die ZAR. Die rooi, wit en blou bane dui op die Nederlandse vlag. Die groen baan is ’n simbool van hoop, jeug en groei.

Die landswapen van die Transvaal was die amptelike heraldiese simbool van die Suid-Afrikaanse Republiek van 1866–1877 en weer van 1881–1902, en later die simbool van die Provinsie Transvaal van 1954 tot 1994. Dit is nou uitgedien.

Die nationale feesdag van die ZAR was Majubadag (27 Februarie). Op 31 Mei 1882 het die ZAR Volksraad besluit dat 27 Februarie ’n openbare feesdag sal wees ter herdenking aan die veldslag toe Piet Joubert die Britse leër by Majuba beslissend verslaan het. Na 1902 is die dag nie weer gevier nie. In 1940 het die Ossewabrandwag die feesterrein aangekoop en ’n paar jaar lank daar feesgevier. Na 1994 word die dag jaarliks deur kultuurorganisasies as simbool van Afrikaners se vryheidstrewe herdenk.

Die vlag herinner sterk aan die Nederlandse wortels van die Vrystaatse republiek. In die linkerkantste hoek van die Vrystaatse vlag is die Nederlandse vlag, en die lemoenboom herinner aan die Huis van Oranje wat die Nederlandse koningshuis is.

Die wapen van die Oranje-Vrystaat was die amptelike heraldiese simbool van die Oranje-Vrystaat as republiek vanaf 1857 tot 1902, en later as provinsie vanaf 1937 tot 1994. Dit is saamgestel uit 'n wapenontwerp wat die koning van Nederland aan die republiek geskenk het, en elemente uit die republiek se grootseël. Die wapen word nie meer amptelik gebruik nie.

Die nationale feesdag van die Vrystaat was Vrystaatdag (23 Februarie). Die Vrystaatse Republiek was die eerste staat in Suid-Afrika wat op gereelde basis hul onafhanklikheid gevier het. Op 23 Februarie 1854 is die Bloemfontein-konvensie onderteken waardeur die Vrystaat sy onafhanklikheid verkry het. Reeds in 1856 het die Volksraad dié dag tot openbare vakansiedag verklaar. Die dag is gevier tot die uitbreek van die oorlog in 1899.

<div style="text-align: center; margin: 0 10% 1em 10%;">
<div class=toccolours style="font-size: 100%; margin-bottom: 1em;">
   "Hierdie biografie behoort te word met die artikel" Jan Brand. "Tydens die saamsmelding, moet betroubare verwysings ingesluit word. In meeste gevalle sal "Historia Junior" 'n betroubare verwysing wees mits dit met die Wikipedia <nowiki><ref>


</doc>
<doc id="117201" url="https://af.wikipedia.org/wiki?curid=117201" title="Empedokles">
Empedokles

Empedokles (Grieks: Ἐμπεδοκλῆς) (Akragas, Sisilië, ca. 492 v.C. - Peloponnesos, ca. 432 v.C.) was 'n Griekse, pre-Sokratiese filosoof. Hy was 'n tydgenoot van Zenon van Elea, die 'n leerling was van Parmenides. Hy was 'n staatsman, digter, godsdiensleraar, redenaar, profeet, dokter, wonderdoener en wysgeer. Empedokles word met Herakleitos, Leucippus, Democritus en Anaxagoras gereken as 'n lid van die Griekse natuurfilosowe.

Taamlik volledige dele van sy didaktiese poësie het bewaar gebly. Empedokles se bydrae tot die filosofie bestaan nie soseer uit die afleiding van 'n nuwe teorie nie, maar uit die samevoeging van elemente van vroeë opvattings. Hy kombineer elemente uit die filosofië van Herakleitos en die Eleate. Hy staan onder sterk invloed van die Pythagorisme. So glo hy in sielsverhuising en was hy 'n vegetariër. Hy het homself as 'n god beskou.

Empedokles het 'n goeie reputasie as 'n geneser. Hy sou met eselvelle 'n skand gemaak het om die sterk winde wat die gewasse verniel te keer en so ook die verspreiding van siektes teen te werk. Ook het hy 'n moeras drooggelê om siektes te verminder. Daar word aan hom selfs goddelike krag toegeskryf. Hy so glo op 'n wonderweklike wyse 'n vrou uit die dood opgewek het. Empedokles word beskou as één van die pluralistiese filosowe.

Empedokles ontdek dat lug 'n afsonderlike substansie is. Dit illustreer hy as volg: wanneer'n emmer onderstebo in die water gedruk word, stroom die water nie daarin nie. Hy weet dat die maan geen lig uitstraal nie, maar slegs weerkaats. Hy dink dat dit ook vir die son geld. Hy vermoed dat die lig met baie hoë snelheid voortplant. Vermoedelik leer hy van Anaxagoras dat sonsverduistering ontstaan aangesien die maan voor die son skuif.

Empedokles was op die hoogte van die geslagtelikheid van plante. Hy verkondig egter 'n fantastiese evolusieleer. Hiervolgens was daar in die begin allerlei losse ledemate, wat willekeurig by mekaar kom en eenheid soek. Slegs die beste kombinasies kon hulself handhaaf. Daarby ontstaan eers die lae organismes: eers plante en diere, later die mens; eerstens wesens wat beide geslagte in hulself verenig, later afsonderlike vroulike en manlike wesens.

Thales van Milete beskou die water as die oer-element; Anaximenes die lug; Herakleitos die vuur en die Eleate die aarde. Empedokcles het hierdie sienings tot 'n eenheid te verenig. Hy stel hierdie elemente gelyk aan mekaar is, en kom so tot die leer van die vier elemente: aarde, water, lug en vuur. Hierdie verskille is kwalitatief, is ewig, en kan hulself in verskillende verhoudinge met mekaar verenig om die aanskyn te gee aan die wêreld om ons heen.

Hy neem waarskynlik aan dat die grondstowe voorkom as onwaarneembaar klein deeltjies. Die dinge verander deur die samekoms en weer uiteengaan van hierdie deeltjies, onder invloed van die krag liefde (Grieks: φιλία) en haat (Grieks: νεῖκος). Hierdie spel van aantrekkende en afstotende kragte gebeur by toeval en is noodsaaklik, terwyl dit 'n kringloop vorm. Hierdie kringloop vind plaas in 'n sogenaamds perfekte meetkundige ligaam: 'n Sfeer. Op 'n bepaalde oomblik is die elemente volledig vermeng deur liefde. Dan word hulle deur haat geleidelik weer geskei (vuur en lug gaan na die buitenkant van die Sfeer), om vervolgens deur liefde weer verenig te word en na die begintoestand terug te keer. Dit is dus 'n voortdurende stryd en aantrekking tussen die kragte van liefde en haat, waarby hulle mekaar in heerskappy afwissel. Empedokles se dinamiese konsep van 'n kosmogonie waarby die elemente steeds opnuut weer terugkeer en nuwe samenstellings vorm, word 'n sikliese universum genoem.

In die geval van Herakleitos was dit slegs die stryd wat veranderinge teweegebring het. Empedokles glo egter dat dit beide die stryd én die liefde is wat veranderinge stuur. Plato sou later die idees van beide saamvoeg in “Die Sofist”.

Hierdie leer van die vier elemente kan ons sien as die eindpunt van die soeke na die oersubstansie, wat die Ioniese filosofie oorheers.

Die gelyke word deur die gelyke geken, "in die sin dat ons sintuie die gelyke ordening van elemente aanneem, in die mate waartoe dit dinge buite ons beantwoord."(Störig, 1964, p132) Johann Wolfgang von Goethe sou later opmerk dat ons oog die son kan sien omdat dit met die son verwant is.

Dit wil voorkom of Empedokles van mening was dat hy goddelik was. Die verhaal oor sy dood kom moontlik van 'n komediedigter: om die stelling van sy onsterflikheid, te bevestig sou hy in die krater van die Berg Etna gespring het. Volgens die digter sou egter net één van sy brons sandale weer uitgespoeg word deur die berg.

Plato neem kennis van die idees van Empedokles. Invloede van hom word gevind in ""Die Sofist"," ""Wette"," ""Faido"" en ""Timaios"." Aristoteles haal Empedokles egter meer aan as Plato, onder andere in ""Die respiratione"," ""Die sensu"," ""Die generatione et corruptione"" en ""Metafisika"." Aristoteles beskou Empedokles as 'n belangrike filosoof, maar was die nie altyd met hom eens nie. Die Neo-platonisie interpreteer Empedokles se leer op hul eie manier, wat ewenwel nie veel bygedra het tot verheldering van die oorspronklike opvattinge nie. Baie van die bewaar geblewe fragmente van Empedokle se werk is te danke aan die aanhalings deur die Neo-platonici.

Baie anekdotes oor Empedokle se lewe word via die Diogenes Laërtius oorgedra.

Op die kunsveld het die lewe en werk van Empedokles die Duitse digter Friedrich Hölderlin geinspireer tot die skryf van 'n treurspel, genaamd ""Der Tod des Empedokles"." Die Engelsman Matthew Arnold skryf 'n “dramatiese gedig” in twee bedrywe, genaamd ""Empedocles on Etna"." Friedrich Nietzsche het 'n drama ""Empedokles"," begin skryf maar nooit voltooi nie.


</doc>
<doc id="117202" url="https://af.wikipedia.org/wiki?curid=117202" title="2010 Aboe Dhabi Grand Prix">
2010 Aboe Dhabi Grand Prix

Die 2010 Formule Een Aboe Dhabi Grand Prix het op 14 November 2010 op die Yas Marina-renbaan in Aboe Dhabi plaasgevind. Dit was die negentiende en laaste wedren van die kampioenskapseisoen.



</doc>
<doc id="117208" url="https://af.wikipedia.org/wiki?curid=117208" title="SI-eenhede vernoem na mense">
SI-eenhede vernoem na mense

In 1861, tydens die ontwikkeling van die absolute elektriese eenheidstelsel (CGS) het Charles Tilston Bright en Latimer Clark die name ohm, volt, en farad vir elektriese weerstand, elektriese potensiaalverskil en elektriese lading te ere van Georg Simon Ohm, Alessandro Volta en Michael Faraday voorgestel. Hierdie voorstel kry die ondersteuning van William Thomson (Lord Kelvin). In 1881 is hierdie name deur die eerste Internasionale Elektriese Kongres (IEC) vir die praktiese elektriese eenheidstelsel (MKS) herdefineer, maar die farad word nou die eenheid van elektriese kapasitansie en nie die eenheid van elektriese lading nie.

Die konsep om eenhede die name van noemenswaardige wetenskaplikes te gee is daarna gebruik vir ander eenhede. Onder andere, is die gauss, maxwell, curie, röntgen samehangende eenhede in die CGS-eenheidsisteem, terwyl die ångstrom dikwels in optika gebruik was. Die SI eenheidssisteem is in 1960 deur die Algemene Konferensie vir Mate en Gewigte (CGPM) bekendgestel en bly onder hulle beheer.


</doc>
<doc id="117210" url="https://af.wikipedia.org/wiki?curid=117210" title="Gladde gousiektebossie">
Gladde gousiektebossie

Die gladde gousiektebossie ("Vangueria thamnus" (Robyns) Lantz) is 'n ondergrondse boom wat endemies aan Suid-Afrika is en in KwaZulu-Natal, die oostelike Vrystaat, Mpumalanga, Gauteng en Limpopo voorkom. Op die SANBI-rooilys is dit as "veilig" gelys.

Dit is een van ses spesies wat gousiekte kan veroorsaak.


</doc>
<doc id="117212" url="https://af.wikipedia.org/wiki?curid=117212" title="Ondergrondse boom">
Ondergrondse boom

'n Ondergrondse boom of ploegbreker is 'n plantspesie wat eintlik 'n boom is, maar waarvan net die kroon bogronds sigbaar is.

Hulle kom in grasveld-biome voor, veral in die Afrikasavanne. In die wetenskap word hulle "pyrogenic geoxylic suffrutices" of geoksiele genoem, omrede hulle ondergrondse houtige weefsels ("xylos" is hout in Grieks) het. Ondergrondse bome lyk bogronds soos klein takkies of struikies wat uit die grond groei, maar hulle is eintlik die uitlopers van 'n groot boom wat nie sigbaar is nie. Die hele area kan net een organisme wees. Ondergrondse bome kan baie oud word. Van hierdie bome het 'n beraamde ouderdom van ongeveer 13 000 jaar. Die grond beskerm hulle teen veldbrande en beweiding, omrede net die bogrondse dele aangetas kan word. Amper die enigste ding wat hulle kan dood is die mens se ploeg. In grond wat geploeg is, groei hulle nie terug nie. Dit is hoekom die ploeg 'n graslandbioom blywend kan verander.

Voorbeelde van ondergrondse bome is vyf van die ses spesies plante wat gousiekte veroorsaak. Net die gousiekteboom is 'n 'gewone' bogrondse boom. 'n Ander voorbeeld is die ploegbreker self, wat 'n ondergrondse koraalboom is wat baie ploeë gebreek het.

Geoksiele word in verskeie ordes van die eudikotiele aangetref: Asterales, Gentianales, Dillenales, Myrtales, Brassicales, Sapindales, Celastrales, Oxidales, Fagales, Rosales en Fabales. Dit wil sê dat hierdie verskynsel verskeie kere onafhanklik ontstaan het en dit is moontlik dat plante teruggekeer het na 'n lewenswyse as 'gewone' boom. 










































</doc>
<doc id="117215" url="https://af.wikipedia.org/wiki?curid=117215" title="Genetiese variasie">
Genetiese variasie

Genetiese variasie beteken dat biologiese stelsels – individue en bevolkings – oor ruimte verskil. Dit is die grondslag van die genetiese veranderlikheid van verskillende biologiese stelsels in ruimte.

Genetiese variasie is gebaseer op die variasie in die allele van gene in 'n genepoel. Dit kom binne sowel as tussen bevolkings voor en word ondersteun deur individuele draers van die variante gene. Genetiese variasie word teweeggebring deur lukrake mutasie, wat 'n permanente verandering in die chemiese struktuur van 'n geen is.

Genetiese variasie onder individue in 'n bevolking kan op 'n verskeidenheid vlakke geïdentifiseer word. Dit is moontlik om genetiese variasie te identifiseer gegrond op die waarnemings van die fenotipiese variasie in óf kwantitatiewe eienskappe (eienskappe wat voortdurend wissel en deur baie gene gekodeer word (bv., beenlengte in honde)) óf afsonderlike eienskappe (eienskappe wat in afsonderlike kategorieë val en deur een of 'n paar gene gekodeer word (bv., wit, pienk, rooi blomkleur in sekere blomme)).

Genetiese variasie kan ook geïdentifiseer word deur die ondersoek van variasie op die vlak van ensieme met behulp van die proses van proteïenelektroforese. Polimorfiese gene het meer as een alleel by elke lokus. Die helfte van die gene wat in insekte en plante vir ensieme kodeer, kan polimorfies wees, terwyl polimorfismes minder algemeen in gewerweldes is.

Uiteindelik word genetiese variasie veroorsaak deur die variasie in die volgorde van basisse in die nukleotiede in die gene. Nuwe tegnologie laat wetenskaplikes nou toe om die volgorde van DNS direk te bepaal, waardeur met behulp van proteïenelektroforese selfs meer genetiese variasie geïdentifiseer is as wat voorheen waargeneem is. ’n Ondersoek van die DNS het genetiese variasie in die koderingstreke sowel as in die niekoderende intronstreek van gene getoon.

Genetiese variasie sal fenotipiese variasie tot gevolg hê as variasie in die volgorde van nukleotiede in die DNS-volgorde 'n verskil in die volgorde van die aminosure in die proteïen wat deur daardie DNS-volgorde gekodeer word, tot gevolg het; en as die gevolglike verskille in die aminosuurvolgorde ’n invloed op die vorm, en dus die funksie, van die ensiem het.

Geografiese variasie in gene kom dikwels voor onder bevolkings wat in verskillende plekke woon. Geografiese variasie kan wees as gevolg van verskille in selektiewe druk of weens genetiese drywing.

Genetiese variasie in 'n bevolking word algemeen gemeet as die persentasie van die geenlokusse wat polimorfies is of die persentasie van geenlokusse in individue wat heterosigoties is.

Lukrake mutasies is die oorsprong van genetiese variasie. Mutasies is gewoonlik skaars en die meeste mutasies is neutraal of nadelig, maar in sommige gevalle kan die nuwe allele deur natuurlike seleksie bevoordeel word.

Poliploïdie is 'n voorbeeld van chromosoommutasie. Poliploïdie is 'n toestand waarin organismes drie of meer stelle van genetiese variasie (3n of meer) het. Die mutasie word begin deur 'n ouer, en wanneer die ouer voortplant, het die nageslag nou 'n kans om ook die mutasie-eienskap te ontvang. Wanneer daardie gemuteerde nageslag gereed is om voort te plant, het hulle weer die kans om daardie eienskap aan hulle nageslag oor te dra. Hierdie proses begin die eerste generasie van die gemuteerde nageslag.

Oorkruising en ewekansige segregasie gedurende meiose kan tot gevolg hê dat nuwe nuwe allele of nuwe kombinasies van allele voortgebring word. Verder dra ewekansige bevrugting ook tot die variasie by.

Variasie en rekombinasie kan gefasiliteer word deur transponeerbare en getransponeerde genetiese elemente, algemeen bekend as endogene retrovirusse, LINEs, SINEs, ens.

Vir 'n gegewe genoom van 'n meersellige organisme, kan genetiese variasie verkry word in somatiese selle of kan dit deur die kiemlyn geërf word.

Genetiese variasie kan in verskillende vorme verdeel word volgens die grootte en tipe van genomiese variasie wat onderliggend is aan genetiese verandering. Dit sluit in:

'n Verskeidenheid faktore hou genetiese variasie in bevolkings in stand. Potensieel skadelike resessiewe allele kan versteek word van seleksie in die heterosigotiese individue in die bevolkings van die diploïede organismes (resessiewe allele word slegs uitgedruk in die minder algemene homosigotiese individue). Natuurlike seleksie kan ook genetiese variasie in gebalanseerde polimorfismes in stand hou. Gebalanseerde polimorfismes kan voorkom wanneer heterosigote bevoordeel word of wanneer seleksie is frekwensie-afhanklik is.




</doc>
<doc id="117219" url="https://af.wikipedia.org/wiki?curid=117219" title="Steroog-lipvis">
Steroog-lipvis

Die steroog-lipvis ("Paracheilinus hemitaeniatus") is 'n vis wat voorkom langs die kus van Madagaskar en KwaZulu-Natal. In Engels staan die vis bekend as die "Starry-eyed wrasse".

Die vis word tot 9 cm lank. Dit het 'n lang lyf. Die volwasse mannetjies het 'n pienkerige lyf en daar is 'n geel area agter die pektorale vinne wat gevolg word met kort pers strepies.

Hulle leef in aflandige koraal- en rotsriwwe in water wat 20 tot 50 m diep is. Hulle is alleenlopend of kom in klein groepies voor wat bestaan uit verskeie wyfies en een mannetjie. Die visse vreet soöplankton en klein ongewerweldes.





</doc>
<doc id="117222" url="https://af.wikipedia.org/wiki?curid=117222" title="Balk-lipvis">
Balk-lipvis

Die balk-lipvis ("Hologymnosus annulatus") is 'n vis wat voorkom in die Stille Oseaan, die Indiese Oseaan, die Rooisee en aan die kus van Oos-Afrika suidwaarts tot by die noorde van KwaZulu-Natal. In Engels staan die vis bekend as die "Ring wrasse".

Die vis word tot 40cm lank, dit het 'n lang lyf met 'n gepunte snoet en die kleurpatroon verander soos die vis ontwikkel en groei. Aanvanklik is die visse bruin tot olyfbruin met nou, verikale swart strepe oor die sye. Die volwasse wyfies lyk ook so. Die volwasse mannetjie is groen wat neig na blougroen op die laer sye. Daar is ook 'n mengsel van nou pers strepe en blougroen lyne op die kop. Somtyds is daar ook 'n nou, vertikale streep oor die middel van die lyf. Die jonger vissies is liggeel met 'n breë, donkerbruin tot swart horisontale streep vanaf die snoet tot die stertvin. 

Die visse leef in aflandige koraalriwwe, gewoonlik aan die bokant van die riwwe en ook op die hellings in water wat 4 tot 40m diep is. Hulle is gewoonlik alleenlopend. Hulle vreet klein vissies en skaaldiere. Die vis is raar in Suid-Afrikaanse waters.





</doc>
<doc id="117230" url="https://af.wikipedia.org/wiki?curid=117230" title="Tongakatjiepiering">
Tongakatjiepiering

Die Tongakatjiepiering of wilde-appel ("Gardenia cornuta" Hemsl.) is inheems aan Suid-Afrika. Dit kom in die provinsies KwaZulu-Natal, Mpumalanga, Gauteng en Limpopo voor en ook in eSwatini en die suide van Mosambiek. Op die SANBI-rooilys is dit as "veilig" gelys. 
Die plant is 'n geoksiel.

Dit is 'n struikie of baie vertakte boom wat 3 tot 5 m hoog kan word. Sy takkies kan dik dorings dra. Die stam is witgrys van kleur en het 'n gladde bas. Die blare is ook glad en staan in groepies van drie saam. Hulle is 2-3 cm lank en glimmend groen van kleur. Die blomme is skouspelagtig. Hulle is wit, maar word later geel en het 'n aangename soet geur. Tussen Februarie en Augustus is daar talle goue peervormige vrugte wat 4-5 x 3-3,5 cm groot word. Apies en njala vreet die vrugte en help die saadjies versprei. 


</doc>
<doc id="117233" url="https://af.wikipedia.org/wiki?curid=117233" title="HMS Beagle">
HMS Beagle

Die HMS Beagle was 'n Cherokee-klas skip van die Britse Vloot. Dit is bekend as die skip waarmee Charles Darwin na Suid-Amerika gevaar het om natuurhistoriese studie te doen en plant- en dierspesies te versamel. Die skip is op 11 Mei 1820 van die Woolwich-skeepswerf op die Teemsrivier te water gelaat. Nadat dit vir vyf jaar vir militêre gebruik in reserwe gehou is, is dit op 27 September 1825 as 'n navorsingskip omgebou.

Op 22 Mei 1826 vertrek die "Beagle" (vir hidrografiese opmetings) om die waters van Patagonië en Vuurland te verken. Een van die plekke wat hulle gevind het, die Beagle-kanaal, is na die skip vernoem. Tydens die reis raak kapt. Pringle Stokes depressief en skiet homself. Hy sterf tien dae later. Robert FitzRoy het die kapteinskap by hom oorgeneem. Vier Vuurlanders is aan boord gebring met die doel om hulle tot die Christendom te bekeer, as sendelinge op te lei, en later weer na Vuurland terug te neem. Met sy terugkeer het die "Beagle" op 14 Oktober 1830 in Engeland vasgemeer.

Ná die eerste kaptein se selfmoord, wou kapt. FitzRoy nie die tweede reis alleen onderneem nie. Hy het iemand gesoek om hom te vergesel en het uiteindelik op Charles Darwin besluit.

Die "Beagle" vertrek op 27 Desember 1831 om opnames in Suid-Amerika te doen. Die vier Vuurlanders wat tydens die eerste reis opgelaai is, is ook na hul eiland van geboorte teruggeneem. Op pad terug besoek hulle die Galápagos-eilande, Australië en Suid-Afrika, waarna hulle op 2 Oktober 1836 weer in Falmouth in Engeland dok.

Darwin het 'n dagboek van die dinge wat hy tydens die reis gesien het gehou. Hy skryf dit later oor in 'n boek met die titel "Journal and Remarks" (Joernaal en kommentaar). Die boek is in 1839 as die derde volume van die amptelike verslag van die ekspedisie gepubliseer. Die boek was baie gewild en is 'n paar keer onder verskillende titels herdruk. Dit het uiteindelik as "The Voyage of the Beagle" (Die vaart van die "Beagle") bekend geword.

In 1837 vertrek die "Beagle" op sy derde reis om die kus van Australië te verken. Kommandeur John Clements Wickham was in bevel gewees. Oorblyfsels van die gestrande VOC-skip "Zeewijk" is onder ander op die reis gevind.

Hulle begin met hulle werk aan die westelike kus tussen die Swanrivier (moderne Perth, Australië) en die Fitzroy-rivier. Daarna doen hulle opmetings langs beide kante van die Bass-straat. In Mei 1839 vaar hulle noord na die kus van die Arafurasee (teenoor Timor) vir opnames. Hierdie reis het in 1843 ten einde geloop.

Talle plekke rondom die kus het hulle name aan hierdie reis te danke. Wickham het Port Darwin ter ere van Charles Darwin genoem. 'n Nedersetting daar word in 1869 die dorp Palmerston, wat in 1911 na Darwin herdoop is. Die Golf van Beagle is na die skip genoem.

Teen die einde van sy lewe is die "Beagle" as 'n doeaneskip langs die kus van Essex vir teensmokkel-patrollies ontplooi. In 1870 is die skip as skrootmetaal verkoop.


</doc>
