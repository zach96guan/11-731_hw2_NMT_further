<doc id="128859" url="https://af.wikipedia.org/wiki?curid=128859" title="Christiaan IV van Denemarke">
Christiaan IV van Denemarke

Christiaan IV (Deens: Christian den Fjerde; 12 April 1577 - 28 Februarie 1648) was van 1588 tot 1648 koning van Denemarke en Noorweë en Hertog van Sleeswyk en Holstein. Sy bewind van 59 jaar is die langste van enige Deense of Skandinawiese koning.

Christiaan het sy persoonlike bewind in Denemarke in 1596 in die ouderdom van 19 begin as lid van die Huis van Oldenburg. Hy word dikwels onthou as een van die gewildste en mees ambisieuse Deense konings. Hy het baie hervormings en projekte deurgevoer en ’n vlak van vooruitgang en rykdom gehandhaaf wat feitlik ongeëwenaar was in Europa. Hy het talle oorloë onderneem, waarvan die belangrikste die Dertigjarige Oorlog (1618–'48) was – dit het ’n groot deel van Duitsland verwoes, die Deense ekonomie ondermyn en Denemarke sommige van sy verowerde gebiede gekos.

Christiaan het die Noorse hoofstad, Oslo, hernoem tot "Christiania" na homself; die naam is tot in 1925 gebruik.

Christiaan was die oudste seun van koning Frederik II en Sofie van Mecklenburg-Schwerin. Deur sy ma se kant van die familie het hy afgestam van koning Hans van Denemarke; hy was dus die eerste afstammeling van koning Hans wat die troon bestyg het sedert die afsetting van Christiaan II.

Denemarke het in dié tyd nog sy konings gekies en dit was dus nie ’n uitgemaakte saak dat hy sy pa sou opvolg nie, maar in 1580, toe hy drie jaar oud was, het sy pa hom tot opvolger laat verkies.

Christiaan was elf toe sy pa dood is en hoewel hy toe koning geword het, het ’n raad namens hom regeer. Sy ma is nie toegelaat om ’n hand in die regering te hê nie. 

Christiaan het sy studies voortgesit en het die reputasie verwerf as ’n talentvolle student. Op 17 Augustus 1596 het die 19-jarige Christiaan sy kroningsmanifes onderteken. Hy is 12 dae later, op 29 Augustus, in Kopenhagen gekroon. 

Christiaan het ’n belangstelling in baie en verskillende sake getoon, insluitende ’n reeks binnelandse hervormings en die verbetering van Deense wapentuig. Nuwe vestings is gebou en die Deense vloot, wat in 1596 net 22 skepe gehad het, is uitgebrei tot sowat 60 in 1610. Christiaan het sommige self ontwerp. Hy het Denemarke se oorsese handel uitgebrei, die bou van fabrieke gesteun en baie geboue in die Nederlandse Renaissancestyl laat bou.

Sy suster, Anna het met koning Jakobus VI van Skotland getrou wat die Engelse troon in 1603 bestyg het. Om goeie betrekkinge te handhaaf, het Christiaan Engeland in 1606 amptelik besoek. Die besoek is algemeen as ’n sukses beskou. 

Ondanks Christiaan se baie pogings het die nuwe ekonomiese projekte nie ’n wins gemaak nie. Hy het na ander lande begin kyk vir ’n nuwe inkomste. In 1605 tot 1607 het hy ekspedisies na Groenlandse en Arktiese waterweë gestuur, onder meer om Deense heerskappy oor Groenland te vestig. Dit was egter onsuksesvol. in 1619 het ’n ekspedisie na Noord-Amerika gevolg. Die skepe het egter verdwaal en die koue, honger en skeurbuik het die lewe van die meeste bemanningslede geëis.

In 1611 het Christiaan ’n oorlog met Swede begin vir heerskappy oor die Oossee. Ondanks ’n gunstige vredesverdrag vir Denemarke in 1613, was daar nie groot voordele in nie. Hierna het hy deelgeneem aan die Dertigjarige Oorlog in Duitsland, waar hy ’n nederlaag gely het.

Swede was daarna, danksy sy oorwinnings in laasgenoemde oorlog, in staat om Denemarke vanuit die suide en ooste aan te val. Teen die einde van Januarie 1644 was die hele skiereiland Jutland in Sweedse hande. Hierdie onverwagse aanval het ’n verlammende uitwerking op Denemarke gehad. Die Deense vloot het verhoed dat Swede van Jutland na Funen vorder en het ook ’n Nederlandse vloot verslaan wat tot die Swede se hulp gekom het. Eindelik het die gesamentlike Sweedse en Nederlandse vloot die Deense vloot egter verwoes en die Deense militêre hulpbronne uitgeput. Christiaan was verplig om die bemiddeling van Frankryk en Nederland te aanvaar, en ’n vredesverdrag is eindelik op 8 Februarie 1645 onderteken. Denemarke en Noorweë het albei gebiede verloor en Swede het heerskappy oor die Oossee gekry.



</doc>
<doc id="128870" url="https://af.wikipedia.org/wiki?curid=128870" title="Pia Dijkstra">
Pia Dijkstra

Pietje Aafke (Pia) Dijkstra (gebore op 9 Desember 1954 in Franeker) is 'n Nederlandse politikus namens die Demokrate 66 (D66). Sedert 17 Junie 2010 is sy lid van die Tweede Kamer. Vroeër was sy aktief as televisievervaardiger, joernalis en televisie-aanbieder.

Ná die gymnasium aan die Stedelijk Gymnasium Leeuwarden vertrek Dijkstra na Amsterdam om teologie te studeer aan die Gemeentelijke Universiteit. Dié studie het sy nie voltooi nie. 

In 1978 had Dijkstra 'n toevallige ontmoeting met IKON-medewerker Jan Stroes, wat vir haar die begin inlui van 'n loopbaan in die omroepwereld. Sy tree by IKON in diens as voorligster, radiomedewerkster en regisseur van kerkdienste en werk daar vir ses jaar.

In 1984 maak sy die oorgang na Radio Nederland Wereldomroep waar sy as televisievervaardiger en televisie-aanbieder aan die slag gaan. Twee jaar later vertrek sy na Hier & Nou Radio van die NCRV en in 1988 word sy een van die vaste gesigte van NOS Journaal. Op 14 Julie 2000 bied sy vir die laaste keer NOS Journaal aan. In Oktober van daardieselfde jaar stap sy oor na AVRO. Sy bied daar Hoe Bevalt Nederland, Tien Lastige Vragen, Studio 2 ('n gesamentlike program van die omroepers wat op Nederland 2 uitsaai), Vinger aan de Pols en EénVandaag aan.

Dijkstra het op die 13de plek van die kandidatelys van die D66 vir die Tweede Kamerverkiesings van 2010 gestaan en sou daardeur geen Kamerlid word nie (D66 behaal tien setels), maar verower danksy 15 705 voorkeurstemme - elf stemme bo die kiesdrempel - tog 'n Kamersetel. In 2012 staan sy op die negende plek van die kandidatelys en word sy weer gekies, hierdie keer met 24 886 voorkeurstemme. In 2017 staan sy op die vierde plek van die kandidatelys en word sy weer gekies, hierdie keer met 120 557 voorkeurstemme.

Dijkstra is woordvoerder van Volksgezondheid, Welzijn, Sport en Emancipatie. Sy red onder meer 'n fonds wat die aanvaarding van homoseksualiteit onder bejaardes in versorgingstehuise bevorder. Ook dien sy saam met Boris van der Ham 'n mosie in om verpligte voorligting oor homoseksualiteit op alle skole te gee. Op 8 April 2008 word Dijkstra voorsitter van die Taskforce DeeltijdPlus, wat in opdrag van werkgewers, werknemers en owerheid vroue met deeltydse loopbane aanmoedig om meer ure te werk. Sedert Desember 2012 word hierdie mosie uitgevoer. Op 11 Junie 2013 word haar inisiatiefwetsvoorstel met kollega-Kamerlid Gerard Schouw van D66 om geen nuwe "gewetensbeswaarde trouamptenare" aan te neem, aangeneem. Dijkstra bepleit as Kamerlid outomatiese donorregistrasie (die "geen beswaar"-sisteem) en die toestaan van die kweek van menslike embrio's vir wetenskaplike doeleindes en spesifiek vir mediese eksperimente. Op 13 September 2016 stem die Tweede Kamer met die kleinste moontlike meerderheid in met 'n plan van Dijkstra vir outomatiese registrasie van orgaandonors, tensy mense beswaar aanteken. By die hoofrolstem stem 75 Kamerlede vir en 74 teen hierdie inisiatiefwet.

Dijkstra woon in Utrecht en is getroud met voormalige Schiphol-direkteur Gerlach Cerfontaine. Die egpaar het drie seuns.



</doc>
<doc id="128879" url="https://af.wikipedia.org/wiki?curid=128879" title="Adelheid Armhold">
Adelheid Armhold

Adelheid Armhold (gebore 4 Maart 1900 in Kiel) was 'n sopraan. Sy is van 'n Hollandse vader en Friese moeder gebore. Sy was deeglik onderlê in die sangtradisies van die Duitse, Franse en Italiaanse skole. Hoewel sy in Lieder gespesialiseer het, het sy ook groot welslae in operas behaal as Pamina "(Die towerfluit)" en Agathe "(Der Freischütz)" en andere. 

Haar stem het geleidelik dieper geword en dit was as mezzo-sopraan dat sy aan die einde van 1939 'n aanstelling as senior lektrise in sang aan die Musiekkollege in Kaapstad aanvaar het. Hier het sy bekendheid verwerf as sangeres en as leermeesteres van bekende Suid-Afrikaanse sangers soos Noreen Berry, Nellie du Toit, Zander Haagen, George van der Spuy, Désirée Talbot, Gé Korsten en andere. Aan die einde van 1965 het sy afgetree. Sedert die begin van 1977 is sy as sangonderwyseres werksaam aan 'n musiekskool in Honolulu. 

Sy was getroud met die bekende kunstenaar, professor Pranas Domšaitis.



</doc>
<doc id="128956" url="https://af.wikipedia.org/wiki?curid=128956" title="Sigismund Neumann">
Sigismund Neumann

Sir Sigismund Neumann (verengelste naam Sigmund, Fürth, Beiere, 1857 – Bournemouth, Engeland, 13 September 1916) was ’n mynmagnaat ("Randheer") aan die Witwatersrand en finansier.

Neumann was die seun van ’n Duitse Jood, Gustav Neumann. In sy laat tienerjare het hy na Suid-Afrika geëmigreer om sy fortuin in die Kimberleyse diamantmyne te soek. Eers was hy diamantkoper vir die firma V.A. en E.M. Littkie, daarna gaan hy na die Barbertonse goudvelde en toe goud op die Witwatersrand ontdek word, stig hy sy eie maatskappy.

Sy personeel in Johannesburg het uit bekwame medewerkers en tegnici bestaan, onder andere Charles S. Goldmann, 'n man met uitgebreide praktiese ervaring in die mynbedryf, Henry Hames Friedlander, 'n lid van die Reform Committee, William Daw, wat in 1915 voorsitter van die Kamer van Mynwese sou word, en Carl Hanau, wat 'n besonderse aanleg vir langtermyn spekulasie gehad het. Baie gou – nog voor enige van die ander mededingers – het hulle besef groot moontlikhede skuil in diep mynontginning; so groei S. Neumann en kie teen die middel van die jare negentig tot een van die top-10-mynmaatskappye aan die Rand, met beheer oor die New Modderfontein-, Witwatersrand Deep- en Cloverfield-myn, en met verteenwoordiging in die bestuur van Randfontein Deep en West Rand Consolidated. 

In die jare onmiddellik ná die Driejarige Oorlog (1899-1902) is Neumann se sakeryk uitgebrei om ook die beheer oor verskeie Transvaalse steenkoolmyne sowel as bykomende groot goudmyne in te sluit. Die Witbank Colliery sou mettertyd een van die wêreld se grootste steenkoolmyne word, want in die vroeë 1970's het dit jaarliks ongeveer 40 000 000 t steenkool geproduseer, amper twee derdes van die hele Republiek van Suid-Afrika se opbrengs.

Neumann het egter begin om sy (eie) sakebelange op Londen toe te spits. In 1910 het hy Suid-Afrika vir die laaste keer besoek, waarna hy hom aan die bestuurder-direkteurskap van die Transvaalse ondernemings onttrek het. Teen 1912 was die meeste van sy finansiële belange in Suid-Afrika reeds deur ander maatskappye oorgeneem. In Londen het Neumann ’n florerende handelsbank in vennootskap met Martin Luebeck, voormalige bestuurder van die Londense tak van die Dresdense Bank, tot stand gebring. Hierdie firma, Neumann, Luebeck en Kie., is verantwoordelik gehou om die kapitaal te verkry waarmee baie nuwe Suid-Afrikaanse mynondernemings gefinansier is. Hy was ook direkteur van die African Banking Corporation en die London Joint Stock Company.

In Londen het Neumann as afgetrede Randheer in 'n groot stadswoning te Piccadilly 146 gewoon en koning Eduard VII en sy koninklike gevolg dikwels onthaal in sy hertepark by Invercauld, 'n paar kilometer van Balmoral-kasteel af. Hy het ook 'n buiteverblyf naby Newmarket besit. 

In Londen was hy 'n aktiewe lid van die Berkeley-sinagoge. Hy is in 1912 tot baronet verhef. In 1913 het hy 'n klein maar baie verteenwoordigende versameling "pre-Raphaelite"-skilderye en -sketse aan die Johannesburgse Kunsmuseum geskenk.

Neumann het in 1890 getrou met Anna Allegra, dogter van Jacques Hakim van Alexandrië, en hulle het twee seuns en drie dogters gehad. Sy seun Cecil Gustavus Jacques (gebore in Londen, 9 Junie 1891), het hom as baronet opgevolg. 



</doc>
<doc id="128983" url="https://af.wikipedia.org/wiki?curid=128983" title="Edwin Goldmann">
Edwin Goldmann

Prof. Edwin Goldmann Edwin (Burgersdorp, Kaapkolonie, 12 November 1862 – Freiburg im Breisgau, Baden, Duitsland, 12 Augustus 1913) was ’n histopatoloog en chirurg.

Goldmann was die seun van B.N. Goldmann, 'n gesiene Duits-Joodse immigrant, vrederegter en lid van die afdelingsraad van Burgersdorp. Sy broer Richard (gebore 1861) was 'n suksesvolle sakeman aan die Rand en politikus, terwyl Charles Sydney (1868–1958) 'n Randse finansier en direkteur van verskeie mynmaatskappy was. Goldman het sy skoolopleiding aan die Albert Academy op Burgersdorp ontvang, waarna hy in 1876 na 'n gimnasium in Breslau, Duitsland, is. Hier het hy 'n besonderse aanleg vir musiek en wiskunde aan die dag gelê. Vervolgens is hy na die Universiteit van Freiburg, waar hy in 1885 sy artseksamen afgelê het.

Nadat hy afgestudeer het, het hy hom veral op die biologiese skeikunde toegespits en as deeltydse lektor onder die beroemde prof. Carl Weigert in Frankfurtgewerk. Van 1891 af was hy aan die universiteitshospitaal in Freiburg verbonde en in 1895 as buitengewone hoogleraar. Hy was ook hoofchirurg van die Diakonesse-hospitaal in dieselfde stad. 

Later het hy onder prof. Paul Ehrlich aan die Institut für Experimentele Therapie in Frankfort gewerk waar hy veral op die kleuring van lewende weefsel gekonsentreer het en tot belangrike gevolgtrekkings omtrent die gedrag van selfunksie onder normale en abnormale toestande gekom het. 

Tydens sy roemryke loopbaan het talle publikasies van hom verskyn, veral in Duitse mediese tydskrifte vir chirurgie en patologie. Die artikels het gehandel oor onderwerpe soos kwaadaardige gewasse, die metodes by operasies (onder meer aan die bors, slukderm en ureter) en die aanwending van X-strale by kankerdiagnose. Die laaste belangrike werk wat van hom verskyn het, was "Über die Vitalfärbung am Zentralnervensystem" (Berlyn, 1913). In 1913, net voor sy dood weens oogkanker, het Goldmann 'n referaat getitel "Vitalfärbung am Zentralnervensystem: Beitrag zur Physiopathologie des Plexus Choroideus und der Hirnhäute" voor die eksklusiewe Pruisiese Akademie vir Wetenskap gelewer.

Golden is, volgens E.M. Sandler in die "Suid-Afrikaanse Biografiese Woordeboek", "bestempel as 'n skitterende snykundige met ware idealisme en 'n omvangryke kennis. Hy kon die klavier bespeel, was 'n kunskenner en 'n belese man." Hoewel Goldmann hom nie weer in sy geboorteland gevestig het nie, het die resultate van sy wetenskaplike ondersoek ook die vooruitgang van die mediese wetenskap in Suid-Afrika bevorder. Daarbenewens het hy as 'n gebore Suid-Afrikaner op internasionale gebied erkenning vir sy wetenskaplike prestasies geniet.

Goldmann het ’n tyd lank in Londen gewoon. In 1906 is hy getroud met Lorna Lawrence Bosworth-Smith van Bingham's Melcombe, Dorset. Uit die huwelik is een seun en een dogter gebore. 



</doc>
<doc id="128990" url="https://af.wikipedia.org/wiki?curid=128990" title="Axoloti">
Axoloti

Die axolotl ("Ambystoma mexicanum") is ŉ Meksikaanse salamander wat ŉ goeie voorbeeld van neoteniese ontwikkeling is: al bly hierdie amfibiese dier sy hele lewe lank in ŉ larwestadium (ŉ paddavis) in die water, word hy tog geslagsryp en kan in hierdie vorm voortplant. Salamanders moet gewoonlik eers ŉ gedaantewisseling (metamorfose) ondergaan voordat hulle geslagsrypheid bereik en kan voortplant.

Die axolotl is 10 tot 17 cm lank en gewoonlik swart of donkerbruin van kleur met swart kolle. Albino axolotls wat wit of pienk is, kom ook redelik algemeen voor. Die axolotl se agterpote is baie klein en swak ontwikkel en sy stert is redelik lank. Die axolotl het In dorsale vin wat van sy nek tot aan die punt van sy stert loop. Onder die dier se stert is daar ook ŉ vin. Die axolotl haal asem deur drie veeragtige uitwendige kieue aan die kant van sy kop.

In broeityd skei die mannetjie ŉ spermkapsule af wat die wyfie dan met haar kloaak optel om haar eiers inwendig te bevrug. Sowat drie weke nadat die wyfie die bevrugte eiers in die water gele het, kaak die paddavissies (larwes) hul verskyning, Die axolotl bereik in hierdie larwestadium seksuele volwassenheid en kan dus in die toestand voortplant.

Die axolotl is eers deur navorsers as ŉ aparte genus, "Siredon", geklassifiseer totdat hulle vasgestel het dat hierdie diertjie onder sekere omstandighede sy uitwendige kieue en ander larwe- eienskappe kan verloor en deur metamorfose in ŉ volmaakte volwasse salamander kan verander. Hierdie verskynsel, wat neotenie genoem word, word dikwels toegeskryf aan die feit dat die water waarin die paddavissie van "Ambystoma mexicanum" hom bevind, te koud is of te min jodium bevat. Onder sulke ongunstige omstandighede is daar dikwels gevind dat ander salamandertipes ook nie ŉ metamorfose kan ondergaan nie, en dus ook nie in volwasse salamanders kan verander nie.

Om die verskynsel neotenie te ondersoek, is proefnemings met die axolotl gedoen waarin die watervlak van die akwarium, waarin die diertjies aangehou is, geleidelik verlaag is en skildklierekstrak vir die diertjies ingegee is om hom te dwing om ŉ volledige metamorfose deur te maak. Die axolotl se kieue en ander larwekenmerke het onder hierdie eksperimentele toestande verdwyn, en die diertjie het deur middel van sy nuut ontwikkelde inwendige longe asemgehaal.

Die axolotl is waarskynlik die enigste vorm van "Salamander" wat deur die mens geëet word. In Meksiko word dit as ŉ groot lekkerny beskou.



</doc>
<doc id="128992" url="https://af.wikipedia.org/wiki?curid=128992" title="Richard Goldmann">
Richard Goldmann

Richard Goldmann (gebore op Burgersdorp, Kaapkolonie, 1861) was ’n mynmagnaat en politikus.

Goldmann was ’n seun van B.N. Goldmann, 'n gesiene Duits-Joodse immigrant, vrederegter en lid van die afdelingsraad van Burgersdorp. Sy broer prof. Edwin Goldmann het roem as histopatoloog en chirurg verwerf, maar ná sy studie in Duitsland nie weer na sy vaderland teruggekeer nie. Nog ’n broer, Charles Sydney, was ’n vooraanstaande Witwatersrandse finansier en sakeman. Goldman het sy skoolopleiding aan die Albert Academy op Burgersdorp ontvang.

Hy was direkteur van verskeie myne en lid van die Johannesburgse stadsraad van 1904 tot 1907. Hy het in 'n aantal komitees gedien, onder meer in die Randse Waterraad en was lid van die Transvaalse wetgewende vergadering vir die kiesafdeling Newtown. 



</doc>
<doc id="128994" url="https://af.wikipedia.org/wiki?curid=128994" title="Charles Goldmann">
Charles Goldmann

Charles Sydney Goldmann (Burgersdorp, Kaapkolonie, 28 April, 1868 – Brits-Columbië, 7 April 1958) was 'n Witwatersrandse goudmynkenner, skrywer, verslaggewer, direkteur van verskeie maatskappye en 'n Britse parlementslid.

Goldmann was ’n seun van B.N. Goldmann, 'n gesiene Duits-Joodse immigrant, vrederegter en lid van die afdelingsraad van Burgersdorp. Sy broer prof. Edwin Goldmann het roem as histopatoloog en chirurg verwerf, maar ná sy studie in Duitsland nie weer na sy vaderland teruggekeer nie en is in 1913 in Duitsland oorlede. Nog ’n broer, Richard, was ’n vooraanstaande Witwatersrandse sakeman en politikus. Al drie het hul skoolopleiding aan die Albert Academy op Burgersdorp ontvang.

Goldmann het reeds as jong man sy fortuin opgebou uit mynbou en die opbrengs van sy bedrywighede gebruik om 'n landgoed, Schoongezicht, in die distrik Middelburg, Transvaal, te koop. Hy het ook ryk geword uit die volstruisbedryf. Goldmann is vereenselwig met die magtige mynbou- en finansiële groepe aan die Rand, was 'n vennoot in Sigismund Neumann se firmas in 1895, en teen 1905 voorsitter van ses mynboumaatskappy en direkteur van vele meer. Voor die Tweede Vryheidsoorlog is hy blykbaar na Duitsland, en wel ook na Engeland, waar hy in 1899 met die agbare Agnes Mary Peel (1869–1959), dogter van die liberale politikus sir Arthur Peel, eerste burggraaf Peel, getroud is. Sy is vereer met die Koninklike Rooi Kruis en is in 1901 'n Lady Grace of the Venerable Order of Saint John of Jerusalem gemaak. Hulle het drie kinders gehad.

Tydens die Driejarige Oorlog (1899–1902), toe hy 'n majoor in die Britse magte in Suid-Afrika was, het hy Winston Churchill as oorlogskorrespondent bygestaan en verslag gedoen vir "The Cape Argus" en "The Standard". Hy het ook werke oor die oorlog geskryf, onder meer "With General French and the cavalry in South Africa" (1902), "Cavalry in future wars" en oor die goudmynbou. Ná die oorlog het hy in Brits-Columbië gaan woon, waar hy die Nicola Stock Farm (later genoem Nicola Ranch) in Merritt begin het. Een van sy blywende nalatenskappe is die Monck-provinsiale park aan die oewers van die Nicolameer. Hy het 'n lang verslag oor die Driejarige Oorlog geskryf, het talle ander historiese werke geskryf en geredigeer en het "pre-Raphaelite"-kuns versamel, nes sir Sigismund Neumann.

Voor Uniewording het hy hom in Engeland gevestig, waar hy in die Londense direksie van Suid-Afrikaanse mynboumaatskappye gedien het en Unioniste-parlementslid was vir Penryn and Falmouth van 1910 tot '18. Hy was die eienaar van die tydskrif "The Outlook", wat hy ná die oorlog, toe dit 'n sukkelende weekblad was, gekoop het om sy politieke invloed te probeer uitbrei. Ten einde dit uit te bou tot 'n prominente platform vir die saak van tariefhervormers, het hy die joernalis J.L. Garvin as redakteur aangestel. Garvin het die weekblad kort voor lank in 'n belangwekkende publikasie omskep, maar ondanks die toename in aansien en sirkulasie kon "The Outlook" nie 'n wins toon nie. Ná 'n reeks meningsverskille tussen Goldmann en Garvin oor sakeaangeleenthede het Goldmann die tydskrif in Oktober 1906 aan lord Iveagh verkoop. Hy het pynappelbelange in Kenia gehad.

Aangesien hy steeds politieke aspirasies gehad het, het hy direk by die politiek betrokke geraak toe hy die kiesafdeling Penryn and Falmouth in Januarie 1910 se Britse algemene verkiesing wen. As Unionis het hy dié setel verteenwoordig tot dit in 1918 afgeskaf is.

Tydens die Eerste Wêreldoorlog (1914–'18) het Goldmann as majoor in die Cornwall Royal Garrison Artillery gedien. In 1919 het hy 'n stuk grond, Nicola Ranch and Town, in Brits-Columbië gekoop en dit eindelik uitgebrei tot 1 200 km². Sy eiendom het die hele ent tot by Monck-provinsiale park gestrek, die naam wat dit later gekry het. Hy het die park genoem na sy seun kommandeur Victor Robert Penryn Monck van die Koninklike Vloot. In Engeland het Goldmann in Trefusis House, Falmouth, gewoon tot hy omstreeks 1929 na die Jakobynse herehuis te Yaverland Manor verhuis het.

In die ouderdom van 82 het hy na Suid-Afrika teruggekeer en hom op Klipheuwel tussen Malmesbury en die Paarl gevestig. Sy kinders was Hazel Golmann (1904–1946), John Monk Goldmann (1908–1999), Victor Robert Penryn Monk Goldmann (1910–1987). Albei die seuns het hul naam wetlik in 1939 verander na Monck.

Sy werke sluit in, benewens dié hierbo genoem, "The financial, statistical and general history of the gold and other companies of Witwatersrand, South Africa" (1892); "South African mines" (1895–'96, saam met Joseph Kitchin); "Atlas of the Witwatersrand and other goldfields in the South African Republic" (1899, saam met baron A. von Maltzan).



</doc>
<doc id="129021" url="https://af.wikipedia.org/wiki?curid=129021" title="Gotthard-padtonnel">
Gotthard-padtonnel

Die Gotthard-padtonnel is 'n tonnel vir voertuie in die Alpe in Switserland. Dit is 16,9 km lank onder die St. Gotthardpas en verbind Göschenen met Airolo. Tydens die voltooiing van die tonnel was dit die langste tonnel vir voertuie. Konstruksie het op 5 Mei 1970 begin en die tonnel is op 5 September 1980 geopen. Die tonnel is min of meer parallel met die Gotthard-spoorwegtonnel. Dit bestaan uit slegs een buis met twee lane.

Op 24 Oktober 2001 was twee trokke in 'n ongeluk betrokke in die tonnel wat 'n vuur veroorsaak het. Elf mense het gesterf en vele meer is beseer, die meeste sterftes is veroorsaak deur gasse en rook. Die tonnel was gesluit vir twee maande en is eers heropen op 21 Desember 2001. Ná dié voorval word slegs 150 vragmotors per uur deur die tonnel toegelaat.



</doc>
<doc id="129022" url="https://af.wikipedia.org/wiki?curid=129022" title="Frederik III van Denemarke">
Frederik III van Denemarke

Frederik III (18 Maart 1609 - 9 Februarie 1670) was van 1684 tot met sy dood in 1670 koning van Denemarke en Noorweë. Hy was ook onder die naam Frederik II bestuurder (plaaslik prins-biskop genoem) van Verde (1623–'29 en weer 1634–'44) en bestuurder (prins-aartsbiskop) van Bremen (1635–'45).

Hy was die tweede oudste seun van Christiaan IV en Anna Katharina van Brandenburg. Hy is eers as troonopvolger oorweeg ná die dood van sy ouer broer, prins Christiaan, in 1647.

Om as koning gekies te word ná sy pa se dood het hy aansienlike invloed aan die adel oorgedra. Hy is in 1648 deur die Ryksraad as monarg aanvaar. As koning het hy twee oorloë teen Swede gevoer. Hy is in die oorlog van 1657 tot 1658 verslaan, maar het baie gewild geword nadat hy die oorlog van 1658 tot 1660 gewen het. Later daardie jaar het hy sy gewildheid gebruik om van die verkose monargie ontslae te raak en ’n absolute monargie in die plek daarvan in te stel; dit is in 1665 deur die wet bekragtig en het tot 1848 geduur. 

Frederik het met Sophie Amalie van Brunswyk-Lüneburg getrou, by wie hy sy erfgenaam en troonopvolger, Christiaan V, gehad het.



</doc>
<doc id="129023" url="https://af.wikipedia.org/wiki?curid=129023" title="Schalk Buys">
Schalk Buys

Ds. Schalk Petrus Bernardus Buys (Johannesburg (waarskynlik), 13 Oktober 1933 – 24 Junie 2005) was van 1960 tot 1997 predikant in vier gemeentes van die Gereformeerde Kerk.

Schalk Buys was die enigste kind van sy ouers en het aan die Rand skoolgegaan en gematrikuleer aan die Hoër Seunskool Helpmekaar in Johannesburg. 

Na sy skoolopleiding is hy na die PU vir CHO om te studeer vir predikant. Gedurende sy studiejare het hy ontwikkel in 'n gewilde leier wat hom op verskeie terreine van die studentelewe onderskei het. Hy het in verskeie komitees gedien en eindelik ook in die studenteraad. Vir sy optrede as rasieleierdirigent sou hy waarskynlik die langste onthou word. Sy fyn humorsin, gevatte antwoorde en welsprekendheid het hom 'n groot sukses gemaak as dirigent gedurende intervarsities, waartydens die opponente se dirigente goed deurgeloop het. 
Hy het homself 'n soort hoog-Hollands leer praat, maar dan vol kwinkslae en humor, sodanig dat op 'n kongres van die Afrikaanse Studentebond op Stellenbosch, nadat hy 'n toespraak afgesteek het, twee Hollanders gevra het wanneer hy dan na die Suid-Afrika geëmigreer het.

Ds. Buys se eerste gemeente as predikant was Barkly-Oos. waar hy gedien het van 1960 tot 1965. Daarna het hy agtereenvolgens Klipriviersberg (1965-1968, die gemeente se eerste predikant), Vanderbijlpark (1968-1975) en Parys vanaf 1975 tot 1997 bedien, toe hy sy emeritaat voortydig moes aanvaar weens swak gesondheid. Daarna het hy nog af en toe op uitnodiging gepreek, maar nadat hy 70 geword het, het hy weens sy gesondheidstoestand nie meer gepreek nie. 

In sy vrye tyd het hy graag houtwerk gedoen, halfedelgesteentes geslyp, met kanaries geboer en was hy ook ’n radioamateur. Hy was iemand met ’n wye belangstelling, soos gelyk het uit sy biblioteek waar, benewens al sy baie teologiese boeke. ook boeke oor 'n wye reeks onderwerpe gestaan het, ook oor sy stokperdjies. 

Ds. Wouter de Vos, wat saam met ds. Buys se studie aan die Teologiese Skool Potchefstroom in 1959 voltooi het, skryf in sy lewensberig in die "Almanak" van 2007: "Waar hy gegaan, opgetree en gearbei het, was hy bemind en gerespekteer." Hy skryf die Here het "Schalk met baie en mooi gawes begenadig, wat hy goed gebruik het in sy bediening. Dit is bekend dat hy met sy welluidende stem en goeie voordrag waarlik die Woord van God in al sy krag en waarheid verkondig het. Sy preke was weldeurdag, gegrond op deeglike eksegese en deeglik voorberei. Hy was ’n behoudende mens wat die evangelie suiwer en onvervals uitgedra het. 

"Daar was altyd groot waardering vir die wyse waarop hy katkisasie gegee het en die kategete so goed onderrig het dat hulle geweet het waaroor belydenis van geloof gegaan het en hulle werklik as volwasse gelowiges die groot verantwoordelikheid op hulle eie skouers kon neem om hulle geloof in die openbaar te bely. Op huisbesoek, siekebesoek en by probleemgevalle het hy die Woord helder en duidelik gespreek en in elke besondere situasie reg en op die man af toe-gepas. 

"In die kerkverband het hy sy deel bygedra. Hy het (in) verskeie deputategroepe gedien en gereeld sy insette op meerdere vergaderings gelewer. Ons het mekaar ten minste elke keer met 'n sinodesitting raakgeloop. 

"Hy was jare lank kapelaan vir die Parys-kommando en was drie keer saam met die kommando op die grens om die soldate ook daar geestelik te versorg. Daar was baie waardering vir sy werk in dié verband. Hy het ook dikwels by die kommando en elders as motiveringspreker opgetree. Schalk is ook op 'n stadium vir nege maande deur die destydse MEI na Nederland gestuur om immigrante te werf. Hy en sy gesin het hulle vir die tyd in Wilnis gevestig. Vir die kinders is dit van die aangenaamste jeugherinneringe."

Ds. De Vos beskryf ds. Buys as ’n "dienskneg van Jesus Christus wat nie aan eer- of roemsug gely het nie".

Ds. Buys is aan die einde van 1960 getroud met Hendrina Wilhelmina (Willa) van der Walt, wat hy aan die PUK ontmoet het. Ds. Wouter de Vos skryf: "Dit was waarlik 'n geseënde en gelukkige egverbinding." Hulle het drie kinders en twee kleinkinders gehad. Ds. De Vos beskryf ds. Buys as "'n liefdevolle en toegewyde eggenoot, 'n geliefde maar streng pa, maar nie ongenaakbaar nie (sy kinders kon met hom dinge uitpraat), en 'n oupa wat sy kleinkinders op die hande gedra het. Hy en sy vrou het hulle kinders 'n ware verbondsopvoeding gegee en hulle grootgemaak in die vrese van die Here."

Sy vrou het hom die nodige en liefdevolle steun gebied in sy werk. Sy het hom met raad en daad bygestaan. ln tye van siekte het sy hom met deernis versorg. Hy het onder meer 15 jaar lank aan troshoofpyne gely, wat selfs tot elke 36 uur teruggekeer het, iets waarvan min mense bewus was. Hy het ook ernstige hartprobleme ontwikkel in 1995 (op grond waarvan hy voortydig moes emeriteer op 63-jarige leeftyd). 



</doc>
<doc id="129024" url="https://af.wikipedia.org/wiki?curid=129024" title="Christiaan V van Denemarke">
Christiaan V van Denemarke

Christiaan V (15 April 1646 - 25 Augustus 1699) was van 1670 tot met sy dood in 1699 koning van Denemarke en Noorweë.

Hy was gewild by die gewone volk en is die eerste koning wat as absolute monarg gekroon is nadat dié soort monargie deur sy pa ingestel is. Hy het die absolutisme uitgebrei deur sy pa se praktyk te versnel om Holstein-adellikes en Deense burgers in die staatsdiens aan te stel. 

As koning wou hy sy mag as absolute monarg deur argitektuur wys, en hy het gedroom van ’n Deense Versailles-paleis. Sy leuse was "Pietate et justitia" ("Met eerbied en regverdigheid").

Christiaan V het die "Danske Lov" (die Deense Kode) in 1683 ingestel, die eerste regskode vir die hele Denemarke. Dit is opgevolg deur die soortgelyke "Norske Lov" (die Noorse Kode) van 1687. Hy het ook die landsregister van 1688 ingestel, waarmee probeer is om die grondwaarde van die verenigde koninkryk uit te werk sodat belasting regverdiger kan wees. 



</doc>
<doc id="129025" url="https://af.wikipedia.org/wiki?curid=129025" title="Baggerwerk">
Baggerwerk

Baggerwerk is die uitgrawe van grond onder water en die vervoer van die grond na die stortingsterrein. Die hoofdoel van baggerwerk is die versamel van grond vir bouwerk (kalk, sand, gruis, ens.), die uitvoer en onderhoud van waterboukundeprojekte in hawens en riviere, en die versamel van erts (tin, mangaan en goud). Baggermasjiene, wat gewoonlik op pontons gemonteer is, suig of grawe die grond op, wat dan met pype of vaartuie na die stortingsterrein vervoer word. Hoewel baggerwerk in enkele gevalle van die wal af deur middel van grypkrane kan geskied, is bagger masjiene gewoonlik op pontons (ŉ soort platboomvaartuig) geplaas. Die drywende eenheid wat uit pontons bestaan, kan uitmekaar gehaal en oor land vervoer word. By groter baggermasjiene bestaan die drywende eenheid uit een groot konstruksie met die nodige kompartemente. Die baggermasjiene word met sleepbote van die een baggerplek na die ander gesleep.

Groot baggermasjiene kan ook op die see vaar met ŉ bemanning wat spesiaal vir die taak opgelei is.

Een van die oudste soorte baggermasjiene is die emmerbaggermeul of moddermeul. Die werktuig bestaan uit ŉ hystoestel met ŉ deurloopketting waaraan emmers vasgeheg is. As die deurloopketting in beweging gebring word, skep die emmers deurlopend modder van die bodem op en bring dit na bo. Wanneer die emmers aan die bopunt van die hystoestel kom, stort elke emmer outomaties sy inhoud in die stortbakke. Die modder word met stortgeute na ŉ vaartuig wat langsaan lê, vervoer.

Wanneer ŉ groef op die bodem skoongebagger is, word die moddermeul vorentoe geskuif om die volgende stuk te begin bagger, Klein moddermeule se emmers hou gewoonlik 100 tot 450 liter elk, terwyl die groter moddermeule se emmers ŉ inhoud van tussen 600 en 900 liter het. Moddermeule kan verskeie soorte grond, selfs sagte rots bagger. By harde grondsoorte is die skepspoed sowel as die emmerinhoud egter laer.

Die suigbagger is ŉ  ponton wat op vyf of ses ankers lê Aan die voorkant hang ŉ  pyp vertikaal na onder in die water. Die pyp is aan die bokant verbind met die suigkant van ŉ  sentrifugale pomp (dit wil sê ŉ  pomp waarby van middelpuntvliedende krag gebruik gemaak word) en rus met die onderkant, die suigmond, op die grond.

Op die bodem ontstaan daar sterk waterstrome wat die gronddeeltjies losmaak en na die suigmond voer. So ontstaan ŉ gat waarvan die wande teen ŉ  reëlmatiger tempo inval, en sorg vir ŉ  reëlmatige toevoer van sand na die suigmond. Kleiner soorte suigbaggers kan ŉ produksie van 300 tot 500 meter per uur handhaaf.

As die suigdiepte egter dieper as 25 m is, daal die lewering skerp. Deur 'n tweede sentrifugale pomp in die suigpyp sowat 15 m onder die watervlak aan te bring, is daar al goeie volumes by suigdieptes van 50 tot 70 m gekry. 

Die kotterbagger se suigpyp is weer aan 'n soort leer vasgeheg, wat op sy beurt met skarniere aan die dryfdok vasgeheg is. Onderaan die suigpyp is 'n oop sluitmandjie vasgeheg waarop snytande of lemme aangebring is. Deur die sluitmandjie teen 'n bepaalde snelheid in die rondte te laat draai en terselfdertyd sywaarts te beweeg, word wigvormige stukke van die harde grond afgesny. Dit word verbrokkel en met die suigpyp boontoe vervoer. 

Die stortbagger is op sy beurt 'n selfvarende skip met 'n eie laairuimte. By die bou van hawens of grondherwinning is die suigpyp agtertoe gedraai en rus op die bodem op 'n stofsuiervormige kop, die sogenaamde sleepkop. Terwyl die stortbagger besig is om te bagger, vaar dit teen 'n snelheid waarmee die meeste grond, na gelang van die bepaalde omstandighede, opgesuig kan word. 

By growwe sand is die snelheid sowat twee kilometer per uur en by fyn sand vier kilometer per uur. 

Wanneer die sand net oor kort afstande vervoer moet word, word die baggermasjien bloot aan 'n vervoerpyp gekoppel, terwyl daar by groter afstande van 'n drukpomp gebruik gemaak word. Oor nóg groter afstande kan die sand in afsonderlike vaartuie wat langs die baggermasjien geanker is, gestort word. Sodra die vaartuig vol is, word dit met sleepbote na die stortingsterrein vervoer. Hier word die modder óf deur 'n hystrommel óf met 'n suigpyp uit die bakke verwyder. In die eerste geval word droë grond herwin wat direk verkoop kan word, en in die tweede geval 'n mengsel van modder, sand en water. 

In Suid-Afrikaanse hawens word die bewegings van die baggermasjiene beheer deur die hawebeheersentrum. Die kommunikasie geskied deur hoëfrekwensieradio's wat nie net die baggermasjiene se bewegings reël nie, maar ook dié van alle skeepsverkeer in die hawe. 

In die groter hawens, soos Kaapstad, Durban en Port Elizabeth, word die beheersentrum 24 uur per dag beman, terwyl 'n verminderde personeel snags die sentrums in Walvisbaai en Oos-Londen beman. Die hawebeheersentrums is ook toegerus met radar om die bewegings van die vaartuie te kontroleer wanneer die sig swak is.


</doc>
<doc id="129027" url="https://af.wikipedia.org/wiki?curid=129027" title="Frederik IV van Denemarke">
Frederik IV van Denemarke

Frederik IV (11 Oktober 1671 - 12 Oktober 1730) was van 1699 tot met sy dood koning van Denemarke en Noorweë. Hy was die seun van koning Christiaan V en Charlotte Amalie van Hesse-Kassel.

Frederik se belangrikste binnelandse hervorming was die afskaffing in 1702 van die sogenaamde "vornedskab", ’n soort lyfeieneskap in Seeland sedert die laat Middeleeue. Sy pogings was egter grootliks verniet weens die instelling van slawerny in 1733.

Ná die oorlog het die handel en kultuur geblom. Tydens Frederik se bewind is Kopenhagen egter deur twee rampe getref: die pes van 1711 en die groot brand van Oktober 1728 wat die grootste deel van die Middeleeuse hoofstad verwoes het. 

Frederik het met die Tweede Noordelike Oorlog (1700-1721) begin waarin Denemarke vir die eerste keer oor Swede geseëvier het. Die land kon egter nie verlore grondgebied in Suid-Swede terugwen nie. 

’n Groot deel van Frederik se bewind is gekenmerk deur ’n vete met familie. Twee van sy neefs, Karel XII van Swede en Frederik IV, Hertog van Holstein-Gottorp (die drie mans was kleinseuns van Frederik III van Denemarke), het saam ’n oorlog teen sy pa gevoer. Nadat hy eers deur Swede verslaan en gedwing is om die onafhanklikheid van Holstein-Gottorp te erken, het Frederik die volgende Hertog van Holstein-Gottorp, Karel Frederik (sy kleinneef), in 1713 uit Sleeswyk verdryf.



</doc>
<doc id="129029" url="https://af.wikipedia.org/wiki?curid=129029" title="Christiaan VI van Denemarke">
Christiaan VI van Denemarke

Christiaan VI (30 November 1699 - 6 Augustus 1746) was van 1730 tot 1746 koning van Denemarke en Noorweë. Hy was die oudste oorlewende seun van koning Frederik IV en Louise van Mecklenburg-Güstrow en word beskou as een van Denemarke se mees onbekende konings. Hy was egter ’n goeie politikus en is veral bekend vir sy outoritêre bewind. Hy was die eerste koning van die Huis van Oldenburg wat nie in ’n oorlog betrokke was nie. Sy leuse was "Deo et populo ("Vir God en die volk").

Christiaan het ’n beter opvoeding as sy pa en oupa gehad. Hy het Deens verstaan, maar Duits in alledaagse gesprekke gebruik. Hy was skaam en teruggetrokke en het nie baie met die publiek gemeng nie. 

Vir die eerste 10 jaar van sy bewind het hy baie met sy neef graaf Christiaan Ernst van Stolberg-Wernigerode beraadslaag. Die graaf het ’n sê in alles gehad, van die aanstelling van kokke in die koningin se kombuis tot die opstelling van beleide. Omstreeks 1740 het graaf Christiaan Ernst se lojaliteit na Frankryk verskuif en het sy invloed afgeneem. 

Een van Christiaan se grootste binnelandse hervormings was die instelling van die sogenaamde "stavnsbånd", ’n wet waarvolgens kleinboere verplig was om in hul tuisstreek te bly en wat die kleinboere onderwerp het aan die plaaslike adel en die weermag. Hoewel die idee daaragter was om ’n konstante getal soldate te verseker, is dit later algemeen beskou as die ergste onderwerping van die Deense kleinboere, en dit het Christiaan VI se reputasie geknou. Die wet is in 1788 afgeskaf.

Christiaan was waarskynlik die grootste Deense bouer van die eeu. Hy en sy vrou het verskeie paleise laat bou, waarvan sommige steeds staan. Sy buitelandse beleid was vreedsaam en Denemarke het altyd neutraal gebly. Wat die handel betref, was dit ook ’n tydperk van vooruitgang en verskeie nuwe maatskappye en banke is gestig.

Christiaan VI was bekend as ’n godsdienstige heerser. Die godsdienstige druk wat hy toegepas het, asook sy gebrek aan persoonlike sjarme, het hom een van Denemarke se ongewildste absolutistiese konings gemaak.



</doc>
<doc id="129032" url="https://af.wikipedia.org/wiki?curid=129032" title="Baileybrug">
Baileybrug

'n Baileybrug is 'n militêre hulpbrug waarby die monteerbeginsel van die meccanostel gebruik word. Dit bestaan uit eenvoudige reeds klaar gekonstrueerde standaardonderdele van staal, waarvan die grootste deur ses mans gedra kan word. Die brug, wat in 1940 deur sir Donald Coleman Bailey ontwerp is, het veral in die Tweede Wêreldoorlog 'n reuse rol in die Geallieerde opmarse in Europa en die Verre Ooste gespeel, en is veral deur die Suid-Afrikaanse Geniekorps in Italië met groot vrug gebruik. Dit word ook in enkele gevalle by padbou in vredestyd gebruik. 
Die baileybrug is veral gebruik om infanterie, pantservoertuie en artillerie- eenhede in staat te stel om byvoorbeeld 'n rivier oor te steek, en daar is in die Tweede Wêreldoorlog duisende van dié brûe deur die Geallieerdes gebou.

Die brug is saamgestel uit afsonderlike tralielêerpanele en ander verwisselbare onderdele wat vinnig inmekaargesit kan word om brûe van verskillende lengtes en dravermoë te bou. Elk van die panele is 3 m lank en 1,5 m hoog en het aan elk van die vier hoeke enkel- of dubbeloë wat met behulp van penne aan mekaar gekoppel kan word. Afhangende van die vraggewig of die afstand wat oorgespan moet word, kan die panele in een, twee of drie lae op mekaar of langs mekaar gelê word. So kan die dravermoë van 10 tot 100 ton wissel en die breedte van 10 tot 70 m. Die twee hoof balke word deur dwarsbalke verbind wat op hulle beurt op die onderste panele rus. Op hierdie dwarsbalke rus daar weer ander balke wat ŉ raamwerk vorm. Op die raamwerk word die brugoppervlak, wat gewoonlik uit hout bestaan, aangebring. Latere ontwikkelings het dit ook moontlik gemaak om teer-of metaaloppervlakke op die brug aan te bring.

By die normale toepassing is dit dikwels nie eers nodig om meganiese hulpmiddels te gebruik nie. Wanneer ŉ brug sonder tussenpilare oor ŉ rivier opgerig word, word die brug op die een oewer gemonteer en dan stadig op rollaers oorgeskuif na die ander kant. Die brug is dan voorsien van ŉ ‘neus’ wat, wanneer dit die ander oewer bereik, verder oorgestoot word en as basis vir die res van die monteerwerk gebruik word.

Wanneer ŉ brug van langer as 1000 m gebou moet word, word pontons gebruik. In so ŉ geval word die verskillende dele met skarniere aan mekaar geheg.
Een van die grootste baileybrûe wat deur Suid-Afrikaanse troepe in oorlogtyd gebou is, was die brug van 90 m lank oor die Arnorivier, by Empoli. Dit is in September 1944 deur troepe van die 8e, 12e en 42e Veldeskadron gebou.

Hul voortreflikste prestasie was egter die Springbokbrug oor die Po-rivier net ‘n paar dae voor die beëindiging van die oorlog in Europa. Die brug, wat versterk was, was 303 m lank.



</doc>
<doc id="129033" url="https://af.wikipedia.org/wiki?curid=129033" title="Frederik V van Denemarke">
Frederik V van Denemarke

Frederik V (31 Maart 1723 - 14 Januarie 1766) was van 1746 tot met sy dood koning van Denemarke en Noorweë en Hertog van Sleeswyk-Holstein. Hy was die seun van koning Christiaan VI en Sophia Magdalene van Brandenburg-Kulmbach.

Christiaan VI en sy vrou was diep gelowig en Frederik het ’n streng godsdienstige opvoeding gehad. Hoewel hy nie ongevoelig teenoor godsdiens was nie, het hy ’n hedonis geword wat die plesiere van die lewe soos wyn en vroue geniet het.

Frederik se plesierige lewe het die onderhandelings vir ’n huweliksmaat bespoedig; hy is op 11 Desember 1743 getroud met Louise, dogter van koning George II van Groot-Brittanje. Hulle het ses kinders gehad, waarvan een doodgebore is. Hy het egter vele verhoudings gehad en by een ander vrou nog vyf kinders gehad.

Op 6 Augustus 1746 is sy pa dood en hy het die troon bestyg. Frederik se persoonlike invloed was beperk. Sy lewe is deur alkoholisme gekenmerk en die grootste deel van sy regering is deur bekwame ministers waargeneem. Hulle het gesorg vir die vooruitgang van die handel en het Denemarke uit die Europese oorloë gehou. In dieselfde tyd is ’n skool vir arm seuns gestig en die land se eerste lotery begin. Albei bestaan vandag nog. Kuns en wetenskap het ook tydens Frederik se bewind gedy en hoewel hy nie self in kultuursake belanggestel het nie, het die publiek vryheid van uitdrukking geniet wat onbekend was onder Christiaan VI se bewind. 

Louise is skielik op 19 Desember 1751 oorlede en dit het ’n groot impak op die hoflewe gehad omdat sy so gelief was. Sy was in dié tyd swanger met haar sesde kind, wat saam met haar dood is. Op 8 Julie 1752 is Fredrik weer getroud, met Juliana Maria van Brunswyk-Wolfenbüttel. Sy was nie baie gewild nie weens haar rigiede Duitse etiket, wat heeltemal verskil het van dié van die Engelse Louise. 

Hul bekendste kind was prins Frederik, wat weer die pa was van koning Christiaan VIII van Denemarke en die oupa van Louise van Hesse, die toekomstige koningin van Denemarke.

In 1760 het Frederik sy been in ’n dronkenskapvoorval gebreek en dit het hom verswak. Hy is in die ouderdom van 42 oorlede, ná ’n bewind van 20 jaar. 



</doc>
<doc id="129034" url="https://af.wikipedia.org/wiki?curid=129034" title="Ketose">
Ketose

'n Ketose is 'n monosakkaried met een ketoongroep per molekuul. Die eenvoudigste ketose is dihidroksiasetoon, wat slegs drie koolstofatome het, en dit is die enigste een wat geen optiese aktiwiteit toon nie. Alle monosakkaried ketoses is reduserende suikers, want hulle kan tautomeriseer na aldoses via 'n aldol tussenproduk, en die gevolglike aldehiedgroep kan geoksideer word, byvoorbeeld in Tollens se toets of Benedict se toets. Ketoses wat gebind is in glikosides, byvoorbeeld in die geval van die fruktose gedeelte van sukrose, is nie-reduserende suikers.

Alle ketoses wat hier gelys is, is 2-ketoses, met ander woorde, die karbonielgroep is op die tweede koolstofatoom vanaf die punt:

Ketoses en aldoses kan chemies onderskei word met Seliwanoff se toets, waar die monster met suur en resorsinol verhit word. Die toets berus op die dehidrasiereaksie wat meer vinnig in ketoses plaasvind: waar aldoses stadiger reageer, en 'n ligte pienk kleur gee, reageer ketoses vinniger en sterker, om 'n donkerrooi kleur te gee. Ketoses kan isomeriseer na aldoses deur die Lobry-de Bruyn-van Ekenstein transformasie.


</doc>
<doc id="129036" url="https://af.wikipedia.org/wiki?curid=129036" title="2008 Bahreinse Grand Prix">
2008 Bahreinse Grand Prix

Die 2008 Formule Een Bahreinse Grand Prix is op 6 April 2008 op die Bahrein Internasionale Renbaan in Sakhir, Bahrein gehou. Dit was die derde wedren van die kampioenskapseisoen en is deur Felipe Massa in sy Ferrari gewen.


</doc>
<doc id="129037" url="https://af.wikipedia.org/wiki?curid=129037" title="Christiaan VII van Denemarke">
Christiaan VII van Denemarke

Christiaan VII (29 Januarie 1749 - 13 Maart 1808) was van 1766 tot met sy dood koning van Denemarke en Noorweë en Hertog van Sleeswyk-Holstein. Hy was van die Huis van Oldenburg en ’n seun van Frederik V en sy eerste vrou, Louise van Groot-Brittanje. Sy leuse was "Gloria ex amore patriae" ("Glorie deur ’n liefde vir die vaderland").

Christiaan se bewind was gekenmerk deur geestesongesteldheid en hy was vir die grootste deel daarvan slegs in naam koning. Sy halfbroer Frederik is in 1772 aangewys as regent van Denemarke. Van 1784 tot met Christiaan VII se dood in 1808 het sy seun, later Frederik VI, as nieamptelike regent opgetree.

Frederik V is op 14 Januarie 1766 dood en net weke voor sy 17de verjaardag is Christiaan aangewys as koning. Sy geestesongesteldheid het egter regeringsbesluite beïnvloed en sy dokter was veral bekommerd oor sy oormatige masturbasie. 

Die jong koning het verloof geraak aan sy 15-jarige niggie Caroline Matilda, die suster van koning George III van die Verenigde Koninkryk. Sy het nie geweet hy is geestesiek nie. Hulle is op 8 November 1766 getroud, in dieselfde jaar as waarin hy gekroon is. Ná sy troue het die koning hom te buite gegaan, veral met seksuele promiskuïteit. Hy het eindelik ál sieker geraak; van die simptome was paranoia, selfverminking en hallusinasies.

Intussen het die koning se dokter, Johann Friedrich Struensee, ’n al hoe groter invloed oor hom gekry en hy en die eensame Caroline Matilda het ’n verhouding aangeknoop. In 1772 is die koning se huwelik ontbind. Hy en Caroline Matilda het twee kinders gehad, die toekomstige Frederik VI en prinses Louise Auguste. Daar word egter algemeen geglo prinses Louise was Struensee se dogter, veral wanneer protrette van hulle vergelyk word. 

In dieselfde jaar is Struensee in hegtenis geneem en tereggestel ná ’n stortvloed van moderniserings en hervormings. Christiaan VII se stiefma, koningin Juliane Marie, het die beweging teen Struensee gelei en het ook die egskeiding bewerkstellig. 

Van 1772 af was Christiaan net in naam koning. Tussen 1772 en 1784 is Denemarke regeer deur koningin Juliana Maria, sy halfbroer kroonprins Frederik en die Deense politikus Ove Høegh-Guldberg. Van 1784 af het sy seun, Frederik, voltyds as prinsregent regeer. Sy regentskap is gekenmerk deur liberale en landbouhervormings, maar ook deur die begin van die Napoleontiese Oorloë.

Christiaan is op 13 Maart 1808 op 59 oorlede ná ’n beroerte. Hy is deur sy seun Frederik VI opgevolg.



</doc>
<doc id="129038" url="https://af.wikipedia.org/wiki?curid=129038" title="2008 Turkse Grand Prix">
2008 Turkse Grand Prix

Die 2008 Formule Een Turkse Grand Prix is op 11 Mei 2008 op die Istanbul Park-renbaan in Istanboel, Turkye, gehou. Dit was die sewende wedren van die kampioenskapseisoen. 

Die Brasiliaanse Ferraribestuurder Felipe Massa het die wedren gewen nadat hy uit die voorste posisie weggespring het. Lewis Hamilton van die McLaren-span het tweede geëindig en Massa se spanmaat, Kimi Räikkönen, het derde geëindig.


</doc>
<doc id="129039" url="https://af.wikipedia.org/wiki?curid=129039" title="Frederik VI van Denemarke">
Frederik VI van Denemarke

Frederik VI (28 Januarie 1768 - 3 Desember 1839) was van 13 Maart 1808 tot 3 Desember 1839 koning van Denemarke en van dieselfde tyd tot 7 Februarie 1814 koning van Noorweë. Van 1784 tot met sy troonbestyging het hy as regent opgetree in die tyd van sy pa se geestesongesteldheid. Hy was toe bekend as die "kroonprinsregent". Sy leuse was "Gud og den retfærdige sag" ("God en die regverdige saak"). Sedert sy bewind het Deense konings ’n Deense leuse gekies in plaas van een in Latyn soos voorheen.

Frederik was die seun van koning Christiaan VII en Caroline Matilda van Groot-Brittanje. As oudste seun van sy pa was hy van geboorte af die kroonprins. Christiaan VII het ernstige sielkundige probleme gehad, onder meer vermoedelik skisofrenie. Ná ’n opstand het Frederik se half-oom, ook Frederik, die regent geword, maar die werklike mag was in die hande van laasgenoemde se ma, koningin Juliana Maria, en die politikus Ove Høegh-Guldberg. Op 14 April 1784 het Frederik VI die regentskap oorgeneem tot met sy pa se dood in 1808.

Tydens sy regentskap het Frederik groot hervormings deurgevoer met die hulp van hoofminister Andreas Peter Bernstorff, insluitende die afskaffing van lyfeieneskap in 1788. Krisisse sluit in botsings met Brittanje oor neutrale skeepvaart. Dit het gelei tot twee Britse aanvalle op Kopenhagen, in 1801 en 1807. Die konflik het tot in 1814 voortgeduur.

Om sy onafhanklikheid van sy stiefma te wys, het Frederik sy eie vrou gekies: sy niggie Marie Sophie van Hesse-Kassel. Hulle is op 31 Julie 1790 getroud en het agt kinders gehad. Nie een van sy seuns het ’n volwasse ouderdom bereik nie en hy is ná sy dood deur sy neef Christiaan VIII, die seun van sy half-oom Frederik, opgevolg.

Frederik het op 13 Maart 1808 koning van Denemarke en Noorweë geword. Tydens die Napoleontiese Oorloë het hy probeer neutraal bly, maar ná die Britse aanval op Kopenhagen in 1807 het hy Napoleon se kant gekies. Ná die Franse neerlaag in 1812 in Rusland het die Geallieerdes hom weer gevra om sy lojaliteit te verander, maar hy het geweier. Baie Deense historici beskou die koning as hardkoppig, onbekwaam en gemotiveer deur ’n misvormde lojaliteit jeens Napoleon. Sommige moderne historici glo egter die koning het gedink die oorlog sou gou verby wees, dat Napoleon sou seëvier en dat hy sou help om Denemarke se belange te beskerm, veral in Noorweë.
Ná die Franse neerlaag in 1814 en die verlies van Noorweë het Frederik afstand gedoen van die liberale idees van sy regentskap en outoritêr begin raak. Sensorskap, die onderdrukking van alle opposisie en die swak ekonomie stel sy latere bewind in ’n skadu. 

Frederik VI was ’n beskermheer van sterrekunde en het in 1832 ’n goue medalje uitgeloof vir enigiemand wat ’n komeet met ’n teleskoop ontdek. Sy opvolgers het dit volgehou tot in 1850. Ná die ontdekking in 1835 van die Haraldskær-vrou in veenmos in Jutland, het Frederik VI beweer die mummie uit die Ystertydperk is die reste van koningin Gunnhild en hy het dit in ’n groot sarkofaag laat begrawe. Later het dit geblyk dié identifikasie is verkeerd, maar sy optrede het in dié tyd sy politieke agenda gepas.

Frederick VI is in die ouderdom van 71 oorlede. Hy het altesaam 55 jaar lank oor Denemarke regeer; 24 jaar as prinsregent en 31 jaar as koning. 



</doc>
<doc id="129042" url="https://af.wikipedia.org/wiki?curid=129042" title="Christiaan VIII van Denemarke">
Christiaan VIII van Denemarke

Christiaan VIII (18 September 1786 - 20 Januarie 1848) was van 1839 tot 1848 koning van Denemarke en in 1814 as Christiaan Frederik koning van Noorweë.

Christiaan was die seun van erfprins Frederik van Denemarke en hertogin Sophia Frederica van Mecklenburg-Schwerin. Sy grootouers aan vaderskant was koning Frederik V van Denemarke en Noorweë en sy tweede vrou, hertogin Juliana Maria van Brunswyk-Wolfenbüttel.

Hy is op 21 Junie 1806 met sy niggie hertogin Charlotte Frederica van Mecklenburg-Schwerin getroud. Hul oudste seun is op die dag van sy geboorte dood en hul tweede seun het later koning Frederik VII geword. Die egpaar is in 1810 geskei nadat Charlotte Frederica van owerspel aangekla is. Christiaan se tweede vrou was prinses Caroline Amalie van Sleeswyk-Holstein-Sonderburg-Augustenburg, die susterskind van Frederik VI. Hulle is op 22 Mei 1815 getroud. 

Christiaan het 10 buite-egtelike kinders gehad. Daar is gerugte dat die sprokieverhaalskrywer Hans Christian Andersen een van hulle was, maar daar is min getuienis om dit te staaf.

In Mei 1813 is Christiaan na Noorweë gestuur om die land se lojaliteit jeens die Huis van Oldenburg te bevorder ná Frederik VI se rampspoedige bande met Napoleon. Hy is selfs vir ’n paar maande tot koning van Noorweë verkies onder die naam Christiaan Frederik. Ná probleme met Swede en ’n Noorse nederlaag in ’n kort Sweeds-Noorse oorlog het hy egter geabdikeer. Op 4 November is Karel XIII van Swede verkies tot nuwe koning van Noorweë onder die naam Karel II.

Op 3 Desember 1839 het Christiaan VIII die Deense troon bestyg. Hy het gou sy liberale ondersteuners teleurgestel deur elke liberale projek te verwerp. Sy houding jeens die groeiende onrus in die dubbele hertogdom Sleeswyk-Holstein was dikwels twyfelend en halfhartig, en dit het sy posisie daar geknou. Eers in 1846 was hy duidelik ten gunste van Sleeswyk as ’n Deense gebied.

Sy enigste wettige seun, die toekomstige Frederik VII, was drie keer getroud, maar het geen wettige kinders gehad nie. Christiaan wou ’n opvolgingskrisis afweer; die gevolg was die verkiesing van die toekomstige Christiaan IX as erfprins.

Christiaan VIII is in 1848 aan bloedvergiftiging dood.



</doc>
<doc id="129043" url="https://af.wikipedia.org/wiki?curid=129043" title="Alexander Kowarsky">
Alexander Kowarsky

Alexander Leopold Kowarsky (datums onbekend) was ’n Suid-Afrikaanse sakeman en politikus wat met die M.B.E. vereer is vir sy diens in die Tweede Wêreldoorlog.

Kowarsky was die seun van John Kowarsky. Hy het sy skoolloopbaan aan die prestigeryke openbare Hoër Seunskool King Edward VII in Johannesburg voltooi en daarna sy B.Com. aan die Universiteit van die Witwatersrand verwerf. Nadat hy afgestudeer het, het hy by sy vader se firma aangesluit, maar dit was in 1939, en toe die oorlog kort daarna uitbreek, het hy as soldaat by die Transvaal Scottish aangesluit. Hy het diens gedoen in Oos-Afrika, Abessinië, die Westelike Woestyn en gevorder tot die rand majoor, maar is gewond in die Slag van Sidi Rezegh op 23 November 1941. Hy het na die Unie teruggekeer en senior stafoffisier (admin.) van die Kaapse Kommandement geword. 

Ná demobilisasie het hy ’n invoeronderneming in Johannesburg begin, maar met die koms van invoerbeheer het hy oorgeskakel na vervaardiging en die firma Green & Benham begin. Teen 1963 was hy direkteur van dié firma asook van Vulcan Manufacturing Co. en Groves (Edms.) Bpk. 

Hy was lid van die Transvaalse provinsiale raad vir Yeoville van 1951 tot 1959. Hy is in die algemene verkiesing van 1958 onbestrede as Volksraadslid vir die Verenigde Party in dieselfde kiesafdeling verkies, maar het sy setel bedank ten gunste van Marais Steyn, wat met 843 stemme teen Blaar Coetzee van die Nasionale Party in Vereeniging verloor het. So het hy die setel net van 13 Maart tot 25 April 1958 verteenwoordig.

Kowarsky was lid van die uitvoerende raad van die Suid-Afrikaanse Joodse Raad van Afgevaardigdes; lid van die Suid-Afrikaanse Sionistiese Federasie; voorsitter van die Progressiewe Party aan die Witwatersrand; nasionale adjunkvoorsitter van die Suid-Afrikaanse Joodse Oudstrydersliga; voorsitter van die skoolbeheerliggame van die King Edward VII-skool en die Hoër Meisieskool Athlone. Hy was getroud met Myra, ’n dogter van B. Meyerowitz. Hulle het twee seuns en twee dogters gehad. 


</doc>
<doc id="129045" url="https://af.wikipedia.org/wiki?curid=129045" title="Frederik VII van Denemarke">
Frederik VII van Denemarke

Frederik VII (6 Oktober 1808 - 15 November 1863) was van 1848 tot 1863 koning van Denemarke. Hy was die laaste monarg van die ouer koninklike tak van die Huis van Oldenburg en ook die laaste monarg met absolute mag. Hy het ’n grondwet onderteken vir die daarstelling van ’n Deense parlement, waarna die land ’n konstitusionele monargie geword het. Sy leuse was "Die volk se liefde, my krag".

Frederik was die seun van koning Christiaan VIII van Denemarke en hertogin Charlotte Frederica van Mecklenburg-Schwerin. Sy eerste twee huwelike, met sy kleinniggie prinses Vilhelmine Marie van Denemarke en hertogin Caroline Charlotte Mariane van Mecklenburg-Strelitz, het albei in skandale en egskeidings geëindig. 

Op 7 Augustus 1850 het hy ’n morganatiese huwelik aangegaan met Louise Rasmussen, ’n hoedmaker en eertydse ballerina. Hoewel baie mense teen haar gekant was omdat sy nie adellik was nie, het sy ’n stabiliserende uitwerking op hom gehad.

Daar is algemeen geglo Frederik sou nie kinders hê nie ondanks sy drie huwelike en talle verhoudings, maar bronne voer geen redes aan nie. Sommige meen hy was onvrugbaar. Daar is egter gerugte dat die koning wel ’n buite-egtelike kind gehad het by een van sy minnaresse, Else Maria Guldborg Pedersen (ook bekend as Marie Poulsen), ná sy eerste twee mislukte huwelike. Volgens die skrywer van ’n boek wat in 2009 gepubliseer is, is sy die agterkleindogter van Frederik VII, en besit sy vier briewe van die koning aan Marie Poulsen waarin hy vaderskap aanvaar. Die briewe word in die boek aangehaal. Buite-egtelike afstammelinge het egter nie ’n aanspraak op die Deense troon nie.

Daar word ook beweer Frederik het ’n selfdegeslagverhouding met sy vriend Carl Berling (1812-1871), ’n uitgewer en eienaar van die koerant "Berlingske Tidende", gehad. Die biseksuele Berling het ’n buite-egtelike seun by Louise Rasmussen gehad met die naam Carl Christian. Die koning was so geheg aan hom dat hy daarop aangedring het om die nuwe grondwet op die seun se agtste verjaardag, 5 Junie 1849, te onderteken. Die koning het toe met Louise getrou en die drie het in die paleis ingetrek, waar Berling aangestel is as kamerheer. Hy het dit tot in 1861 gebly. Nie baie besonderhede oor die omstandighede van die koning se huwelik met Louise is egter bekend nie.

Toe Frederik die troon in Januarie 1848 bestyg, was daar dadelik eise vir ’n konstitusie. Die Sleeswyk-Holsteiners wou ’n onafhanklike staat hê terwyl die Dene wou hê Suid-Jutland moet deel van Denemarke bly. In Maart het die nuwe koning ingewillig tot die einde van die absolute monargie en dit het gelei tot die Juniegrondwet van 1849. 

Deur sy bewind het Frederik oor die algemeen soos ’n konstitusionele monarg opgetree; hy het egter nie heeltemal opgehou om by die politiek in te meng nie. In sommige sake het hy sy magte sonder twyfel oorskry; aan die ander kant was die eerste Deense grondwet vaag oor die perke van die koninklike mag. Sy bewind word gekenmerk deur politieke en ekonomiese hervormings, soos die instelling van vrye handel in 1857. 

Omdat Frederik reeds in sy middeljare was terwyl Christiaan VIII koning was en dit nie gelyk het of hy kinders sal hê nie, het Christiaan ’n verlangse neef, prins Christiaan van Glücksburg, ’n afstammeling in die manlike lyn van koning Christiaan III, gekies as sy vermoedelike opvolger. Toe Frederik in 1863 sterf, het prins Christiaan die troon bestyg as Christiaan IX.



</doc>
<doc id="129046" url="https://af.wikipedia.org/wiki?curid=129046" title="1981 Suid-Afrikaanse Grand Prix">
1981 Suid-Afrikaanse Grand Prix

Die 1981 Suid-Afrikaanse Grand Prix was 'n Formule Libre-motorwedren wat op 7 Februarie 1981 op Kyalami gehou is.

Die wedren was oorspronklik geskeduleer om die eerste rondte van die 1981 FIA Formule Een wêreldkampioenskap te wees. Die voortslepende rusie tussen die Fédération Internationale du Sport Automobile (FISA) en die Formule Een Vervaardigersveniging (FOCA) het daartoe gelei dat FISA aangedring het op 'n datumverskuiwing wat nie aanvaarbaar was vir die Suid-Afrikaanse wedrenorganiseerders nie. Goedkeuring is uiteindelik gegee vir die wedren om voort te gaan op sy oorspronklike datum, maar as 'n Formule Libre-ren in stede van 'n rondte van die Formule Een Wêreldkampioenskap. Die afgegradeerde wedren is ondersteun deur die spanne geaffilieer met FOCA, maar nie deur die vervaardigerspanne (Alfa Romeo, Ferrari, Ligier en Renault) nie, wie almal verbind was aan FISA. Die elf spanne teenwoordig se motors was toegerus met glykantrompe, aerodinamiese toestelle wat onwettig is in Formule Een vir 1981 maar aanvaarbaar onder Formule Libre regulasies. Die afwesigheid van die vervaardigerspanne het beteken dat al 19 motors in die wedren deur Ford Cosworthenjins aangedryf was.

Die wedren is uiteindelik deur Carlos Reutemann in 'n Williams gewen, met Nelson Piquet tweede in 'n Brabham en Elio de Angelis derde in 'n Lotus.


</doc>
<doc id="129047" url="https://af.wikipedia.org/wiki?curid=129047" title="Alfred Abramowitz">
Alfred Abramowitz

Alfred Isedore Abramowitz (Reitz, Oranje-Vrystaat, 25 Augustus 1926 – onbekend) was ’n Suid-Afrikaanse sakeman en ingenieur.

Abramowitz was die seun van A. Abramowitz. Hy het sy opvoeding aan die St. Andrew-skool in Bloemfontein ontvang en daarna ’n B.Sc. (Ing.) aan die Universiteit van die Witwatersrand verwerf. Hy het in 1947 afgestudeer, en toe as assistent-ingenieur by Elgin Structures aangesluit. In Februraie 1954 het hy as vennoot van Z. Kampel aangesluit by Steelcon Structural Engineering, waarvan die naam in 1956 Kampel & Abramowitz geword het. 

Hy was verteenwoordiger van Wyk 7 in die Johannesburgse Noordoostelike Gebiedskomitee van die Buitestedelike Raad. Hy was ook ’n assosiaatlid van die SA Prestressed Concrete Development Board. 

Uit sy huwelik op 17 April 1955 met Helen, dogter van L. Rabinowitz, is twee dogters gebore. In die sestigerjare het die gesin by Studyweg 5, Glenhazel, gewoon. Sy stokperdjies was fotografie en gholf.



</doc>
<doc id="129048" url="https://af.wikipedia.org/wiki?curid=129048" title="Bernhardt Aronstam">
Bernhardt Aronstam

Bernhardt Aronstam (King William's Town, 2 November 1909 – onbekend) was ’n Suid-Afrikaanse sakeman.

Hy is in die Grensgebied gebore as die seun van J. Aronstam. Hy het sy skoolopleiding aan Dale-kollege op sy geboortedorp ontvang. In die Tweede Wêreldoorlog het Aronstam diens gedoen in die Midde-Ooste. In 1945 is hy met die rang kaptein gedemobiliseer. Ná die oorlog het hy by Bayer Products aangesluit as hul Kaapse besturende direkteur. In 1952 het hy na Brittanje verhuis om beheer oor te neem van die vervaardiging van Bayer se produkte aldaar. In 1956 het hy by die skoonheidsfirma van Helena Rubenstein aangesluit as bestuurshoof in Suid-Afrika.

Aronstam is op 30 Augustus 1949 met Margaret Ebsworth getroud. Twee dogters is uit die huwelik gebore. In die vroeë sestigerjare het hulle by Sentraallaan 5, Illovo, gewoon.



</doc>
<doc id="129049" url="https://af.wikipedia.org/wiki?curid=129049" title="Max Aronstam">
Max Aronstam

Max Aronstam (Komga, 29 Junie 1919 – onbekend) was ’n Suid-Afrikaanse sakeman.

Aronstam was die seun van J. Aronstam. Hy het sy skoolopvoeding aan die Queens-kollege op Queenstown (nou Komani) ontvang en nadat hy die skool verlaat het, in Pretoria by die staatsdiens aangesluit. Tydens die Tweede Wêreldoorlog het hy by die Suid-Afrikaanse Leër aangesluit en ná demobilisasie gaan werk by die BOAC. In hul diens het hy drie jaar in die Verre Ooste deurgebring. 

In 1947 het hy na Johannesburg teruggekeer en aangesluit by Pan American Airways (Pan Am). In 1952 het hy die firma World Travel Agency (Edms.) Bpk. in samewerking met die Schlesinger Corporation tot stand gebring, waarvan hy lank algemene bestuurder was.

Aronstam is op 11 Julie 1952 met Irene, dogter van J. Goldberg, getroud. Twee seuns en ’n dogter is uit die huwelik gebore. Sy stokperdjie was gholf. In die vroeë sestigerjare het die gesin by Wrenroselaan 48, BIrdhaven, Johannesburg, gewoon.



</doc>
<doc id="129050" url="https://af.wikipedia.org/wiki?curid=129050" title="George Behrman">
George Behrman

George Behrman (Worcester, Kaapland, 2 Junie 1913 – onbekend) was ’n Suid-Afrikaanse sakeman, besturende direkteur van Crown Mills Spice Works Bpk. en direkteur van verskeie maatskappye.

Behrman was die seun van L. Behrman. Nadat hy sy skoolopleiding aan die hoërskool op sy geboortedorp voltooi het, het hy sewe jaar lank gewerk by sy vader, die stigter van Worcester Gedroogde Vrugte Industrie, sodat hy die nodige ervaring en opleiding kon kry. Dié diens het hy verlaat om in Johannesburg by ’n afdeling van Crown Mills as boekhouer en reisiger aan te sluit. In 1937 het hy in vennootskap van die beherende maatskappy weggebreek. In 1948 het hy alleeneienaar van die onderneming geword, waarna dit floreer het tot ’n selfstandige maatskappy.

Behrman is op 24 Desember 1941 met Ada, dogter van W. Sacks, getroud. Een seun en een dogter is uit hul huwelik gebore. Sy liefhebberye was voetbal, tuinmaak en tennis. In die vroeë sestigerjare het die gesin by Jan Smutslaan 65, Westcliff, Johannesburg, gewoon.



</doc>
<doc id="129051" url="https://af.wikipedia.org/wiki?curid=129051" title="Milton Behrman">
Milton Behrman

Milton Yoland Behrman (Muizenberg, Kaapland, 3 Junie 1918 – Kaapstad, 2 Augustus 1981) was ’n Suid-Afrikaanse sakeman en onder meer direkteur en maatskappysekretaris van Columbus Electrical Appliances (Edms.) Bpk., Pollnick and Gordon {Edms.) Bpk. en hul filiale. 

Behrman was die seun van Jeannie en Aaron Behrman. Hy het sy skoolopleiding aan SACS ontvang en daarna aan die Universiteit van Kaapstad studeer en toe aan Unisa. In 1938 het hy aangesluit by ’n rekenmeestersfirma in Kaapstad as ’n ingeskrewe klerk. Met die uitbreek van die Tweede Wêreldoorlog het hy aangesluit by die Suid-Afrikaanse Ingenieurskorps as sappeur. Nadat hy tot waarnemende kaptein bevorder is, is hy aan die Britse ministerie van voorrade gesekondeer om te help met die vervaardiging van gifgas vir oorlogsgebruik. 

Ná demobilisasie het hy in 1945 aangesluit by Columbus Electrical Appl. (Edms.) Bpk. as assistentsekretaris. In 1954 is hy in die direksie aangesluit. Hy was ’n tyd lank voorsitter van die Westelike Provinsie-tak van die Radio Refrigeration and Electrical Appliance Association. Ook was hy lid van die raad van die Kaapse Hervormde (Joodse) gemeente.

Hy is op 21 Junie 1951 met Esther (Essie), dogter van H. Romoff, getroud. Een seun is uit die huwelik gebore. Sy liefhebberye was hengel en rolbal. In die vroeë 1960's het die egpaar by Jocyn Court 7, Bantrybaai, gewoon.



</doc>
<doc id="129052" url="https://af.wikipedia.org/wiki?curid=129052" title="Prins Andreas van Griekeland en Denemarke">
Prins Andreas van Griekeland en Denemarke

Prins Andreas van Griekeland en Denemarke, dikwels ook prins Andrew genoem (Grieks: Ανδρέας; 2 Februarie 1882 - 3 Desember 1944), van die Huis van Sleeswyk-Holstein-Sonderburg-Glücksburg was die sewende kind en vierde oudste seun van koning George I van Griekeland en sy vrou, Olga Konstantinowna van Rusland. Hy was ’n kleinseun van Christiaan IX van Denemarke en die pa van prins Philip, Hertog van Edinburg.

Prins Andreas het vroeg met militêre opleiding begin en was ’n offisier in die Griekse weermag. Hy het onder meer in die Balkanoorloë diens gedoen. 

Koning George I is in 1913 in ’n sluipmoordaanval dood en Andreas se oudste broer, Konstantyn, het hul pa opgevolg. Tydens die Eerste Wêreldoorlog was daar ontevredenheid oor Konstantyn se beleid van neutraliteit, en dit het daartoe gelei dat hy geabdikeer het. Die grootste deel van die koningsgesin, Andreas inkluis, is verban. 

Toe hulle ’n paar jaar later terugkeer, het Andreas diens gedoen in die Grieks-Turkse Oorlog (1919-1922), maar sake het skeefgeloop vir Griekeland. Andreas is deels verantwoordelik gehou vir die verlies van Griekse grondgebied en hy is in 1922 ’n tweede keer verban omdat hy daaraan skuldig bevind is dat hy bevele van sy bevelvoerder verontagsaam het. Hy en sy gesin het na Parys, Frankryk, gevlug waar hulle aan die buitewyke van die stad gewoon het.

Teen 1930 was Andreas vervreem van sy vrou, prinses Alice van Battenberg, die dogter van prins Ludwig van Battenberg en prinses Victoria van Hesse-Darmstad. Hy het in Frankryk agtergebly en vir die res van sy lewe in die suide van die land gewoon, terwyl sy vrou en kinders na haar familie in Brittanje teruggekeer het. 

Andreas se enigste seun, prins Philip, het in Engeland grootgeword onder toesig van sy ma se broers en het tydens die Tweede Wêreldoorlog in die Britse vloot diens gedoen. Hy is in 1947 getroud met prinses Elizabeth, later koningin Elizabeth II van die Verenigde Koninkryk. Al vier Andreas se dogters het met Duitsers getrou, van wie drie Nazi-bande gehad het. 

Hy is in 1944 in Monte Carlo, Monaco, dood nadat hy sy vrou en seun in 1939 laas gesien het. Hy is eers in die Russies-Ortodokse Kerk in Nice begrawe, maar in 1946 is sy oorskot geskuif na die koninklike begraafplaas naby Athene.





</doc>
<doc id="129054" url="https://af.wikipedia.org/wiki?curid=129054" title="Louis Berger">
Louis Berger

Louis Berger (Johannesburg (waarskynlik), 27 Desember 1919 – onbekend) was ’n Suid-Afrikaanse sakeman.

Berger was die seun van Jacob Berger. Hy het sy skoolopleiding aan die Hoër Seunskool Parktown in die Goudstad ontvang, en daarna ’n aantal jare lank as klerk gewerk, voor hy hom by sy broer, Morris Berger, aangesluit het saam met wie hy jare later nog as mededirekteur gewerk het. 

Sy belangstellings was verskeie sportsoorte, veral sokker, en hy was ’n ywerige ondersteuner van die Rangers-sokkerklub (eerste divisie) sedert 1928. Sy tydverdrywe was swem en liggaamlike kultuur. Hy is op 30 Maart 1958 met Caroline, dogter van Isaac Seinik, getroud. Uit die huwelik is drie dogters gebore. Hy en sy gesin het in die sestigerjare in die Johannesburgse woonbuurt Saxonwold gewoon.



</doc>
<doc id="129055" url="https://af.wikipedia.org/wiki?curid=129055" title="Nathan Berger">
Nathan Berger

Nathan Berger (Litaue, 15 Julie 1910 – onbekend) was die eienaar van ’n Suid-Afrikaanse drukkery, Pacific Press (Edms.) Bpk.

Berger was die seun van H. Berger. Hy het sy opvoeding in sy geboorteland ontvang en daarna aangesluit by ’n drukkeryonderneming in Litaue, waar hy werksaam was tot September 1930. Hy was een van die gelukkige Jode wat betyds uit Litaue kon padgee, want toe Duitsland die Sowjetunie (waarvan Litaue toe nog deel was) op 22 Junie 1941 binneval, was daar steeds 250 000 Jode in die dorpe en gehuggies (shtetls) van die land. Feitlik dadelik het die "Einsatzgruppen" (mobiele moordeenhede) en hul plaaslike kollaborateurs die volksmoord op die Jode begin. Teen November daardie jaar het net sowat 40 000 Jode oorgebly, saamgehok in die ghetto's van Vilnius, Kowno, Shawli en etlike slawearbeidkampe. Teen 1944 het die Nazi's 90% van Litaue se Jode uitgemoor. 

Nadat hy in Suid-Afrika verskeie beroepe beoefen het, het hy in Mei 1947 Pacific Press (Edms.) Bpk. saam met Joseph Borwein begin. Hulle het hulle toegespits op die druk van Hebreeuse en Jiddisje publikasies.

Berger is in Januarie 1937 met Noami, die dogter van S. Barwin, getroud. Twee seuns en ’n dogter is uit die huwelik gebore. Sy stokperdjie was rolbal en hy was lid van die Joodse Gilde-rolbalklub. Hy en sy gesin het in die vroeë 1960's by Sandersstraat 54, Yeoville, gewoon.



</doc>
<doc id="129057" url="https://af.wikipedia.org/wiki?curid=129057" title="Aaron Berman">
Aaron Berman

Sy Edele maj. Aaron Zalman Berman (Litaue, 28 Februarie 1893 – September 1975) was ’n Suid-Afrikaanse senator en sakeman van Litaus-Joodse herkoms, wat ook diens as majoor in die Imperiale sowel as Unie-verdedigingsmag gedoen het.

Berman was die seun van S. Berman. Hy het sy opleiding aan die Universiteit van Berlyn ontvang. Hy was (blykbaar in Suid-Afrika) ’n beëdigde waardeerder, ’n beëdigde vertaler in talle tale in die hooggeregshof en lid van die Kaapse stadsraad sedert 1932 en voorsitter van die finansiële komitee sedert 1951. In 1947 is hy verkies tot VP-lid van die provinsiale raad vir Kaapstad-Kasteel, maar van 1959 af het hy Groenpunt verteenwoordig. In 1955 het hy adjunkleier van die VP in die provinsiale raad geword en in 1959 leier. In 1960 het hy senator geword.

Berman is op 23 Augustus 1920 getroud met Sarah Jane, dogter van C. Prisman. Een seun en twee dogters is uit hul huwelik gebore. Sy belangstellings van burgerlike aangeleenthede en die politiek. In die vroeë jare sestig het die egpaar by Bo-Oranjestraat 69, Oranjezicht, gewoon.



</doc>
<doc id="129058" url="https://af.wikipedia.org/wiki?curid=129058" title="Alfred Bernitz">
Alfred Bernitz

Alfred Bernitz (Johannesburg, 28 Junie 1913 – onbekend) was ’n Suid-Afrikaanse sakeman en direkteur van maatskappye.

Bernitz, wat ook ’n broer, Mischa, gehad het, was die seun van Isador Bernitz, die seun van Michel Behr en Lea Friedman. Isador was die eerste lid van die Bernitz-familie wat uit Litaue na Suid-Afrika geëmigreer het. Hoewel die datums vergete geraak het, was Isador reeds voor die Tweede Vryheidsoorlog op Smithfield in die Suid-Vrystaat woonagtig. Hy het tydens die oorlog in genl. Christiaan de Wet se kommando aan Boerekant geveg. Isador Bernitz het die plaas Caledondraai besit en was voorsitter van Smithfield se Sionistiese Beweging, maar ook ’n Vrymesselaar. Destyds het Smithfield ’n klein gemeente van sowat 40 Jode en hul eie rabbi gehad. Isador het ’n winkel besit en die eerste motorhawe op Smithfield. Isador was getroud met Polly (Pescha Lippa) Suzman, wat in 1889 in die shtetl Salant, Litaue, gebore is. Hulle het mekaar in Suid-Afrika ontmoet. 

Alfred Bernitz het sy opvoeding ontvang aan die Grey-kollege in Bloemfontein en daarna aan die Universiteit van die Witwatersrand. Hy het in 1935 by die onderneming van sy moeder se familie, L. Suzman Bpk., aangesluit en eindelik gevorder tot mede- besturende direkteur. In 1962/'63 was hy adjunkvoorsitter van die Johannesburgse Handelskamer. Hy was ook ’n tyd lank lid van die Suid-Afrikaanse Vereniging van Handelskamers en van 1961-'62 voorsitter van die Invoerbeheeradviesraad. In die Tweede Wêreldoorlog het hy diens gedoen in die Unie-verdedigingsmag in die Midde-Ooste. 

Bernitz is op 23 Maart 1938 met Joan, die dogter van B. Rosenthal, getroud. Drie dogters (en blykbaar ook drie seuns) is uit dié huwelik gebore. Bernitz se stokperdjie was gholf. Hy was lid van die Houghton-gholfklub, die Wanderers-klub en die Aeroklub. In die vroeë 1960's het hy en sy vrou by Oxfordweg 144, Melrose, Johannesburg, gewoon.



</doc>
<doc id="129060" url="https://af.wikipedia.org/wiki?curid=129060" title="Bertrand Bernstein">
Bertrand Bernstein

Bertrand Leon Bernstein (13 Augustus 1907 – onbekend) was ’n Suid-Afrikaanse mynmagnaat, sakeman en gemeenskapsleier. Hy was kanselier van die Universiteit van die Witwatersrand van 1975 tot 1982. 

Bernstein was die seun van G. Bernstein. Hy het sy naskoolse opleiding ontvang aan die Universiteit van die Witwatersrand, waar hy lid was van die eerste spanne vir krieket, roei en hokkie, en was lid van die Johannesburgse balie van 1929 tot '34. In 1935 het hy regsadviseur van Anglo Transvaal geword en in 1949 is hy aangestel as besturende direkteur. Tydens die Tweede Wêreldoorlog het hy in SA Infanterie van 1940 tot '43 met die rang kaptein gedien. Hy was die skrywer van "Tide Turned at Alamein" en "Tomorrow is Another Day".

Op sakegebied was Bernstein, wat die grade B.A. (Hons.) en LL.B. verwerf het, besturende direkteur van Anglo Transvaal Consolidated Investment Company, voorsitter van Lorraine Gold Mine Bpk., Hartbeesfontein Gold Mine Bpk. en Zandpan Gold Mine Bpk. Hy was ook direkteur van etlike ander nywerheids- en mynboumaatskappye. 

In die openbare lewe was Bernstein voorsitter van Wits se raad, raadslid van die uitvoerende komitee van die Kamer van Mynwese en voorsitter van 1955–'56, raadslid van die Witwatersrandse Landbougenootskap. In 1929 het hy die Genootskap van Advokate se prys gewen. Hy was van 1953 tot '60 voorsitter van die Suid-Afrikaanse Instituut van Mediese Navorsing en ’n sindikaatlid van die Witwatersrandse Onderwysraad van 1953 tot '61.

Bernstein is op 18 Junie 1937 met Barbara, dogter van P.A. Leon, getroud. Hy was lid van die Randse Klub, die Johannesburgse Buiteklub en die Inanda-klub. Sy stokperdjies was die teel van rasegte friesbeeste op die Endebeni-stoetplaas, Lidgetton, Natal. Sy jonger broer, prof. Ralph Bernstein, was senior lektor in fisiologie aan Wits. 



</doc>
<doc id="129061" url="https://af.wikipedia.org/wiki?curid=129061" title="Ralph Bernstein">
Ralph Bernstein

Prof. Ralph Bernstein (7 Februarie 1914 – Johannesburg, 19 Oktober 2013) was ’n senior lektor in fisiologie aan die Universiteit van die Witwatersrand, waarvan sy broer Bertrand van 1975 tot '82 kanselier was. 

Bernstein het die grade B.Sc. (1934), B.Sc. (Hons.) (1936) en M.Sc. (1937) aan Wits verwerf, waarna ’n M.B.B.Ch. (cum laude) in 1940 gevolg het, aan dieselfde universiteit. Hy het in 1934 die William Cullen-medalje vir die mees uitstaande afgestudeerde in wetenskap verwerf. 

Bernstein het in 1945 aan Wits begin doseer. Sy studieveld was nier- en chemiese fisiologie. Terwyl hy dosent aan Wits was, het hy ’n Diploma in Kliniese Patologie van die Royal Postgraduate Medical School in Londen verwerf, ’n ruk lank aan die King's College Medical School in dieselfde stad studeer en ’n jaar aan die Universiteit van New York se Mediese Skool deurgebring.

In 1957 is hy aangestel as hoof van die Navorsingseenheid vir Menslike Genetika en Metabolisme van die Suid-Afrikaanse Instituut vir Mediese Navorsing, waarvan sy ouer broer, Bertrand, van 1953 tot '60 voorsitter was. Hy was ’n genoot van die Royal College of Pathology (Londen) en in 1975 het Wits hom as ereprofessor in chemiese patologie aangestel. Hy het die jaar daarna afgetree. 

Prof. Bernstein het in sy vrye tyd graag tuingemaak en was ’n ywerige leser. Hy was ’n tyd lank voorsitter van die Suid-Afrikaanse Irisvereniging.

Die familie Bernstein se verbintenis met Wits het reeds in die 1920's begin toe Ralph se ouer broer, Bertrand, in 1928 die eerste graad aan die universiteit verwerf. Hul suster, dr. Elaine Epstein, het in 1940 aan die Mediese Skool afstudeer. Ralph was getroud met dr. Mary Salkinder (MB.B.Ch., 1954) en hul kinders, Irene en Geoffrey is albei Wits-graduandi, asook Ralph se kleindogter dr. Penny Bernstein. Ten tyde van sy dood het prof. Ralph Bernstein drie kleinkinders, Penny, Zeev en Talia gehad, en twee agterkleinkinders, Gabriella en Jack, gehad. 



</doc>
<doc id="129063" url="https://af.wikipedia.org/wiki?curid=129063" title="Vivian Bethlehem">
Vivian Bethlehem

Vivian Bernard Bethlehem (Humansdorp, Kaapkolonie, 14 April 1909 – onbekend) was ’n Suid-Afrikaanse sakeman.

Bethlehem was die seun van E. Bethlehem. Hy het sy skoolopleiding aan die Hoërskool Humansdorp ontvang en aan ’n skool in Berlyn, Duitsland. In die Duitse hoofstad was hy ’n vakleerling by ’n maatskappy wat papier uitgevoer het, maar in 1924 het hy aangesluit by ’n metaalfirma. In 1934, sowat ’n jaar ná die Nazi's se bewindsoorname, het hy na Suid-Afrika teruggekeer. Hy het in 1935 ’n betrekking aanvaar by ’n metaalsmeltery in Johannesburg, tot hy in 1959 aangesluit het by Regent Metals Benoni (Edms.) Bpk. 

Bethlehem was lid van die Sokkerkomitee van Balfour Park en lid van die Vrouehokkiekomitee, Balfour Park. Hy was ook spankeurder van die junior spanne van SA Maccabi, ’n oorkoepelende Joodse sportliggaam. 

Hy is op 20 Maart 1938 met Muriel, dogter van M. Rosenblatt, getroud. Uit hul huwelik is een dogter en twee seuns gebore. Sy stokperdjies was sokker, hokkie en swem. In die vroeë 1960's het die egpaar in Sydenham gewoon, terwyl Bethlehem in Benoni gewerk het.



</doc>
<doc id="129065" url="https://af.wikipedia.org/wiki?curid=129065" title="Frederik, kroonprins van Denemarke">
Frederik, kroonprins van Denemarke

Frederik, kroonprins van Denemarke, graaf van Monpezat (geb. Frederik André Henrik Christian; 26 Mei 1968) is die regmatige troonopvolger van Denemarke. Hy is die oudste seun van koningin Margrethe II van Denemarke en Henrik, die prinsgemaal.

Frederik is op 26 Mei 1968 in Kopenhagen gebore toe sy ma nog prinses Margrethe was, die oudste dogter van Frederik IX en vermoedelike opvolger van die Deense troon. Met sy geboorte was sy oupa aan moederskant, Frederik IX, op die troon van Denemarke en sy oupagrootjie aan moederskant, Gustaf VI Adolf, op die troon van Swede. Hy het die kroonprins geword toe sy ma op 14 Januarie 1972 die troon bestyg. 

Sy peetouers sluit in prins Georg van Denemarke, baron Maximilien de Wattevill-Berckheim, graaf Etienne de Laborde de Monzepat, koningin Anne-Marie van Griekeland, groothertogin Joséphine-Charlotte van Luxemburg en Birgitta Juel Hillingsø. Hy is genoem na:

Benewens Deens, sy moedertaal, praat hy ook vlot Frans (sy pa se moedertaal), Engels en Duits.

Die kroonprins het die grondslagfaseskool by Krebs' Skole in 1974-1981 bygewoon, van 1974-1976 as privaat leerling by die Amalienborgpaleis. Na sy skoolloopbaan het hy in 1989 begin met ’n kursus in staatsleer aan die Aarhus-universiteit. Dit het ’n jaar aan Harvard (1992-1993) ingesluit onder die naam Frederik Henriksen, waarna hy drie maande lank by die Deense VN-sending in New York gewerk het. In 1995 het hy sy M.Sc.-graad in staatsleer verwerf. Sy finale proefskrif het gehandel oor ’n ontleding van die buitelandse beleid van die Baltiese lande, wat hy tydens sy studie verskeie kere besoek het. 

Frederik het uitgebreide studie en opleiding in al drie weermagdienste voltooi. Hy is steeds aktief in die verdedigingsmagte. Hy het verskeie range, onder meer generaal-majoor in die leër.
Op 8 Oktober 2003 het koningin Margrethe amptelik haar toestemming gegee vir sy troue met Mary Elizabeth Donaldson, ’n Australiese bemarkingskonsultant wat die prins ontmoet het terwyl hy die Olimpiese Somerspele 2000 in Sydney bygewoon het. Hulle is op 14 Mei 2004 in Kopenhagen getroud. Die paartjie het vier kinders: Christian, sy erfgenaam; Isabella; Vincent; en Josephine.

Frederik stel baie belang in wetenskaplike navorsing, klimaatsverandering en volhoubaarheid. Hy het al aan ekspedisies, forums en gebeure oor die klimaat deelgeneem en onderhoude toegestaan oor volhoubaarheid. 

Die prins moedig Dene aan om aan sport deel te neem. Hy is die beskermheer en erelid van verskeie sportorganisasies, en lid van die Internasionale Olimpiese Komitee. 

Hy is self ’n geesdriftige sportman, wat aan marathons in Kopenhagen, New York en Parys deelneem. In 2013 was hy die eerste koninklike wat ’n Ystermankompetisie voltooi het.

Hy is ook ’n ervare see- en drakebootvaarder wat al kompetisies gewen het.



</doc>
<doc id="129066" url="https://af.wikipedia.org/wiki?curid=129066" title="Avro Manchester">
Avro Manchester

Die Avro Manchester is 'n tweemotorige Britse bomwerper wat tydens die eerste drie jaar van die Tweede Wêreldoorlog diens gedoen het. Die vliegtuig het sy nooiensvlug op 25 Julie 1939 voltooi. Die toetsvlieënier was Sam Brown. Die "Manchester" was ontwikkel na aanleiding van die Britse Lugvaartministerie se spesifikasie P.13/36 wat 'n tweemotorige bomwerper gespesifiseer het wat die nuwe Rolls-Royce Vulture motor moes gebruik. 

Die maatskappy Handley Page het ook begin om 'n prototipe te ontwikkel na aanleiding van die spesifikasie, maar onttrek omrede die Vulture motor se ontwikkeling as gevolg van probleme vertraag is. Hulle ontwikkeling is verander na 'n viermotorige bomwerper met Rolls-Royce Merlinmotors wat gelei het tot die suksesvolle Handley Page Halifax.

Die ontwerper, Roy Chadwick, het egter geglo dat die Vulture se probleme opgelos sou word en het voortgegaan met sy ontwikkeling. In Januarie 1940 het die Lugvaartministerie 'n bestelling vir 1200 "Manchester Mk 1's" geplaas. Die eerste vliegtuie het "5 Group Bomber Command" se Handley Page Hampden vervang. Die "Manchester" se sterkpunt was 'n sterk romp, vergrote bomlading, groter togafstand en beter bewapening. Maar ongelukkig was die Vulture motors nog steeds onbetroubaar en het minder krag gelewer as wat oorspronklik beloof was. Dit het gelei tot hoë verliese van die vliegtuig asook bemannings wat gesterf het tydens opleidingsvlugte. Dit het gelei tot die kansellering van die Vulture projek nadat slegs 209 vliegtuie afgelewer is; 64 is verloor tydens vlugte en 12 tydens opleidingsvlugte. 

Die laaste vlug van die vliegtuig was op 25/6 Junie 1942 toe Bremen gebombardeer is.

Met die ondervinding wat Avro opgedoen het met die "Manchester", het hulle voortgegaan om 'n viermotorige bomwerper te ontwikkel wat Rolls-Royce Merlinmotors sou gebruik. Dit het uiteindelik bekend gestaan as die suksesvolle "Avro Lancaster".



</doc>
<doc id="129068" url="https://af.wikipedia.org/wiki?curid=129068" title="Oligosakkaried">
Oligosakkaried

'n Oligosakkaried (van die Grieks ὀλίγος "olígos", "'n klein aantal", en σάκχαρ "sácchar", "suiker") is 'n sakkariedpolimeer met 'n klein aantal (gewoonlik drie tot tien) monosakkariede (eenvoudige suikers). Oligosakkariede kan baie funksies hê, insluitend selerkenning en selbinding. Glikolipiede, by voorbeeld, het 'n belangrike rol in die immuunreaksie.

Oligosakkariede is gewoonlik teenwoordig as glikane: oligosakkariedkettings wat gekoppel is aan lipiede of versoenbare aminosuur sykettings in proteïene, deur "N"- of "O"-glikosidiese bindings. N-gekoppelde oligosakkariede is altyd pentasakkariede wat aan asparagien gekoppel is deur 'n beta-skakel met die amien stikstof van die syketting. O-gekoppelde oligosakkariede is normaalweg aan die hidroksielgroep van treonien of serien gebind. Nie alle natuurlike oligosakkariede kom as komponente van glikoproteïene of glycolipiede voor nie. Sommige, soos die raffinose reeks, stoor energie of vervoer kalsium in plante. Ander, soos maltodextriene of sellodekstriene, is die resultaat van mikrobiese afbraak van polisakkariede soos stysel of sellulose.

Glikosilering is die proses waar 'n koolhidraat kovalent aan 'n organiese molekuul gebind word, om strukture soos glikoproteïene en glycolipids te vorm.

N-gekoppelde glikosilering behels die skakeling van 'n oligosakkaried aan asparagien deur 'n beta-koppeling met die amienstikstof van die syketting. Die proses van N-gekoppelde glikosilering vind kotranslationeel plaas: gelyktydig met die die proteïenvertaling, en help dus waarskynlik om die vou van die polipeptied te bepaal weens van die hidrofiliese aard van suikers. Alle N-gekoppelde oligosakkariede is pentasakkariede: vyf monosakkariede lank.

By N-glikosilering in eukariote, word die oligosakkariedsubstraat op die membraan van die endoplasmatic retikulum saamgestel. By prokariote, vind hierdie proses vind by die plasmamembraan plaas. In beide gevalle is die akseptorsubstraat 'n asparagienresidu. Die asparagineresidu wat gekoppel word aan 'n N-gekoppelde oligosakkaried kom gewoonlik in die volgorde Asn-X-Ser/Thr voor, waar X enige aminosuur kan wees behalwe vir prolien, maar dit is skaars om Asp, Glu, Leu, of Tvp in hierdie posisie te sien.

Oligosakkariede wat deelneem in O-gekoppelde glikosilering word aan treonien of serien se hidroksielgroep gekoppel. O-gekoppelde glikosilering vind in die golgi apparaat plaas, waar monosakkariedeenhede tot 'n volledige polypeptiedketting toegevoeg word. Sel-oppervlak proteïene en ekstrasellulêre proteïene word O-glikosileer. Glikosileringsetels in O-gekoppelde oligosakkariede word bepaal deur die sekondêre en tersiêre strukture van die polipeptied, wat bepaal waar glicosieltransferases suikers aanheg.

Glikoproteïene en glikolipiede is per definisie kovalent gebind aan koolhidrate. Hulle is baie volop op die oppervlak van die sel, en hul interaksies dra by tot die algehele stabiliteit van die sel.

Glikoproteïene het verskillende oligosakkariedstrukture wat 'n beduidende uitwerking op baie van hul eienskappe het, en daardeur die kritieke funksies soos antigenisiteit, oplosbaarheid, en weerstand teen proteases bepaal. Glikoproteïene tree byvoorbeeld as reseptore op die seloppervlak, as sel-adhesiemolekules, as immunoglobuliene, en as tumor antigene op.

Glikolipiede is belangrik by selerkenning asook vir modulering van die funksie van die membraanproteïene wat optree as reseptore. Glikolipiede is lipiedmolekules wat gebind is aan oligosakkariede, oor die algemeen teenwoordig in die lipied dubbellaagvesikal. Daarbenewens kan hulle dien as reseptore vir sellulêre erkenning en seintransduksie. Die kopgedeelte van die oligosakkaried dien as'n bindingsvennoot by reseptoraktiwiteit. Die bindingsmeganismes van die reseptore aan die oligosakkariede hang af van die samestelling van die oligosakkariede wat blootgestel is bo die oppervlak van die selmembraan. Daar is 'n groot verskeidenheid in die bindingsmeganismes van glikolipiede, wat hulle so 'n belangrike teiken vir patogene as 'n terrein vir interaksie en toegang maak. byvoorbeeld, die chaperone aktiwiteit van glikolipiede word bestudeer vir sy relevansie by MIV-infeksie.

Alle selle is bedek in glikoproteïene of glikolipiede, wat beide help om seltipes te bepaal. Lektiene, of proteïene wat koolhidrate bind, kan spesifieke oligosakkariede herken, en verskaf daardeur nuttige inligting vir selerkenning gebaseer op oligosakkariedbinding.

'n Belangrike voorbeeld van oligosakkaried selerkenning is die rol van glikolipiede by die bepaling van bloedgroepe. Die verskillende bloedgroepe word onderskei deur die koolhidraatverandering op die oppervlak van die bloedselle. Dit kan gevisualiseer word met behulp van massaspektrometrie. Die oligosakkariede op die A, B en H antigene kom op die nie-reduserende punte van die oligosakkariedkettings voor. Die H antigeen (wat dui op 'n O bloedgroep) dien as 'n voorloper vir die A-en B-antigeen. Dus sal 'n persoon met bloedgroep B die A antigeen en H antigeen op die glikolipiede van die rooi bloedsel plasmamembraan hê. 'n Persoon met bloedgroep B het die B en H antigene. 'n Persoon met AB bloedgroep sal A, B, en H antigene teenwoordig. 'n Persoon met O bloedgroep sal slegs die H antigeen hê. Dit beteken dat alle bloedgroepe die H antigeen het, wat verduidelik hoekom die O bloedgroep bekend staan as die "universele skenker".

Baie selle produseer spesifieke koolhidraat-bindende proteïene wat bekend staan as lektiene, en wat sel adhesie deur oligosakkariede bemiddel. Selektiene - 'n familie van lektiene - bemiddel sekere sel-sel adhesie prosesse, insluitend dié van leukosiete aan endoteelselle. By 'n immuunreaksie, kan endoteelselle sekere selektiene tydelik in reaksie op skade of besering uitdruk. In reaksie daarop, vind 'n wedersydse selektien-oligosakkaried interaksie plaas tussen die twee molekules wat die witbloedsel help om die infeksie of skade te elimineer. Proteïen-koolhidraatbinding word dikwels bemiddel deur waterstofbinding en van der Waalskragte.

Gemengde voeding van borsmelk en formule of ander nie-menslike melk, verhoog die risiko van nageboorte-oordrag van MIV-1. die Meeste babas wat uitsluitlik borsgevoed word, kry nie die virus van die besmette moeder nie. Die spesifieke glikane wat teenwoordig is in borsmelk kan MIV-1-oordrag inhibeer deur mededinging met die MIV-1 oppervlakglikoproteïn gp120 vir binding aan dendritiese ICAM3-grypende nie-integrien (DC-SIGN). Menslike melk bevat baie komplekse oligosakkariede wat verskeie Lewis antigeen glikane dra. Hierdie menslike melk oligosakkariede verminder gp120 binding deur meer as 80%, en inhibeer sodoende die moeder-na-kind-oordrag van MIV-1.

Frukto-oligosakkariede (FOS), wat in baie plantweefsel voorkom, is kort kettings van fruktose molekules. Hulle verskil van inulien, wat 'n veel hoër graad van polimerisasie as FOS het, en dus as 'n polisakkaried beskou word, maar soos inulien, word FOS beskou as oplosbare dieetvesel. Galaktooligosakkariede (GOS), wat ook natuurlik voorkom, bestaan uit kort kettings van galaktose. Hierdie verbindings kan nie in die menslike dunderm verteer word nie, en beweeg deur na die dikderm, waar hulle die groei van "Bifidobacteria" bevorder, wat voordelig is vir dermgesondheid.

Mannan oligosakkariede (MOS) vind wye toepassing in veevoer om dermgesondheid te bevorder. Hulle word gewoonlik verkry uit die selwande van "Saccharomyces cerevisiae" gis. Mannan oligosakkariede verskil van ander oligosakkariede deurdat hulle nie fermenteerbaar is nie, en hul primêre voordeel is die agglutinering van tipe-1 fimbria patogene en immunomodulering.

Oligosakkariede is 'n komponent van vesel in plantweefsel. FOS en inulien is teenwoordig in Jerusalem artisjok, klitskruid, sigorei, preie, uie, en aspersies. Inulien is 'n belangrike deel van die daaglikse dieet van die meeste van die wêreld se bevolking. FOS kan ook gesintetiseer word deur inwerking van die ensieme van die swam "Aspergillus niger" op sukrose. GOS kom natuurlik in sojabone voor, en kan gesintetiseer word uit laktose. FOS, GOS en inulien word ook verkoop as dieetaanvullings.


</doc>
<doc id="129069" url="https://af.wikipedia.org/wiki?curid=129069" title="Fires van Vuuren">
Fires van Vuuren

Ds.. Cornelius Marthinus Janse van Vuuren (onbekend – 17 Julie 2013) was van 1952 tot 1991 predikant in drie gemeentes van die Gereformeerde Kerk.

Hy was algemeen bekend as Fires en as kind en in die familie as Kok. Van Vuuren was die vyfde van nege kinders op die plaas Winkelhaak naby Swartruggens, waar die gesin gewoon het. Dit was moeilike grootwordjare met min geld. Op die plaas moes hulle hard werk, wat tot sy kenmerkende deursettingsvermoë bygedra het. Die ses broers was, volgens ds. Jan Malan in ds. Van Vuuren se lewensberig in die "Almanak" van 2015, "ongeneeslike platjies. Hulle het mekaar altyd 'n punt probeer steek en die hardheid van die lewe met grappe versag." Sy gesonde humorsin kon hy met groot takt in moeilike situasies in die bediening aanwend. Hulle was lewendig en goeie sportmanne. Drie van die seuns het Wes-Transvaal-rugby gespeel: Kok (Fires), Hen en Koos. 

Die PUK was tydens Fires van Vuuren se studentejare 'n hegte gemeenskap. Sy tydgenote onthou mekaar goed en het baie staaltjies te vertel. Hy was betrokke en het ook in die studenteraad gedien. Hy was 'n goeie atleet en het eers later begin rugby speel. Ds. Malan skryf sy rugbybekendheid in die PUK- en Wes-Transvaal-geledere is legendaries. Hy was in 1949 Theos-kaptein en het van 1948 tot 1951 vir Wes-Transvaal senter gespeel. Hy is vir die 1951-Springbokproewe benoem, maar weens 'n beenbesering moes hy onttrek. Volgens koerantberigte was Danie Craven uitgesproke daaroor dat hy die beste senter in die land was en beslis die topkeuse. 

Di. Ben Lombard en Platbos du Plessis was sy klasmaats in die 1951 finalejaarklas. Dié drie was hegte vriende met 'n lewendige onderlinge humorsin. Elk van sy twee klasmaats se dood later jare was vir ds. Van Vuuren baie hartseer. 

Hy is in 1952 in Randfontein, verskuif in 1954 na Carletonville volgens die afstigtingsakte, en neem in 1964 die beroep aan na Bethal, waar hy in 1991 sou emeriteer. Hy het baie jare lank as kurator van die Hammanskraalse Teologiese Skool gedien. 
Gedurende die sestiger- en sewentigerjare was baie gemeentes vakant, ook rondom Bethal. So het hy jare lank ander gemeentes (bv. Evander, Standerton, Carolina en Kriel) ook as konsulent gedien, Sondae daar gepreek (voor die erediens van Bethal op een plek en daarna weer in 'n ander rigting) en huisbesoek gedoen met dieselfde toewyding as in sy eie gemeente.

Ds. Jan Malan skryf in sy lewensberig in die "Almanak" van 2015: "Die grootste getuigskrif vir ds. Fires is . . . sy toewyding in sy diens as Woordbedienaar en die betroubare leiding wat hy in die gemeentes wat hy bedien het, en die kerkverband gegee het. Hy het respek afgedwing, vertroue ingeboesem en so opgetree dat lidmate hom in hulle vertroue geneem en in onsekerheid en nood op hom gesteun het. In meerdere vergaderings was sy optrede ge-respekteer. Met sy skerp insig kon hy 'n saak raak insien en duidelike advies gee."
Ds. Harry Cilliers (Standerton se predikant van 1990–2007) vertel: "Ek het tydens eredienste aan ds. Fires se lippe gehang en elke woord probeer indrink, want hy kon preek! Ek onthou ook hoe hy en my vader kopstukke gesit en gesels het voor, tydens en ná middagete. Vir my was ds. Fires 'n rolmodel. Ek wou graag so 'n dominee word soos wat hy was. Hy was vir my 'n groot aansporing op die pad. Hy was belese (hy het geweet wat in die wêreld aangaan) en skerpsinnig in sy antwoorde en kornmentaar oor dinge. Hy het 'n fyn en wonderlike humorsin gehad ('n dominee wat jou kon laat lag!). Hy was 'n ware kind van God en 'n dominee na wie jy kon opkyk. 

"Dit was vir my die grootste eer denkbaar dat ek en ds. Fires tydens die laaste bykans twee jaar van sy bediening mekaar se naburige kollegas was. En alhoewel die ontmoetingsgeleenthede hier ook maar beperk was tot klassisvergaderings en visitasiebesoeke, was 'ou' ds. Fires nog net so eerbiedwaardig, skerpsinnig, humoristies en vriendelik soos wat ek hom as kind leer ken het. Daarom het hy nooit vir my 'oom' geword nie, hy het 'dominee' gebly. Dit was 'n voorreg en 'n eer om gedurende my lewe in die skaduwee van so 'n wonderlike Godsman te kon staan, en om van hom te kon leer oor die liefde van ons Here op alle lewensterreine!" 

Talle predikante het met die jare by hom prakties gedoen. Prof. Faan Denkema onthou dit so: "Oom Fires was met hart en siel ’n herder. Sy gemeente was nie bloot name op 'n lysie wat stelselmatig deurgewerk moes word nie. Elke besoek was 'n persoonlike ontmoeting – bowenal met dié Herder en sy Woord. Hy het deeglike eksegese gedoen om die evangelie in gelowiges se persoonlike lewe te laat posvat. Dit was vir hom vanselfsprekend om eers te luister, en nogmaals te luister, voor hy die woord neem. Die innigheid van sy gebede en voorbidding vir die kerk (wêreldwyd) het my diep getref. Omdat hy sy roeping as dominee werklik beleef het, het hy dikwels daaroor gepraat. 'Onthou,' het hy gesê, 'jy is 'n werktuig van God: Hy vra jou diens, nie jou rus nie.'" 

Sy aard en lewensingesteldheid blyk uit herinneringe soos dié van prof. Faan Denkema: "Oom Fires was 'n ware "live-wire"; hy kon nooit lank stilsit nie. Soms met huisbesoek het hy op en af in die sitkamer geloop om te illustreer wat bekering beteken. Op 'n Vrydagmiddag in Eloffstraat (Johannesburg) om pasiënte in die hospitaal te besoek, het hy gesê: 'Ons sukkel nou al 10 minute om van robot tot robot te kom. Hierdie is seker die besigste straat in Afrika. Maar daar is 'n ander straat wat nog besiger is: die weg van die minste weerstand!'" 
Ds. Malan skryf: "Vir hom was daar altyd net een keuse tussen die regte pad en die maklike pad. Die regte pad soos hy dit gesien het, was die enigste pad, al kos dit jou wat en al moet jy die hele gemeenskap teengaan. Dit het hy ook meer as een keer gedoen. Voorwaar iemand wat in sy toewyding, opregtheid en liefdevolle vaardigheid in sy omgang met die mense om hom, vir my in alles 'n rolmodel was van my studentedae af, spesifiek ook prediking."

Ds. Van Vuuren is in 1952 met Engela Combrinck getroud. Hulle het ses kinders gehad: vyf dogters en een seun, die derde kind. Almal was ook Pukke. Met sy afsterwe was daar 16 kleinkinders en vier agterkleinkinders. In 2002 moes die gesin die skok deurgaan van die moord op hul seun Apie, nadat ds. Van Vuuren se broer Lar in 1997 op sy plaas vermoor is. Ten tyde van ds. Van Vuuren dood was hulle 61 jaar getroud. Kwalik drie maande later, op 14 Oktober 2013, is Engela van Vuuren ook oorlede. 

Ds. Van Vuuren het graag gejag, veral saam met sy groot jagvriende, dr. Wynand van der Merwe en ds. Jan du Plooy, later Lukas van Vuuren van Bethal en vele ander. Hy was 'n uitmuntende skut. Die jaggeleenthede was vir hom 'n jaarlikse ontspanning en hernuwing van kragte.

Ná sy aftrede het hy nog vir drie jaar in Cradock/ Somerset-Oos hulpdiens gelewer en toe in Potchefstroorn gevestig. Vanaf 1999 het hulie vir drie jaar in De Aar gewoon totdat hulle in 2002 finaal in Ebenhaeser in Pretoria gevestig het. 

Ds. Van Vuuren is vroegoggend op 17 Julie 2013 in die ouderdom van 87 jaar oorlede. Hy was die laaste maande ernstig verswak nadat hy in Januarie van sy sterfjaar sy heup gebreek het.



</doc>
<doc id="129074" url="https://af.wikipedia.org/wiki?curid=129074" title="Louise van Hesse-Kassel">
Louise van Hesse-Kassel

Louise van Hesse-Kassel (Duits: Luise Wilhelmine Friederike Caroline Auguste Julie von Hessen-Kassel; 7 September 1817 - 29 September 1898) was koningin van Denemarke as die vrou van koning Christiaan IX.

Louise van Hesse was ’n afstammeling van ’n antieke Duitse prinslike familie, die landgrawe van Hesse, maar het van driejarige ouderdom af in Denemarke gewoon en het ook Deense voorouers. 

Sy was die dogter van prins Willem van Hesse-Kassel en prinses Charlotte van Denemarke. As ’n susterskind van Christiaan VIII, wat tussen 1839 en 1848 oor Denemarke regeer het, was Louise baie na aan die troonopvolging ná verskeie individue van die koningshuis wat oud en kinderloos was. Sy was een van die vroue wat van Frederik III van Denemarke afgestam het en kon die troon geërf het as die manlike lyn sou uitsterf. 

Louise is op 26 Mei 1842 in Kopenhagen getroud met haar kleinneef prins Christian van die Huis van Sleeswyk-Holstein-Sonderburg-Glücksburg. Hy is kort daarna verkies tot erfprins van Denemarke en het later die troon bestyg as Christiaan IX. Die huwelik het Christiaan se pogings versterk om die Deense troon te verseker, want dit het twee mededingende aanspraakmakers verenig, en hul kinders sou ’n groter band hê met die antieke bloedlyne van die Deense monargie. 

Louise en Christiaan het ’n stil gesinslewe gelei. Louise se ma en sibbes het in haar guns afstand van die troon gedoen. Louise self het afstand daarvan gedoen ten gunste van haar man. 

In 1847 is prins Christiaan gekies as erfgenaam van die Deense troon deur Christiaan VIII, wat nie verwag het sy middeljarige seun, Frederik VII, sou nog enige seuns hê nie. Op 3 Julie 1853 het koning Frederik VII die opvolging goedgekeur en Christiaan en Louise het die kroonprins en van Denemarke geword. 

Op 15 November 1863 het Christiaan en Louise die koning en koningin van Denemarke geword. Hul huwelik is as gelukkig beskryf. Haar steun was vir hom belangrik en hy het op haar intelligensie, oordeel en sielkundige krag staatgemaak. Hul lewenstyl was eenvoudig en hulle is beskou as moreel korrekte rolmodelle. 

Louise het nie met die volk gemeng nie en nie aan staatsake deelgeneem nie. Haar politieke belangstelling was daarop gefokus om haar kinders in vooraanstaande dinastiese families te laat introu. Dit het sy reggekry, en hul kinders se hoë huwelike het die nuwe Deense dinastie se status internasionaal verhoog en Denemarke verbind aan die koningshuise van Groot-Brittanje, Rusland, Swede en Griekeland. Sy was bekend as die "skoonmoeder van Europa" en haar jaarlikse familiesaamtrekke by Bernstorff en Fredensborg het elke jaar groter aandag getrek en haar ’n simbool van die gesinslewe gemaak. 

Louise was 35 jaar lank koningin, langer as enige ander Deense koningin voor haar. In die laaste jare van haar lewe het sy doof geword en was sy afhanklik van die diakonesse van die diakonesinstellings wat sy gestig het as deel van haar omvattende welsynprojekte.

Christiaan en Louise het ses besonder suksesvolle kinders gehad:

Vier van hul kinders was óf die monarg óf die vrou van ’n monarg van Denemarke, die Verenigde Koninkryk, Rusland en Griekeland. ’n Vyfde, Thyra, sou koningin van Hannover geword het as haar man se monargie nie afgeskaf is net voor hy die troon sou bestyg nie. Waldemar is die troon van Bulgarye aangebied, maar moes onder druk afstand doen daarvan. Dié suksesse was veral danksy die pogings van Louise, wat in dié opsig met koningin Victoria van die Verenigde Koninkryk vergelyk is.

Christiaan en Louise se kleinseuns sluit in Nikolaas II van Rusland, Konstantyn I van Griekeland, George V van die Verenigde Koninkryk, Christiaan X van Denemarke en Haakon VII van Noorweë. Vandag is die meeste van die heersende en gewese heersende koninklike families van Europa direkte afstammelinge van hulle en van koningin Victoria.




</doc>
<doc id="129078" url="https://af.wikipedia.org/wiki?curid=129078" title="Tradisionele Afrika-kuns">
Tradisionele Afrika-kuns

Tradisionele Afrika-kuns is die kuns wat deur die bevolkingsgroepe suid van die Sahara ontwikkel. Dit sluit nie die gebied noord van die Sahara in nie, omdat dit onder die Arabiese invloedsfeer val. Behalwe in musiek, het die Arabiese invloed suidwaarts nie veel impak gehad nie. Dit word hoofsaaklik aan die Afrika-landskap toegeskryf. Die kuns van die Afrika-bevolkings het dus in die algemeen sonder veel buite-invloede ontwikkel. Invloede van die Westerse kultuur was ook hoofsaaklik net tot die stede beperk. 'n Duidelike Europese stempel is egter op die musiek en literatuur van Afrika afgedruk.

Die geskiedenis van die inwoners van Afrika kan tot die vroegste tye teruggevoer word. Oorblyfsels van ysterklipwerktuie word nog oral in Afrika gevind. Baie van die klipvoorwerpe soos byle, handbyle en spiespunte , getuig van 'n merkwaardige kundigheid. Die Franse historikus "Henri Breuil" (1877-1961 ) meen dat die werktuie tot die Middel- en die Laat-steen­tydperk behoort. Tekeninge wat in rotse gegraveer is, en skilderye is in talle plekke in Afrika – onder andere in Angola, Kameroen, Katanga, Nigerie, Tanzanie, Zimbabwe, Suid-Afrika en die Soedan – ontdek.. Die skilderye wat in die Sahara by Tassili in Suid-Algerië gevind is, is oorbekend. Na beraming is hierdie skilderye reeds 4000- 5000 jaar voor ons jaartelling gemaak.

In teenstelling met Europa en Latyns-Aerika, besit Afrika baie min ou geboue van klip of stene. Die term "tradisionele argitektuur" het hoofsaaklik betrekking op die vindingryke  benutting  van die omgewing se natuurlike materiaal soos takke, gras, modder, houtpale, boombas, riete, blare, ensovoorts wat gebruik is om hutte te bou.

Die hutte is gewoonlik naby mekaar gebou vir koelte teen die son. Die hutte, wat met 'n smal voetpaadjie van mekaar geskei is, is rondom 'n groot oop ruimte gebou wat vir feesvierings, rituele en indabas gebruik is. Die konstruksie van die hutte is eenvoudig, veral wanneer die inwoners dikwels trek, maar by stamme wat lank op een plek bly, was die hutte heelwat stewiger en die bouwerk ingewikkelder. Die wonings is volgens hul uiterlike voorkoms en vorms ingedeel: hutte met keëlvormige dakke, skilpaddakhutte, byekorfhutte, gewel­ spitshutte. Die grondplanne van die hutte kan rond, vierkantig of ovaalvormig wees. 'n Verhoogde gedeelte is dikwels later bygevoeg. Baie wonings bestaan uit 'n aantal verskillende soorte hutte.

Beeldhouwerke uit hout, wat as selfstandige werke of as gedeeltes van artikels soos stoele en potte gevind is, is van die beste voorbeelde van Afrika-kuns. Klipwerk, pottebakkery, en ivoor- of metaalwerk (van brons, yster, goud) word minder dikwels gevind. Baie antropoloë skryf dit toe aan die voorkeur wat die volke van Afrika, weens godsdienstige redes, aan lewende materiaal soos byvoorbeeld hout gegee het. Voorwerpe wat in die Weste as Afrika-kuns waardeer word, word dikwels nie deur die Afrikane as sodanig beskou nie. Die ontwerp van sowel selfstandige beeldhouwerke as gebruiksvoorwerpe, moes in die algemeen praktiese gebruiksartikels wees. Dit is vir die Afrika-volke van belang dat die voorwerpe uitdrukking aan hul lewensbeskouing gee en dus ŉ godsdienstige element bevat. Kortom, hierdie lewensbeskouing of filosofie beeld die verhouding tussen die stam en sy voorouers uit wat hom kan begunstig of straf.

Eers aan die begin van die 20e eeu, het die Westerse wêreld se oë oopgegaan vir die gehalte van Afrika-kuns. Dit is veral die houtbeelde wat groot belangstelling wek. Dit het verskeie belangrike kunstenaars van die 20e eeu beïnvloed. Die eerstes was die Franse kunsskilders, Derain en De Vlaminck, en later, om en by 1907, Picasso, Matisse, Modigliani, Brancusie en die Duitse ekspressionistegroep: Die Brücke.

Die literatuur van die lande en volke van Afrika suid van die Sahara is tot die middel van die 20e eeu mondelings oorgedra. Die oorgang van die mondelingse na die skriftelike het 'n uiters ingewikkelde, dog lewendige fase ingelui. Dit word deur heelwat strominge en onderstrominge gekenmerk weens die drastiese aanpassing en veranderings wat onvermydelik heelwat konflikte geskep het. Met die oorskakeling na geletterdheid word die literatuur van Afrika geleidelik in Europese tale, hoofsaaklik Frans, Engels en Portugees, op skrif gestel. Van die algemeenste onderwerpe is skeppingsverhale, godsdienstige vertellings en volksverhale, dikwels in die vorm van fabels.

Tipiese Afrika-musiekinstrumente sou die volgende insluit:

Die hooffunksie van die Afrika se tradisionele danse was om die twee geslagte met mekaar in verbinding te bring. Baie van hierdie soort danse het konfrontasies behels van groepe mans en vroue wat in sirkels of in rye ingedeel is. Ofskoon die pare teenoor mekaar sou dans of beweeg, het dit selde gebeur dat hulle aan mekaar raak.

In teenstelling met die dansvorms van die Westerse wêreld, is daar geen klem op ligvoetsheid gelê nie. Daar is ook nie probeer om so 'n indruk te skep nie. Trouens, die stamp- en sprongbewegings wek 'n sterk aardse indruk.

In sy oudste en tradi­sionele vorm was die kunsdanse nog altyd net beperk tot die konink­like howe, geheime organisasies en godsdienstige rituele. By 'n baie spesiale geleentheid is een dan­ser gewoonlik uitgesonder wat dan 'n nuwe dans moes skep. Op dié wyse is die repertoire van tyd tot tyd met nuwe danse aangevul.

'n Groot deel van die lewe van die Arika-volke het tradisioneel regstreeks of onregstreeks met geloof en bonatuurlike magte verband. Dans was 'n gebruiklike manier waarop daar aanbid is, en bose magte of siektes besweer is.

Wêreldspektrum, Vol. 1, 116-127, ISBN 0908409 41 9

</doc>
<doc id="129079" url="https://af.wikipedia.org/wiki?curid=129079" title="Prix Jules Janssen">
Prix Jules Janssen

Die Prix Jules Janssen is die hoogste toekenning van die "Societe Astronomique de France", die Franse Sterrekundige Vereniging.

Hierdie jaarlikse prys word aan 'n professionele Franse sterrekundige, of aan 'n sterrekundige van 'n ander nasionaliteit toegeken ter erkenning van sterrekundige werk in die algemeen, of vir dienste wat aan die sterrekunde verleen is.

Dit is geskep deur die Franse sterrekundige Jules Janssen tydens sy ampstermyn as president van die "Societe Astronomique de France" vanaf 1895 tot 1897.

Hierdie prys word onderskei van die Janssen-medalje (geskep 1886), wat deur die Franse Akademie vir Wetenskappe toegeken word en ook na Jules Janssen vernoem word.



Die bogenoemde lys is hoofsaaklik verkry uit die volgende bronne:


</doc>
<doc id="129080" url="https://af.wikipedia.org/wiki?curid=129080" title="Franse Sterrekundige Vereniging">
Franse Sterrekundige Vereniging

Die Franse Sterrekundige Vereniging (Frans: Société Astronomique de France (SAF)) is 'n nie-winsgewende organisasie in openbare belang, wat onder die Franse reg georganiseer is (la loi du 1er juillet 1901). Dit is in 1887 deur die sterrekundige Camille Flammarion gestig, met die doel om die ontwikkeling en praktyk van sterrekunde te bevorder.

SAF is gestig deur Camille Flammarion en 'n groep van 11 persone op 28 Januarie 1887 in Flammarion se woonstel te Cassini, 75014, 75014 Parys, naby die Observatorium van Parys. Op 4 April 1887 is die hoofkwartier gevestig by die Les des Societe Savantes, 28 rue Serpente, Parys 75006. Op 17 Oktober 1966 het die hoofkantoor na die Maison de la Chimie by 28 rue Saint-Dominique, Parys 75007, geskuif. Die hoofkwartier is tans geleë op 3 rue Beethoven, Parys 75016.

"Web sites of SAF commissions:"


</doc>
<doc id="129081" url="https://af.wikipedia.org/wiki?curid=129081" title="Maurice Béjart">
Maurice Béjart

Maurice Béjart is die skuilnaam waaronder die Fransman Maurice Jean Berger (1 Januarie 1927 – 22 November 2007) as danser en choreograaf gewerk het. Sy styl bestaan uit 'n kombinasie van klassieke ballettegniek, moderne jazz, akrobatiek en Oosterse motiewe. Hy het 'n belangrike bydrae gelewer tot die ontwikkeling van totale teater, waarin dans, musiek, sang, mimiek en die gesproke woord in groot mate saamgaan. Hy het sowat sewentig ballette geskep.

Maurice Jean Berger is op 1 Januarie 1927 in Marseille gebore. Nadat hy sy balletopleiding aan die balletskool van die Opera van Marseille ontvang het, het hy tot 1945 by dié balletgeselskap gedans. Daarna het hy in Parys onder Léo Staats en Ljoebov Egorova gestudeer. Die balletpedagoog madame Rosanne het 'n groot invloed op hom uitgeoefen. Van 1947 tot 1949 was Béjart aan Roland Petit se balletgeselskap verbonde; van 1949 tot 1950 was hy hoofdanser van die International Ballet in Londen, en van 1951 tot 1952 gaskunstenaar by die Koninklike Sweedse Balletgeselskap. In 1954 het Béjart saam met die resensent Jean Laurent die Ballets de I'Etoile gestig, en dit in 1957 tot Ballet Théâtre de Paris herdoop. Vir hierdie geselskap het hy ook sy eerste bekende werk, "Symphonie pour un homme seul" (1955), geskep. Ná die geweldige sukses van sy ballet "Le sacre du printemps" in 1959 in Brussel, is hy in dieselfde jaar daar aangestel as direkteur van die balletgeselskap verbonde aan die Koninklike Muntskouburg, wat sedertdien die Ballet du XXme Siécle heet.

By die Ballet du XXme Siécle het Béjart se balletloopbaan sy toppunt bereik, en die geselskap se repertoire bestaan hoofsaaklik uit sy werke. Die bekendste hiervan is "Boléro", 1960 (Ravel), "Les noces", 1962 (Strawinski), "IXme symphonie", 1964 (Beethoven), "Romeo et Julliette", 1966 (Berlioz), "Messe pour le temps present", 1967 (Henry), "Bhakti", 1968 (Hindoemusiek), "Nomos alpha", 1969 (Xenakis), "Le chant du compagnon errant", 1971 (Mahier), en "Nizjinski clown de Dieu", 1971 (Henry, Tsjaikofski). Die Grand Prix National de la Musique, 'n Belgiese onderskeiding, is in 1970 aan Béjart toegeken.




</doc>
<doc id="129082" url="https://af.wikipedia.org/wiki?curid=129082" title="Bamboes">
Bamboes

Bamboes ("Bambusoideae") is die naam van die grootste lid van die grasfamilie (Gramineae, of Poaceae). Daar is ongeveer 60 verskillende genera en meer as 200 spesies wat in alle tropiese en subtropiese gebiede van die wêreld groei. Afgesien daarvan dat bamboes vir 'n hele aantal verskillende doeleindes gebruik kan word, is dit ook 'n voedselbron vir mense en die panda-beer. 

Bamboessoorte wissel van die klein Japanse pigmeebamboes, wat slegs 'n paar sentimeter hoog is, tot die bamboese wat in China en Indië en teen die noordelike hange van die Andesgebergte in Suid-Amerika aangetref word en maklik 40 m of hoër word. Bamboes groei in gebiede wat van 0 tot 5 000 m bo seespieël is. 

Bamboese is slank plante: 'n Bamboesstam van byvoorbeeld 20 m hoog, is gewoonlik slegs 12 cm dik. Soos alle grasse, is ook die bamboes se stam hol, gelid en hard aan die buitekant. Groot veeragtige blare groei aan die bopunt van die stam uit. 

Bamboes groei baie vinnig en kan maklik 'n lengte van 10 m in net twee maande bereik. Dié verbasende groeivermoë het daartoe aanleiding gegee dat bamboes dikwels gedurende die Tweede Wêreldoorlog en die Viëtnamese oorlog as folterinstrument gebruik is. Die slagoffers is vasgemaak op jong bamboesstokkies, wat binne enkele ure in hul liggame ingegroei het. 

In lande soos Thailand, China, Japan, Indië en Indonesië word bamboes op baie maniere benut. 'n Hele huis word somtyds uit die verskillende bamboesdele opgerig. Die stingels vorm 'n raamwerk en geweefde splinters dien as afskortings vir die verskillende vertrekke. Gesplete bamboese word vir die vloer gebruik en die dak word met bamboesblare gedek. Die binneste hol gedeelte van die stam tussen twee knope word gebruik vir koppies, bakke en houers. Van die kleiner bamboese word inkpotte en vingerhoede gemaak. Die jong lote is 'n gewilde kossoort van die panda-beer, en mense voeg dit as 'n groente by kos. Ook die sade van die bamboes kan geëet word en word dikwels as plaasvervanger vir rys gebruik. 

Maar dit is nog lank nie die einde van die talle gebruike van bamboes nie. 'n Sekere medisyne word van bamboessap verkry, en sommige Chinese slaap op 'n bamboeskussing. Meshewwe word van die buitenste deel van die stam gemaak en papier van die binneste. Baie snuisterye vir die uitvoer- en toeristehandel word vervaardig, byvoorbeeld pype en speelgoed. 

Bykans alle Westerse lande voer vandag bamboes in om te gebruik in die vervaardiging van sambreelhandvatsels, stoele, gordyne, hokke, mandjies, wiegies, materiaal ens.

Wêreldspektrum, Volume 2, bl.163-164, ISBN 0908409419


</doc>
<doc id="129084" url="https://af.wikipedia.org/wiki?curid=129084" title="Franse Akademie vir Wetenskappe">
Franse Akademie vir Wetenskappe

Die Franse Akademie van Wetenskappe (Frans: "Académie des sciences") is 'n geleerde vereniging wat in 1666 deur Louis XIV op die voorstel van Jean-Baptiste Colbert gestig is om die gees van die Franse wetenskaplike navorsing aan te moedig en te beskerm. Dit was aan die voorpunt van wetenskaplike ontwikkeling in Europa in die 17de en 18de eeu, en is een van die oudste wetenskaplike akademies. Dit is tans onder die leiding van Sebastien Candel (President van die Akademie), en is een van die vyf akademies van die Institut de France.


"Bron: French Academy of Sciences"

Die Franse Akademie van Wetenskappe ken jaarliks ongeveer 80 pryse toe, wat die onderstaande insluit:




</doc>
<doc id="129085" url="https://af.wikipedia.org/wiki?curid=129085" title="Janssen-Medalje (Franse Akademie vir Wetenskappe)">
Janssen-Medalje (Franse Akademie vir Wetenskappe)

Die Janssen-medalje is 'n astrofisika-toekenning wat deur die Franse Akademie vir Wetenskappe toegeken word aan persone wat op hierdie gebied van wetenskap vordering gemaak het. 

Die toekenning is in 1886 gestig, alhoewel die eerste medalje nie tot 'n jaar later toegeken is nie. Die kommissie wat gestig is om te besluit op die eerste ontvanger van die medalje, het die Duitse fisikus Gustav Kirchhoff gekies vir sy werk op die wetenskap van spektroskopie. Kirchhoff het egter op 17 Oktober 1887, 63 jaar oud, gesterf, 'n paar maande voor die toekenning aangekondig sou word. In plaas van om 'n nuwe ontvanger vir die toekenning te kies, het die kommissie by die Akademie se sessie van 26 Desember 1887 aangekondig dat die inlywende medalje op sy graf geplaas sal word tot groot eer van die nagedagtenis van hierdie groot geleerde van Heidelberg. 

Die toekenning was bedoel om tweejaarliks te wees, maar is in 1888 en weer in 1889 toegeken. In die 1889-reeks "Comptes rendus de l'Academie des Sciences" is verduidelik dat die toekenning jaarliks vir die eerste sewe jaar aangebied sal word, en dan twee jaarliks vanaf 1894. 

Hierdie toekenning word onderskei van die Prix Jules Janssen (geskep in 1897), 'n jaarlikse toekenning aangebied deur die Franse Sterrekundige Vereniging. Beide toekennings is vernoem na die Franse sterrekundige Pierre Janssen (1824-1907) (beter bekend as Jules Janssen). Janssen het die Akademie-toekenning gevestig, en was 'n lid van die inleidende kommissie.


Die bogenoemde lys is op datum tot en met 2011.



</doc>
<doc id="129086" url="https://af.wikipedia.org/wiki?curid=129086" title="Anna Bender">
Anna Bender

Anna Bender (1919-2004) was 'n Suid-Afrikaanse pianis en outeur.

Sy is op Piet Retief gebore. Haar moeder was haar eerste leermeester, maar later het sy oorsee in Londen onderrig ontvang van I.J. Haarhoff, Isador Epstein en Louis Kentner.

In 1950 is sy as amptelike begeleidster by die destydse SAUK aangestel, en in die 20 jaar wat sy dié pos beklee het, het sy talle bekende internasionale kunstenaars begelei, onder andere Marcel Wittrisch. As solis het sy byvoorbeeld onder vooraanstaande gasdirigente soos Strawinski opgetree.

In 1975 is sy aangestel in die personeel van die Pretoriase Technikon nadat sy 'n tyd lank redaktrise van die musiektydskrif "Opus" was. Uit haar pen het 'n twintigtal radiopraatjies oor musiek verskyn. Sy het ook 'n boek, "Vir die musiekleier," gepubliseer.

Sy was ook ŉ kampvegter vir die Afrikaanse lied en lewer 'n groot bydrae tot die optekening en bewaring van die Afrikaanse liedereskat.




</doc>
<doc id="129089" url="https://af.wikipedia.org/wiki?curid=129089" title="Bergklim">
Bergklim

Bergklim as 'n vorm van sport en ontspanning bestaan eintlik maar sowat tweehonderd jaar. Tot aan die begin van die 19e eeu het net wetenskaplikes, kristalsoekers en veroweraars, soos byvoorbeeld Alexander die Grote en Hannibal, dit tot hoog in die berge gewaag. Die eerste bergspits in Suid-Afrika is reeds 150 jaar voor die koms van Jan van Riebeeck uitgeklim toe die Portugees Antonio de Saldanha in 1503 die kruin van Tafelberg via die Platteklipkloof bereik het. Maar ook dit was nie ter wille van plesier nie – hy wou die omliggende kuslyn bespied.

Bergklim soos dit vandag beoefen word, het in die 18e eeu ontstaan. Die Alpe in Europa het eerste aan die beurt gekom toe die Fransmanne Jacques Balmat (1762-1834) en Michel Gabriel Paccard (1757-1827) in 1786 die Mont Blanc (4 810 m), Europa se hoogste piek, oorwin het. Die saadjie was geplant. Die Britte het die voortou geneem en die wêreld se eerste bergklim-organisasie; die Alpine Club, in 1857 in Londen gestig. In die daaropvolgende jare is al die belangrikste pieke in die Alpe uitgeklim. Die eerste groot tragedie het ook nie uitgebly nie. In 1865, toe die Matterhorn (4 478 m) onder leiding van Edward Whymper die eerste keer bestyg is, het vier van sy ses span lede op die terugtog verongeluk. Desnieteenstaande is bergklimorganisasies in Duitsland, Oostenryk, Frankryk en Italië op die been gebring. Die Bergklub van Suid-Afrika is in 1891 in Kaapstad gestig. Aan die einde van die 19e eeu het bergklim as sport ook buite die Europese grense veld gewen: H. Meyer het in 1889 Afrika se Kilimandjaro oorwin, Matthias Zubriggen in 1897 die Aconcagua in Argentinië, MacKinder in 1899 die berg Kenia, Schulze en Helbingen in 1903 die Uschba in die Kaukasus, graaf Luigi Amedeo van Savoje in 1906 die Ruwenzori in Afrika, en Longstaff en Brockerel in 1907 die Trisul in die Himalaja.

In 1921 het die eerste poging misluk om die piek van die wêreld se hoogste berg, Mount Everest (8 848 m), uit te klim. In 1924 het George Mallory en Andrew Irvine dit aangedurf en tot 'n paar honderd meter van die spits af gevorder. Daar het hulle verdwyn. In 1953 het die Nieu-Seelander sir Edmund Hillary en sy gids, Tenzing Norgay, die droom van duisende bergklimmers verwesenlik en hul baken op die piek van die Berg Everest geplant. Die Kangchenjunga (8 590 m) in die Himalaja, wat algemeen beskou word as die berg wat die moeilikste is om te klim, is in 1955 deur 'n groep Engelse oorwin. Hulle het egter nie die heel hoogste punt betree nie aangesien dit vir die plaaslike bevolking 'n heilige plek is. Hoewel al die uitdagendste bergpieke van die wêreld reeds verower is, put natuurliefhebbers steeds genot daaruit om hoë berge aan te durf. In Suid-Afrika is die pieke van die Drakensberg van die gewildste uitdagings.



</doc>
<doc id="129090" url="https://af.wikipedia.org/wiki?curid=129090" title="Gian Lorenzo Bernini">
Gian Lorenzo Bernini

Gian Lorenzo Bernini (Italiaans: [ˈdʒan loˈrɛntso berˈniːni]; 7 Desember 1598 – 28 November 1680) was een van die eerste asook die vernaamste verteenwoordigers van die Barok, 'n styl wat aan die einde van die 16de eeu in Rome ontstaan het en die Europese kuns tot omstreeks 1750 gedomineer het. As argitek, beeldhouer, skilder en dekorontwerper was hy gedurende sy lewe hoofsaaklik in opdrag van die pouse in Rome werksaam.

Gian Lorenzo Bernini is op 7 Desember 1598 in Napels gebore. Sy vader, Pietro Bernini (1562–1629), wat ook sy eerste leermeester was, het in 1605 na Rome verhuis, waar Bernini tot met sy dood gebly het. Sy vader het hom ook in aanraking met die kardinaal Scipione Borghese gebring, van wie hy sy eerste opdrag ontvang het. Die opdrag het 'n groep marmerbeelde behels waaraan hy van 1615 tot 1623 gewerk het. In dié groep beelde het Bernini hom aanvanklik aangesluit by die sestiende-eeuse styl van Michelangelo en Giovanni da Bologna, maar geleidelik het hy sy eie styl ontwikkel.

Van die werke, wat vandag nog in die Galleria Borghese in Rome bewaar word, kan veral die beeld van Dawid (1623) as 'n belangrike monument in die ontwikkeling van die beeldhoukuns beskou word. 'n Volkome nuwe element is Bernini se vermoë om die toeskouers as 't ware aktief by die handeling te betrek: Deur Dawid se houding word die teenwoordigheid van Goliat gesuggereer.

Omstreeks 1585 het die pouse met 'n kampanje begin om Rome die mooiste stad in die Christelike wêreld te maak. Die kunste het hierin 'n groot rol gespeel en danksy Urbanus VIII (1623–1644), Innocentius X (1644–1655) en Alexander VII (1655–1667) was Bernini sy lewe lank van groot opdragte verseker. Sy geboue, beeldhouwerke en skilderye getuig vandag nog van sy veelsydige kunstenaarskap. Verder het hy ook antieke geboue en beelde gerestoureer, kostuums en dekorstelle vir die teater ontwerp asook groot vuurwerkvertonings beplan. Bernini se grootste belang lê egter in sy strewe om die grense van die verskillende kunssoorte te ignoreer en dit alles in diens te stel van één argitektoniese opvatting. Voorbeelde van sulke ensembles is die Cornaro-kapel in Rome (1644–1652), die kateder van Petrus in die apsis van die St. Pieterskerk (1657–1666), die interieur van die Santa Andrea al Quirinale in Rome (1655–1678) en die Scala Regia in die Vatikaan (1663–1666). Bernini se werk is ook deur die Teenhervorming en die mag van die pousdom beïnvloed. So is die Tritonfontein in Rome (1642–1643) nie net 'n tipiese voorbeeld van 'n Barokstraatversiering nie, maar ook die simbool van pouslike heerskappy onder Goddelike leiding.

As argitek was sy grootste werk die Piazza (publieke binneplein in middel van Italiaanse dorp) van die Sint Pieterskerk in Rome. Dit moes so groot moontlik wees om die reuse-skare te huisves wat tydens besondere kerklike geleenthede byeenkom om na die Pous te luister. Die Pous het vanaf die balkon bo die sentrale ingang van die kerk 'n boodskap gelewer en die seën uitgespreek. Die aanloop na die kerk moes so mooi moontlik wees, en dit moes tred hou met die grootte en belangrikheid van die kerk self. Die mense wat aan die groot optogte deelneem, moes teen die wind en weer beskut word.

Bernini het die probleme opgelos deur 'n groot, ovaalvormige piazza of plein, omring deur pilaargange, te bou. Die suile wat, wat vier diep staan, gee 'n mens die indruk van reusekrag en massa.




</doc>
<doc id="129091" url="https://af.wikipedia.org/wiki?curid=129091" title="William Purdom">
William Purdom

William Purdom (10 April 1880 - 7 November 1921) was 'n Britse plant-verkenner wat deur Veitch en die Arnold Arboretum van Harvard Universiteit in 1909 na die noordelike provinsies van China gestuur is. Hy het drie jaar lank (1909-1911) plante vir die Arboretum langs China se Geelrivier versamel en gefotografeer. Hy was aangestel as inspekteur van woude vir die Chinese regering. Rhododendron purdomii is na hom vernoem by die Arnold Arboretum. Hy en die Belgiese tuinboukundige J. Hers het beplan om Flora van China te wysig, maar die plan is gestaak deur die ontslag van die departement. Later het Hers "Directory of Longhai Area Plants" geskryf.

In 1914 het Purdom en 'n metgesel Reginald Farrer uitgesit op 'n ambisieuse ekspedisie na Tibet en die Kansu provinsie van Noordwes-China. Hierdie twee jaar van verkenning en plantversameling word in Farrer se "On the Eaves of the World" (2 vol) (1917) beskryf, asook on Farrer se postuumse "The Rainbow Bridge" (1921). 

Die standaard outeursafkorting Purdom word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129092" url="https://af.wikipedia.org/wiki?curid=129092" title="Beweging (plante)">
Beweging (plante)

Die meeste plantbewegings is reaksies op prikkels van buite, maar inwendige faktore kan ook ŉ rol in die beweging van plante speel. Laer plante, soos bakterieë en wiere, kan net soos diere selfstandig voortbeweeg. Hoewel hoër plante nie van een plek na 'n ander kan beweeg nie, kan hulle wel bewegings uitvoer.

Voortbeweging is nie net 'n eienskap van diere nie, maar ook van die laer plante soos bakterieë, blouwiere en die spore van skimmels, wat aktief kan swem of kruip. Nog 'n manier waarop hierdie laer plante hulself van een plek na 'n ander kan verplaas, is deur plasmastroming en die uitstoot van klein slymproppies. Op hierdie manier kry die plantjie 'n tipe straalaandrywing. Hierdie soort plantbeweging word gewoonlik "takse" genoem. Afhangende van die prikkel wat die beweging veroorsaak, word gepraat van "chemotakse" (chemiese prikkel) en "fototakse" ('n ligprikkel). Sulke bewegings, wat daartoe aanleiding gee dat die plante van posisie verander, kan nie deur hoër plante uitgevoer word nie.

In die geval van hoër plante is dit veral dele of organe van die plant wat baie stadig en onopsigtelik bewegings uitvoer. Voorbeelde hiervan is die oop- en toevou van blomme en die buig van stingels.

Bewegings wat nie deur 'n prikkel veroorsaak word nie, maar spontaan gebeur, word "outonome beweging" genoem. Dit is moeilik om te bepaal in hoeverre daar wel van outonome beweging gepraat kan word, omdat 'n hele aantal bewegings wat oënskynlik spontaan Iyk, deur swaartekrag beïnvloed word. 'n Voorbeeld hiervan is die spontane, reëlmatige slingerbeweging van die groeipunt van 'n stingel, veral in die geval van rankplante.

Indien die beweging van die plant deur lig veroorsaak word, word dit "fototropie" genoem. Indien die beweging deur swaartekrag veroorsaak word, word daar van "geotropie" gepraat. Onder die invloed van swaartekrag groei wortels altyd na onder en stingels na bo.

Baie plante voer die een of ander beweging uit as iets daaraan raak. 'n Interessante voorbeeld hiervan kan by die kruidjie-roer-my-nie "(Mimosa pudica)" gesien word. Hierdie plant se blaartjies vou toe as 'n mens daaraan raak.

In baie gevalIe is beweging by hoër plante turgorbewegings. In die dele van die plant waar die sogenaamde gewrig van die plant "(pulvinus)" voorkom wat die skarnierbewegings moontlik maak, is daar groot dunwandige selle met groot vakuole. Die deurlaatbaarheid van hierdie spesiale gewrigselle kan onder die invloed van 'n prikkel, soos byvoorbeeld temperatuursverandering, 'n verandering in die ligintensiteit en aanraking, verander, sodat hierdie selle water aan die omliggende selle afgee en sodoende pap word. Die plant sal nou in die omgewing van sy gewrigselle begin vou as gevolg van die swaartekrag of druk van die aangrensende selle.


</doc>
<doc id="129093" url="https://af.wikipedia.org/wiki?curid=129093" title="Ove Paulsen">
Ove Paulsen

Ove Vilhelm Paulsen (22 Maart 1874 – 29 April 1947) was 'n Deense plantkundige. Hy het aan die Universiteit van Kopenhagen onder professor Eugen Warming gestudeer. Hy was 'n bewaarder van die Botaniese Museum van die Universiteit van Kopenhagen vanaf 1905 tot 1920, toe hy professor in plantkunde aan die Pharmaceutical College in Kopenhagen in geword het, 'n posisie wat hy tot 1947 gehou het. Hy het die flora van Denemarke, plankton van die Noord-Atlantiese Oseaan en die flora van Sentraal-Asië bestudeer. Hy het reeds in 1898–1899 op ekspedisies na Noord-Persië en Pamir gegaan. Tydens sy reis deur Pamir was hy vergesel deur die Deense ontdekkingsreisiger Ole Olufsen. Ove Paulsen het Noord-Amerika besoek met die Tweede Internasionale Fytogeografiese Uitstappie en het vervolgens die bioom-sonering van oos na wes in 'n koerant beskryf.

Die plantspesies Kali paulsenii is een van die talle plant-taxa wat na hom vernoem word.

Die standaard outeursafkorting Paulsen word gebruik om hierdie persoon as die skrywer aan te dui wanneer 'n botaniese naam aangehaal word.





</doc>
<doc id="129094" url="https://af.wikipedia.org/wiki?curid=129094" title="Bewer">
Bewer

Bewers is groot knaagdiere wat baie goed aangepas is om 'n groot deel van hul leeftyd in die water deur te bring. Die dik, langharige pels is met olie bedek om dit waterdig te maak. Die plat, breë stert dien as stuur wanneer die bewer swem en as alarm wanneer gevaar dreig. Een klap daarmee op die water kan 'n kilometer ver gehoor word. Tussen die tone van die agterpote kom swemvliese voor, en uit die tweede toon van die agterpoot groei twee toonnaels waarmee die pels gepoets word. Opvallend is die groot, beitelvormige snytande waarmee die bewer tot bome kan vel.
Bewers lewe in stroompies, riviere, waterpoele en mere. Hier bou hulle damme en skuilplekke en lê kanale en paaie aan. Hoewel hulle baie in die water is, vreet hulle net stingels en die bas van espe, populiere en wilgers. Bewers is monogaam. Die wyfie kry met elke werpsel van twee tot agt kleintjies wat die ouers ná sowat twee jaar verlaat.

In 'n nuwe gebied begin die bewer deur 'n damwal te bou waarmee hy die watervlak die hele jaar deur konstant hou. Dit is belangrik omdat die bewer se skuilplek net van onder die water binnegegaan kan word. Heel eerste word stokke langs mekaar in die modderige grond gedruk, of soms word 'n boomstam as basis gebruik. Meer en meer takke en ander boumateriaal word aangedra en namate die damwal hoër word, word enkele gate oopgelos. As die dam klaar is, word die gate toegestop. Sou dit gebeur dat die watervlak tydens 'n besonder nat seisoen te hoog word, word dié gate soos sluise oopgetrek. Bewers hou gedurig inspeksie by hul damme en herstelwerk word dadelik gedoen. Sulke walle kan dekades lank hou, en in Frankryk was die Franse verplig om so 'n damwal, wat tot oorstromings van akkerbougrond gelei het, met dinamiet op te blaas. 'n Damwal is gewoonlik nie langer as 15 m nie, maar in Montana in Amerika is een gevind wat 642 m lank en op sommige plekke 4 m hoog en 7 m breed was.

Skuilings word óf op die oewer óf op 'n eiland in riviere en mere gebou en kan net deur twee tot vyf ingange onder die water bereik word. Een kamer met 'n opening vir lug word bokant die watervlak gebou. Wanneer die voorrade kos en hout in hul onmiddellike omgewing opraak, moet hulle verder die land in daarvoor soek. Bewers beweeg egter onbeholpe op land en om te verhinder dat hulle 'n maklike prooi vir roofdiere word, lê hulle kanale en paaie aan. Die aanleg van 'n bewerkanaal toon nog groter tegniese insig as die bou van damwalle. Die struktuur is eenvoudiger, maar daar word beter rekening gehou met die grondsituasie. 'n Kanaal is gewoonlik sowat 40 cm diep en die langste een wat nog gevind is, was 225 m.

Vroeër is daar gemeen dat bewers buitengewoon intelligent is, maar nadat hulle anatomie fyn bestudeer is, is daar tot die gevolgtrekking gekom dat hul instink net besonder sterk ontwikkel is.

Aanvanklik is bewers uitsluitlik gejag weens hul pelse en die klierstof wat hulle afskei om hul gebied af te baken. Dit is gebruik as 'n geneesmiddel teen alle kwale. Die kliervog bevat salisielsuur, 'n voorloper van aspirien.

Die bewer se bouery beïnvloed egter ook die landskap. Enersyds help dit erosie voorkom, maar andersyds veroorsaak die opdamming van water en landerye langs die riviere en stroompies kan maklik oorstroom word. Boere het hul bouwerke telkens vernietig, dikwels met noodlottige gevolge vir die kleintjies, en daadwerklik jag gemaak op die res. Bewers word egter vandag beskerm, oral waar hulle voorkom.



</doc>
<doc id="129096" url="https://af.wikipedia.org/wiki?curid=129096" title="Morris Kentridge">
Morris Kentridge

Morris Kentridge (Utena, Ukmerge, Litaue, 3 Februarie 1881 – Johannesburg, Transvaal, 14 Desember 1964) was ’n Suid-Afrikaanse Volksraadslid van die Arbeidersparty en daarna van die Verenigde Party. Hy was ook 'n leier van die Sionistiese beweging in Suid-Afrika. Binne sowel as buite die parlement was hy 'n belangrike spreekbuis van die Joodse gemeenskap.

Kentridge was die oudste seun van Woolf (ook gespel Wolfe of Wolf) Kantrovitch, die kantor op die dorp Utyan, Litaue, waarvan die bevolking tot voor die Tweede Wêreldoorlog sowat die helfte Joods was. Destyds was Litaue nog deel van die Russiese Ryk. Die Nazi's het die laaste 2 000 in 1941 in 'n woud 2 km noord van die dorp doodgeskiet het. Die van Kantrovitch is in 1912 na Kentridge verengels. 

Die gesin het in 1887 na Sunderland, Engeland, verhuis waar Kentridge se vader as kantor en rituele slagter van 'n Joodse gemeente gewerk en waar Kentdridge sy skoolopleiding ontvang het. Hy was 14 jaar oud toe hy as student aan die St. An-drews-universiteit ingeskryf is, waar hy 'n konserwatiewe politieke uitkyk en 'n vaardigheid as debatteerder aangekweek het. Volgens die rekord van die Universiteit van Glasgow het hy hom in 1898 daar ingeskryf om medies te studeer, gebly tot 1899 en daarna weer van 1901 tot 1902 studeer. In sy eerste jaar, toe hy 17 was, het hy klas geloop in chemie, soölogie en anatomie, maar met sy terugkeer in 1901 het hy Skotse reg onder prof. Alexander Moody Stuart studeer.

Nadat hy verskeie jare lank in 'n prokureurskantoor in Glasgow gewerk het en 'n kort tydjie as joernalis aan die "Morning Mail" van Sunderland verbonde was, het Kentridge begin 1902 na Suid-Afrika geëmigreer en is hy op Vryheid deur 'n prokureursfirma as leerlingprokureur in diens geneem. (Volgens die rekords van die Universiteit van die Kaap die Goeie Hoop het ’n Morris Kantrovitch in dié tyd ’n graad aan die instelling voltooi. En volgens die Jewish Virtual Library het Kentridge se vader na Vryheid geëmigreer om in diens te tree van die plaaslike Hebreeuse gemeente.) 

Hy is in 1905 as prokureur van die hooggeregshof van Natal toegelaat. Kentridge se politieke bedrywighede het begin met sy deelname aan die beweging vir eenheid van die Suid-Afrikaanse kolonies. Hy het in 1910 sonder welslae aan die Natalse provinsiale verkiesing as kandidaat van die Unionisteparty in die kiesafdeling Weststraat, Durban, deelgeneem. Omdat dié party hom na sy mening te veel met die taalvraagstuk besig gehou het, het Kentridge hom in 1912 by die Suid-Afrikaanse Arbeidersparty aangesluit. Dit was veral laasgenoemde se beleid ten opsigte van grond en Kentridge se meegevoel met die Blanke werkersklas wat hom tot dié party aangetrokke laat voel het. 

Hy het in Februarie 1914 tot die Natalse provinsiale raad as lid vir Greyville toegetree en is in Julie tot die Unie-Volksraad verkies toe hy die tussenverkiesing in die kiesafdeling Durban-Sentraal wen. Hy dien die setel van 28 Julie 1914 tot 23 Augustus 1915. Ondanks sy steun aan F.H.P. Creswell, wat ten gunste van Suid-Afrikaanse deelname aan die Eerste Wêreldoorlog (1914-'18) was, het Kentridge sy setel met die "Kakie"-verkiesing van 1915 verloor. 

Creswell het Kentridge in 1917 oorreed om sy beroepsbedrywighede na Johannesburg te verskuif waar hy as Arbeiderslid in die stadsraad (1917-'20 en 1923-'25) gedien het. Toe die Arbeidersparty in 1919 vir die eerste keer beheer oor die raad verkry, het Kentridge die stadsbegroting ingedien en voorgestel dat slegs op grond-eiendomme belasting gehef moet word, 'n stelsel wat van toe af in werking is. In die algemene verkiesing van 1920 het hy Patrick Duncan in die kiesafdeling Fordsburg verslaan, maar verteenwoordig Fordsburg net van 10 Maart 1920 tot 31 Desember 1920, want in die volgende verkiesing (1921) het hy die onderspit gedelf. In 1924 het hy egter die kiesafdeling Troyeville aan die teenoorgestelde kant van die Johannesburgse middestad verower en hierdie setel verteenwoordig van 17 Junie 1924 tot sy uittrede uit die parlement op 10 Maart 1958, toe hy reeds 77 was. 

Kentridge het 'n vername rol in die nywerheidsonrus kort voor en ná die Eerste Wêreldoorlog gespeel. Tydens die spoorwegstaking in Januarie 1914 is hy vyf dae lank in Durban in die gevangenis opgesluit. Hy was in 1919 een van die Arbeider-stadsraadslede wat ten volle met die munisipale stakers saamgewerk het nadat hulle die verkose stadsraad van Johannesburg tydelik vervang het met 'n beheerraad onder die voorsitterskap van J.T. Bain. Tydens die staking aan die Rand in 1922 het Kentridge openlik 'n republikeinse regeringsvorm voorgestaan; ook het hy die oproep om 'n algemene staking ondersteun en in die stakers se Council of Action gedien. As gevolg hiervan is hy vir 16 dae in die gevangenis opgesluit, maar hy is, net soos in 1914, ontslaan omdat geen klag teen hom ingedien is nie. 

Kentridge was 'n vurige ondersteuner van die Pakt-regering van die Nasionale Party en die Arbeidersparty en was lid van die Arbeidersparty se linkervleuel; derhalwe het hy hom by die National Council teen die Creswelliete geskaar toe die party in 1928 skeur. 

Kentridge was in 1932 die leier van 'n paar vooraanstaande Arbeiderslede wat by die Suid-Afrikaanse Party (SAP) aangesluit het. As beweegrede vir hierdie stap het hy aangevoer dat dié party die beste in staat was om die Blanke werkers ekonomies op te hef. Toe die Smelter-regering in 1934 tot stand kom, het Kentridge 'n lojale lid van die Verenigde Party geword, hoewel hy een van die weinige SAP-Volksraadslede was wat aangedring het op 'n ooreenkoms met adv. Tielman Roos, pleks van met genl. J.B.M. Hertzog. In verband met kleurvraagstuk het Kentridge die liberale houding van J.H. Hofineyr voorgestaan. As voorbanker van die regerende party het hy ’n aansienlike hoeveelheid progressiewe nywerheidswetgewing help opstel.

Kentridge was 'n lewenslange student van die ekonomie en 'n gesaghebbende in verband met finansiële en nywerheidsaangeleenthede. In 1931 was hy een van die eerste parlementariërs wat gepleit het dat Suid-Afrika van die goudstandaard afstap en die enigste Volksraadslid wat hierdie optrede bepleit het in die Gekose Komitee oor die Goudstandaard wat in Mei 1932 sy verslag uitgebring het. In nywerheidsbotsings het hy getoon dat hy 'n suksesvolle bemiddelaar was tussen die vakbonde en die regering, en 'n doeltreffende onderhandelaar tussen twistende partye. Hy het dwarsdeur sy parlementêre loopbaan die ver-troue van 'n groot deel van die vakbondbeweging behou. 

In die parlement het net Morris Alexander hom oortref as onvermoeide kampvegter vir die regte van die Joodse gemeenskap en as leidende voorspraak vir Joodse immigrasie was Kentridge een van die hoofsprekers teen dr. D.F. Malan se Kwotawet van 1930 en daaropvolgende wetgewing wat dit algaande amper onmoontlik vir Jode uit Europa gemaak het om na die Unie te vlug. Veral in die dertigerjare het hy antisemitiese wette en uitsprake in die Volksraad heftig aangeval en in hierdie opsig het hy hom te alle tye in diens van die Suid-Afrikaanse Joodse Raad van Afgevaardigdes gestel. Tydens die bewind van Adolf Hitler in Duitsland, van waar ’n groot poging aangewend is om Afrikaners in Suid-Afrika se simpatie deur propaganda te wen, het Kentridge die bedrywighede van Suid-Afrikaanse Nazigesindes, onder wie die Gryshemde, Ossewabrandwag en Nuwe Orde, sterk teengestaan. Kentridge was 'n vurige Sionis en het 'n langdurige verbintenis met die Suid-Afrikaanse Sionistefederasie gehad: eers as lid van die uitvoerende raad sedert 1917 en later as lewenslange adjunkpresident tot sy dood. Tydens sy besoeke aan Europa en Palestina het hy voortdurend gepoog om die Sionisme te bevorder.

Sy gepubliseerde pamflette en artikels sluit die volgende in: "The fallacy of federation" (met J. Reynolds-Tait, Durban 1909); "Natal and the draft constitution", "State" (April 1909); "Socialism and the Empire" (Durban, 1913); "Unemployment in South Africa: a simple outline" (Johannesburg, 1923) en "Devaluation or disaster" (Johannesburg, 1933). Sy memoires, I Recall, is in 1959 gepubliseer. 

D. Ticktin in die "Suid-Afrikaanse Biografiese Woordeboek" skryf Kentridge was "kort van gestalte en het 'n bril gedra. Hy was 'n vurige spreker met 'n onmiskenbare aksent wat verslaggewers soms grys hare besorg het."

Uit sy huwelik met May Schafner in 1921 is drie seuns gebore, onder wie sir Sidney Kentridge, wat anti-apartheidsaktiviste tydens talle groot hofsake verdedig het. Sydney se oudste seun is die kunstenaar William Kentridge.



</doc>
<doc id="129098" url="https://af.wikipedia.org/wiki?curid=129098" title="Sabrina Ferilli">
Sabrina Ferilli

Sabrina Ferilli (28 Junie 1964 in Rome, Italië) is 'n Italiaanse aktrise.



</doc>
<doc id="129099" url="https://af.wikipedia.org/wiki?curid=129099" title="Batik">
Batik

Batik is 'n kunsvorm wat 'n besondere tegniek vereis en eintlik 'n kunsvaardigheid is. Deur middel van die besondere tegniek word tekstiel, en dikwels ook papier en selfs leer, versier. Dit het moontlik sy oorsprong in Java, waar dit ook tot 'n hoogtepunt gevoer is. Dit is eers sedert omstreeks 1890 ook in Europa en ander lande beoefen. Die woord batik is afgelei van die Javaanse (am)batik, wat oorspronklik "stippeling" beteken het, maar later ook "teken".

By batik word daar met was "geteken" op die materiaal wat versier moet word. Tekstiel is deurgaans gebruik, en in die besonder wit katoen. Voor daar begin word, word die materiaal eers goed gewas om die stysel te verwyder. Hierna word 'n ontwerp op die materiaal aangebring. Dié dele wat wit of sonder verf moet bly, word eers met was bedek. Die was (byewas of paraffienwas, wat goedkoper is, of 'n mengsel van albei) word gesmelt en terwyl dit vloeibaar en warm is met behulp van 'n "tjanting" of 'n kwassie op die materiaal aangebring. ’n Tjanting is 'n klein koperbakkie met 'n dun tuitjie, 'n soort gietertjie. Om dit makliker te kan hanteer, is dit aan 'n houtstafie gemonteer.) Sodra die was droog is, word die materiaal in 'n kleurbad gedompel. Die ou Javaanse batik was met natuurlike verfstof gekleur, maar vandag word chemiese verfstof gebruik. Wanneer die materiaal goed met die kleurstof deurdrenk is, word dit opgehang om droog te word. Daarná word die was versigtig afgekrap. Die oppervlakke wat met was bedek was, het ongekleur gebly. Waar daar egter barsies in die was gekom het, het die kleursel deurgesyfer en klein strepies op die materiaal veroorsaak. Hierdie "aartjies" gee aan die batikwerk 'n interessante voorkoms en onderskei dit van materiaal wat op 'n ander manier versier is.

Vir elke volgende kleur wat 'n mens wil aanbring, moet die proses herhaal word. Besondere kleurskakerings word byvoorbeeld verkry deur eers 'n ligte kleur te gebruik, slegs gedeeltes daarvan met was te bedek en die werkstuk dan in 'n donkerder kleurstof te dompel. Die moontlikhede van effekte wat deur middel van kleurvermenging verkry kan word, is feitlik onbeperk.

In Indonesië word daar dikwels veertien dae lank aan een skepping gewerk. In die tweede helfte van die 19e eeu is daar op Java 'n nuwe tegniek ontwikkel om vinniger, en daarom goedkoper, te werk: die sogenaamde stempel metode. Met behulp van koperstempels word groot materiaaloppervlakke vinnig met was bedek. Die moeilikste deel van hierdie metode is om die stempelpatrone presies bymekaar te laat aansluit. Een persoon kan egter met gemak tot 20 stempel-batikwerke per dag maak. Die mans doen die stempelwerk. In Indonesië word batikwerk slegs deur vroue uit die hoër klasse gedoen.

Waar en wanneer batik presies ontstaan het, is nie 'n uitgemaakte saak nie. Daar is lank geglo dat batik slegs op Java, een van die Groot Soenda-eilande in die Indiese Argipel, gemaak is, maar dit is nou bekend dat dit ook op die ander Indonesiese ei lande voorgekom het. Dit is egter op Java waar die tegniek die verste ontwikkel het. Die kleure wat die Javane gebruik, is deurgaans blou, bruin, rooi, swart, geel en groen op wit katoen.

Gebatikte materiaal was oorspronklik slegs vir kledingstukke soos sarongs, kopdoeke en sjaals gebruik. In die twintigerjare van die twintigste eeu het dit in Europa mode geword om dit ook vir muurbehangsels te gebruik.

Dit was eers in die 19e eeu dat daar in die Weste werklik 'n belangstelling in die beoefening van batik gekom het. Sedertdien het die toepassing daarvan baie uitgebrei. Katoen is ook nie meer die enigste materiaal waarop gewerk word nie.

In Suid-Afrika was dit in die 1980’s nie vreemd as 'n vrou in haar selfgemaakte kaftan verskyn nie. Muurbehangsels was egter die gewildste, hoewel gebatikte lampskerms, stoelbekleedsels, skerms vir vuurherde, ensovoorts, dikwels gesien was.




</doc>
<doc id="129100" url="https://af.wikipedia.org/wiki?curid=129100" title="Biljart">
Biljart

Biljart is 'n binnenshuise spel wat twee spelers om 'n biljarttafel met drie balle en met 'n biljartstok elk speel. Dit is reeds teen die middel van die 16e eeu in Brittanje en Frankryk gespeel, en hoewel die Franse tans nie onder die groot meesters van biljart tel nie, het hulle hul stempel op die spel gelaat. Die meeste terme is nog Frans. Biljart verskil wesenlik van snoeker, 'n soortgelyke spel wat beter bekend is in Suid-Afrika. Snoeker word met meer balle gespeel op 'n tafel met 6 net-vangsakkies om die rand. 

Die spil waarom biljart draai, is die maak van raakskote, naamlik "karambole". Drie balle, 'n rooie, 'n witte en 'n witte met een swart kolletjie, word op die tafel geplaas, Die balle, van ivoor of kunsstof, is tussen 61 mm en 61,5 mm in deursnee en weeg tussen 210 g en 220 g. Die grootte van die tafel kan wissel, maar die breedte moet altyd die helfte van die lengte wees. Die tafel het 'n rubberband om sy binnewand. Om 'n karambool aan te teken, moet een van die wit balle (die speelbal) só met die biljartstok gestoot word dat dit aan albei ander balle raak terwyl dit rol. 'n Geldige karambool tel een punt en die speler kan aanhou speel tot hy 'n karambool gemis het. Daarna is dit die ander speler se beurt.

Om wedstryde tussen topspelers vir toeskouers aantreklik te maak, is spesiale spelvorms uitgedink, byvoorbeeld die "libre". Hierby mag onbeperk gekaramboleer word, behalwe in sekere beperkte sones. By bandstote is 'n karambool net geldig as die speelbal minstens een keer die rubberband tref voor hy die derde bal raak. In die geval van driebandstote moet die speelbal die rubberband minstens drie keer raak nadat die tweede bal getref is en voordat die derde bal getref word. Vir "kaderspelIe" word die speelvlak in ses of nege vakke verdeel. Binne die vakke mag slegs een raakskoot gemaak word sonder dat die balle die vakke verlaat. KaderspelIe kan nog ingewikkelder gemaak word deurdat ankerlyne aangebring word. Die reëls vir kadervakke geld ook vir ankers. 'n Skeidsregter en 'n tellinghouer is die enigste amptenare by wedstryde.



</doc>
<doc id="129101" url="https://af.wikipedia.org/wiki?curid=129101" title="Beeldhoukuns">
Beeldhoukuns

Die beeldhoukuns is een van die oudste uitdrukkingsvorme van die beeldende kunste en kom voor in feitlik alle kulture in die verlede en in die hede. Waar 'n skilder en 'n grafiese kunstenaar met 'n gelyk oppervlak te make het, skep die beeldhouer sy werk in 'n bepaalde ruimte. Daar is vandag feitlik geen beperking op die soort materiaal wat die beeldhouer gebruik nie. Danksy die moderne tegnologie, kan die beeldhouer vry eksperimenteer met yster, staal, sintetiese stowwe en selfs met items wat vir die meeste miskien onbruikbaar en nutteloos is. Daarbenewens is daar ook die meer tradisionele materiaal soos klip, marmer, hout en brons.  

Beeldhoukuns kan breedweg in 'n paar kategorieë ingedeel word: 

'n Eietydse soort beeldhouwerk is die sogenaamde "speelskulptuur." Dit is spesiaal vir kinders ontwerp en wel só dat hulle daarin, daarom of daarop kan speel. Daar is feitlik geen beperking op die grootte van 'n beeldhouwerk nie. Die materiaalsoorte is ewe uiteenlopend en die kunstenaar het geheel en al 'n vrye keuse wat dit betref. Waar die kunstenaar oorspronklik hoofsaaklik met klei, ivoor, been, hout en klip en later met brons gewerk het, het daar met verloop van tyd nog talle ander media bygekom, soos glas, yster, staal, gewapende beton, sement, sintetiese stowwe, ens. Soms maak die kunstenaar letterlik van optelgoed gebruik, soos metaalstawe, balletjies, geroeste ystervoorwerpe en dies meer. Daar is selfs vir die mis van diere 'n funksie gevind. Sommige kunstenaars meng dit byvoorbeeld met klei om te voorkom dat die klei bars of kraak. Ander hulpmiddels, soos water en tekstiel, word dikwels gebruik.

Dit kan 'n wesenlike funksie vervul in die artistieke geheel. So kan die besondere eienskappe van sekere materiaalsoorte benut word om die besondere effek wat die beeldhouer wil bereik, te verhoog. In dié verband is daar byvoorbeeld die kleur van 'n steen of 'n klip, die besondere grein van 'n houtsoort, die voorkoms van oksidasie by sommige metaalsoorte (die groen aanslag by brons of die roes van yster), of die vorm van 'n sekere skulp. Die moderne werkmetodes maak die moontlikhede vir die beeldhouer feitlik onbeperk. 

By die ou kulture is beeld houtwerke meestal geverf, soos byvoorbeeld in antieke Griekeland en ook in Europa tydens die Middeleeue. Dié gebruik het met die tyd heeltemal uitgesterf, ofskoon dit deesdae weer in enkele gevalle toegepas word wanneer die kunstenaar 'n bepaalde effek wil bereik.

Die oudste beeldhouwerke waarvan ons kennis dra, dateer uit die voorgeskiedenis. Hulle is afkomstig uit Sentraal-Europa en het in die Steentydperk ontstaan. Die beelde - meestal van horing of klip- is kleinerig en is met behulp van vuursteengereedskap gebeeldhou. Die "Venus van Willendorf" is 'n bekende voorbeeld. Dit is van kalksteen gemaak en kan vandag in die Museum van Natuurlike Geskiedenis in Wenen, Oostenryk, gesien word. Dit is omstreeks 15000 -10000 v.C. gemaak. Vir die prehistoriese mens het sy kuns 'n godsdienstige betekenis gehad en dit was dikwels vir hom iets met bonatuurlike kragte. Vir hom was daar 'n baie noue verband tussen die werklikheid en die beeld wat hy skep. Kragte wat hy nie kon verklaar nie, soos bliksemstrale, die son en vrugbaarheid, het hy deur middel van sy kuns probeer uitbeeld. Volke wat landbouers was, het dikwels son- en reëngode verbeeld, terwyl die jagtersvolke afbeeldings van diere gemaak het.

In die Oudheid – vanaf ca. 3000 v.C. tot ca. 400 n.C. - het verskillende groot kulture ontwikkel, elk met 'n eie kuns; eers in Egipte en Mesopotamië, later in Griekeland en Italië. Groot ryke en stede het ontstaan. Talle oorblyfsels van geboue het bewaar gebly: paleise vir die konings, tempels vir die gode, grafmonumente en ook gewone huise. Uit hierdie periode het ook talle beelde van alle groottes bewaar gebly. Dit het dikwels as versiering van geboue gedien.

Die Egiptiese Ryk het omstreeks 3000 v.C. tot stand gekom. Baie beeldhouwerke uit dié tyd is gevind, byvoorbeeld beelde uit die grafte van konings, soos die dubbelportret van koning Rahotep en sy vrou (omstreeks 2610 v.C.). Dit is pragtig beskilder en is tans in die Egiptiese Museum in Kaïro te sien. 

Die veelkleurige beeld van koningin Nefertiti (ca. 1365 v.C.) word in Wes-Berlyn bewaar. Die Egiptenare se kultuur is deur hul geloof in die lewe na die dood oorheers, en beelde wat in die graf te van konings gevind is, hou hiermee verband. Hulle het geglo dat die lewensgetroue beeld van die afgestorwe koning (= farao = god) hom sou help om ná die dood te bly leef. Dit is dus nie so eienaardig nie dat een van die Egiptiese benamings vir 'n beeldhouer "hy wat lewend hou" beteken. Egiptiese beelde uit hierdie tydperk was feitlik altyd blokvormig, en moet van al vier kante bekyk word. Mense is nog steeds baie staties afgebeeld.

In teenstelling met Egipte, waardieselfde ryk eeue lank feitlik onveranderd bly bestaan het, het verskillende ryke mekaar in Mesopotamië opgevolg: Sumerië (ca. 3000 - ca. 1600 v.C.), Babilonië (tot ca. 1000 v.C.) en Assirië (tot ca. 600 v.C.). Daar was ook dikwels oorlog, waarvan daar baie afbeeldings gevind is, soos byvoorbeeld die Assiriese reliëfs in die paleis van koning Asjoerbanipal in Ninevé (tans Koejoenjik). Hierdie reliëfs, uit ca. 650 v.C., word in die Britse Museum in Londen bewaar. Die beelde uit Mesopotamië is ook blokvormig, soos die Egiptiese beelde.

Onder Argaïese kuns word verstaan die voor Griekse kuns wat op die eilandgroep die Ciklade, op die eiland Kreta en op die Griekse skiereiland Peloponnesos ontwikkel het. Oorblyfsels van die Cikladiese beeldhoukuns wat in grafkelders gevind is, is klein vrugbaarheidsbeeldjies van marmer: klein gestileerde vrouefiguurtjies. Van die Minoïese kuns - vernoem na koning Minos van Kreta - is terracotta-beeldjies van vroue (godinne of priesteresse) met lang, wye rokke aan en slange in hul hande, ontdek. Dit dateer uit omstreeks 1600 v.C. Uit dieselfde tyd kom ook die goue en silwermaskers wat in grafte in Micene op die Peloponnesos gevind is.

"T"een 1000 v.C. het vreemde, onontwikkelde stamme Griekeland uit die noorde binnegekom, onder wie die loniërs en die Doriërs. Hul beeldhouwerke was aanvanklik eenvoudig en strak soos dié van die ou Egiptenare. Die "kouroi" (naakte seuns) is goeie voorbeelde van hierdie vroeg-Griekse beeldhouwerk. Baie van dié beelde het bewaar gebly.

Die bloeitydperk van die antieke Griekse kuns was tussen 500 en 350 v.C. Beelde uit hierdie periode was vir latere beeldhouers voorbeelde van skoonheid en perfeksie. Weens die goeie kennis van die anatomie, kon die menslike liggaam in alle houdings verbeeld word, en 'n dinamiese effek is daardeur verkry. Phidias (ca. 445 v.C.). die skepper van die beeld van Zeus wat later verlore gegaan het en in die Oudheid as een van die sewe wêreldwonders beskou is, was een van die bekendste beeldhouers uit hierdie tyd. 'n Ander bekende beeldhouer was Praxiteles (ca. 350 v.C.), van wie slegs een beeld, die bekende "Hermes," bewaar gebly het. Ongelukkig het die meeste oorspronklike Griekse beeldhouwerke uit hierdie tyd, meestal van brons, verlore gegaan, en vandag is daar slegs die marmerkopieë wat die Romeine 'n paar eeue later gemaak het.

In hierdie tyd het daar 'n bevolkingsgroep, die Etruskiërs, in Italië gewoon wat beelde van terracotta (gebakte klei) gemaak het. Soms was 50 'n beeld meters hoog, en om dit te kon bak, moes 'n spesiale oond daaromheen gebou word. Baie bekend is die "Apollo van Vei" en 'n sarkofaag van 'n egpaar uit Cerveteri (uit onderskeidelik 510 en 540 v.C.). Die hoogtepunt van die Etruskiese kultuur lê tussen 700 en 500 v.C. Daarna het stad na stad onder Romeinse heerskappy gekom.

Die Romeine het uit die verowerde gebiede kunsskatte versamel en toe Griekse beeldhouers na Rome gebring om die Griekse beelde in marmer na te maak. Uit die ooste het hulle die gebruik oorgeneem om oorwinnings van veldslae in reliëf uit te beeld, byvoorbeeld op die Suil van Trajanus (Rome; 106-113 n.C.), wat as voorbeeld vir verskillende latere monumente gedien het. Die Romeine het baie beroemd geword vir hul gebeeldhoude portrette. In teenstelling met die Grieke het hulle die menslike gelaat nie geïdealiseer nie, maar realistiese afbeeldings daarvan gemaak. Talle borsbeelde van heersers, militêre helde en vooraanstaande burgers van die stad het bewaar gebly.

In 330 n.C. verskuif keiser Konstantyn die hoofstad van die Romeinse Ryk van Rome na Bisantium (nou Istanboel). Hy verklaar ook die Christelike godsdiens tot staatsgodsdiens. In die Ooste, in Bisantium, en in die Weste, in Italië, het die Romeinse tradisies lank voortgeleef. So is daar in Italië marmersarkofae vir Christene gemaak, en die voorstellings wat daarop uitgebeeld is, het nouliks van dié van die heidene verskil. Talle uitbeeldings is ook gemaak in ivoor, wat in die Middeleeue sowel in die Weste as in Bisantium 'n gesogte materiaal was.

Met die verval van die Romeinse Ryk in die 4e en 5e eeu, het talle Germaanse volkstamme Europa binnegetrek. Soos met ander rondtrekkende stamme ook die geval was, het hulle nie kunswerke gelewer wat groot afmetings gehad het nie, maar hulle het wel 'n bloeiende edelsmeedkuns gehad waarin fantasiediere 'n belangrike rol gespeel het. Hierdie diermotiewe kom later weer in die houtsnywerk van die Noormanne voor. Keiser Karel die Grote het ca. 800 probeer om die kuns en kultuur van die ou Romeinse Ryk van Noord-Europa te laat herleef.

Die ivoorsnykuns het nou weer 'n opbloei beleef. Van belang is ook die klein bronsruiterbeeldjie wat waarskynlik in die tyd van Karel die Grote se kleinseun, keiser Karel die Kale, vervaardig is (ca. 875). Geen groot beelde uit hierdie tyd het bewaar gebly nie, maar wel uit die tyd van die volgende dinastie, die Ottoniese, soos byvoorbeeld die houtbeeld van Christus aan die kruis, in Duitsland.

Baie beelde uit die daaropvolgende eeue het bewaar gebly, uit die Romaanse (12e eeu) sowel as die Gotiese tyd (ca. 1150-15e eeu). Die meeste beelde was oorspronklik bestem vir die talle kerke wat in hierdie eeu opgerig is. Gebeeldhoude reliëfs het die ingangsportale van die kerke en die kapitele (kopstukke) van die suile versier; langs die deure is groot beelde aangebring. Deurgaans is die lewe van Christus, verskeie heiliges en die skeppingsverhaal uitgebeeld. Die Gotiese beeldhouwerk in die katedrale in Chartres en Reims, Frankryk, is beroemd. Terwyl die beelde uit die Romaanse tyd dikwels verwronge of langgerek was, het dit in die Gotiese periode al hoe meer naturalisties geword.
Behalwe klip, is ook baie van edelmetale en hout gebruik gemaak. Veral uit Skandinawië, maar ook uit ander dele van Europa, het houtbeelde bewaar gebly. Hulle was altyd met goud oorgetrek of gekleur.

Min name van kunstenaars van hierdie tyd is vandag bekend, omdat die meeste werke sonder handtekening was. Handtekeninge op kunswerke het eers teen 1300 in Italië die gebruik geword. Bekende kunstenaarsname uit hierdie tyd is dié van die Italiaanse beeldhouers Nicola Pisano, wat ca. 1260-1280 in Pisa en Siena werksaam was, en Andrea Pisano (geen familie van mekaar nie), wat ca. 1290-1348 in Florence 216 en in Orvieto werksaam was. Uit die noorde was daar die beeldhouers Claus Sluter, wat omstreeks 1400 vir die hof van die Boergondiërs gewerk het.

Omstreeks 1400 het daar in Italië 'n geweldige opbloei op alle gebiede van die kuns en kultuur gekom: die Renaissance. Hierdie oplewing het spoedig na die res van Europa versprei. Die beeldhouers uit daardie tyd het ook, soos die kunsskilders, veral na voorbeelde uit die Romeinse tyd gewerk. Hul ideaal was 'n absoluut juiste weergawe van die werklikheid. Liggame is ontleed om die menslike anatomie te bestudeer. Naas die Bybel het hulle ook inspirasie geput uit die Griekse en Romeinse mitologie. Die eerste bekende beeldhouers uit dié tydperk was die Florentyn Donatello (1386-1466). wat uit klip, brons en hout beroemde beelde geskep het. Die beroemdste kunstenaar van die Renaissance was egter Michelangelo Buonarotti (1476-1564). Van sy bekendste werke is die wêreldberoemde beelde van Moses en David.

In die loop van die 16e eeu het 'n kunsstyl ontstaan wat "maniërisme" genoem word. Die styl was in baie opsigte 'n voortsetting van die Renaissance, maar dit was nie so naturalisties nie. Beelde van mense is lank, slank en in ingewikkelde houdings uitgebeeld. 'n Bekende beeldhouer van die maniërisme was Giovanni da Bologna (1529-1608) van Doornik. Hy het in Italië gewerk en talle beelde gemaak, dikwels groepe van twee figure, wat die toeskouer dwing om rondom die werk te stap om dit te besigtig. Dit het hy bereik deur die figure spiraalvormig te maak.

Die Barok is 'n kunsstyl van die 17e eeu wat tot in die 18e eeu standgehou het. Dit het veral in Suid-Europa, Italië en Duitsland voorgekom. Ook die Barok is in sekere opsigte 'n voortsetting van die Renaissance. Waar die figure van die maniërisme elegant was, was hulle nou swaarder en die houdings teatraal. Die belangrikste Barok-beeldhouer was Giovanni Lorenzo Bernini (1598-1680). Hy het onder meer groot ensembles geskep, soos die Titron-fontein op die Piazza "Navona" in Rome.

Die Rococo, in die eerste helfte van die 18e eeu, het nie juis belangrike beeldhouwerke opgelewer nie. In die daaropvolgende kunsstyl, die Neo-Klassisisme, het verskillende beeld houers gewerk wat in hul lewe oor die hele Europa bekend was: die Italianer Antonio Canova (1757- 1822) en die Deen Bertel Thorvaldsen (1768-1844). Teen 1860 het die Impressionisme in die skilderkuns na vore gekom. Die Fransman Auguste Rodin (1840-1917) was egter d ie eerste beeldhouer wat in hierdie styl begin werk het. Hy het aan sy werke 'n onreëlmatige oppervlak gegee, waardeur dit 'n onvoltooide maar lewendiger indruk geskep het. Beelde wat baie bekend geword het, was "Die Denker" (1889), die beeld van Honoré de Balzac (1897) en die beeldegroep "Die Burgers van Calais" (1884-1888). Naas Rodin, wat as die grootste voorloper van die 20e-eeuse beeldhoukuns beskou word, het ook die Fransman Aristide Maillo (1861 - 1944) bekendheid verwerf.

Die belangrikste vernuwing in die 20e eeu was die ontstaan van die abstrakte kuns. Daarnaas het die tradisionele figuratiewe kuns egter voortgeduur, ofskoon die "vorme" dikwels eenvoudiger weergegee is.
'n Globale historiese oorsig van die 20e-eeuse beeldhoukuns is nie moontlik nie, omdat so baie verskillende rigtings gevolg is. In toenemende mate is geëksperimenteer met nuwe materiaal soos yster, staal, kunsstowwe en allerlei afval soos skroot. 'n Nuwe werkwyse het ook ontstaan. In plaas van beelde uit hout te sny, uit klip te kap of in brons te giet - meestal nadat daar vooraf studies op papier of van klei of gips gemaak is - is beelde nou ook saamgestel uit onderdele wat vooraf spesiaal daarvoor vervaardig is uit staal, skroot, plastiek, ens.

Voorstudies word selde gemaak. 'n Belangrike beeldhouer in hierdie eeu is die Brit Henry Moore (geb. 1898), wie se lêende vrouefigure - van klip of brons - baie "ver"eenvoudig is. Ander bekende beeldhouers is Constantin Braucusi (1876-1957), wat as grondlegger van die abstrakte beeldhoukuns beskou word; Alberto Giacometti (1901-1966). bekend vir sy langgerekte figure uit staal en brons; en die Amerikaner Alexander Calder (geb. 1898). wat beweegbare objekte uit staal vervaardig het, die sogenaamde "mobiles".

Klip is die oudste materiaal wat in die beeldhoukuns bekend is. Omdat dit so duursaam is, het dit die langste en beste bewaar gebly. By beeld hou in klip word tussen twee metodes onderskei: die direkte metode "(taille directe)" en die indirekte metode "(taille indirecte)." By die direkte metode word die beeld direk uit die klip gekap sonder dat 'n voorbeeld gemaak is. By die indirekte metode word 'n afgewerkte voorbeeld gekopieer. Klipsoorte wat meestal gebruik word, is graniet (hard), marmer (mediumhard), kalksteen (sag) en merrel (baie sag).

Houtkunswerke is waarskynlik al in die voorgeskiedenis gemaak, maar uit dié tyd het niks bewaar gebly nie omdat hout makIik in die opelug vergaan. Die oudste bekende houtkunswerke is afkomstig uit die Egiptiese piramides. Die bewerking van hout verg minder inspanning, maar moet met sorg gedoen word omdat daar deurentyd met die draad van die hout rekening gehou moet word. Houtsoorte wat gebruik word, is eikehout, neuthout, sederhout, lindhout, stinkhout, tambotie, rooshout, ysterhout en ebbehout.

Brons is 'n legering van koper (80 tot 90 %) met tin en moontlik ook sink. Daar bestaan verskillende tegnieke van bronsgiet, waarvan die oudste al omstreeks 1500 v.C. toegepas is. Teenswoordig word beelde meestal nie deur die beeldhouers self gegiet nie, maar deur kommersiële gieterye, wat ook ander soorte gietwerk doen. Groot beelde word nie in een sy geheel gegiet nie, maar opgebou uit afsonderlike stukke.  

Van oudsheer af word beelde uit klei gemaak: 'n eenvoudige en direkte metode. Primitiewe kulture het hul beelde in die son laat droog word. Hulle het dus breekbaar gebly. Later is die beelde in 'n oond gebak. Die gebakte materiaal word terracotta genoem. Die gebakte klei kan ook geglasuur word. Pottebakkerswerk is 'n aparte vorm van kleibewerking. Ander materiaal wat in die beeldhoukuns gebruik word, is ivoor, been, horing, yster, staal, koper, kunsstowwe, papier-maché, plastiek, skroot, ens.




</doc>
<doc id="129103" url="https://af.wikipedia.org/wiki?curid=129103" title="Biologiese ritme">
Biologiese ritme

Verskeie lewende organismes het gedragspatrone wat met gereelde tussenposes – elke jaar, elke maand, elke dag, of met die getye – herhaal word. Hierdie gedragspatrone gaan byvoorbeeld gepaard met die veranderinge wat met seisoenwisselings kom in die daglengte, die temperatuur en die daaglikse siklus van lig en donker. Bekende voorbeelde van biologiese ritme is die hartslag, asemhaling en senu-impulse. Daarbenewens is daar ook ritmes wat op groter skaal plaasvind en wat dit vir die organisme moontlik maak om hom heeltemal by sy omgewingsverandering aan te pas.

Uit die geskiedenis van die evolusie, blyk dit dat die gereelde wisseling tussen gunstige en ongunstige lewensomstandighede groot druk op alle organismes uitoefen. Dit het daartoe aanleiding gegee dat die organismes hulself geleidelik fisiologies by hierdie ritme in die natuur aangepas het. Baie lewende wesens is as gevolg hiervan daarop voorberei om jaarliks 'n ongunstige periode te wagte te wees en hulself fisiologies daarop in te stel. As hierdie spesifieke tydperk dan uiteindelik aanbreek, is die organismes daartoe in staat om dit te oorleef.

Aan die een kant is daar die mening dat organismes 'n inwendige meganisme het, dikwels ook 'n biologiese horlosie genoem, wat die periodieke skommelinge beheer. Dit staan bekend as "endogene ritme." Aan die ander kant word hierdie endogene ritme weer deur uitwendige faktore "(eksogene ritme)" beïnvloed. Prikkeling van die senustelsel kan byvoorbeeld tot die afskeiding van sekere hormone lei wat op hul beurt die organisme fisiologies kan beïnvloed. Veranderings in die aardmagnetisme speel moontlik ook 'n rol.

Die aantal voorbeelde waaruit blyk dat sowel plante as diere op die een of ander manier tyd kan meet, is legio. Die "sirkadiese ritme" (circa=ongeveer, dies=dag) waarby elke vier en twintig uur bepaalde lewensverrigtings terugkeer, kom die meeste voor.

Diere se reaksies op die Iigdonkersiklus van dag en nag, is voorbeelde hiervan. Wanneer hierdie diere egter in laboratoriums aan konstante lig en temperatuur blootgestel word, sodat hul geen aanduiding het van die opeenvolging van dag en nag nie, vertoon hulle nog duidelike ritmiese aktiwiteitssiklusse. Hierdie siklusse is dus eie aan die dier en kan met 'n ingeboude horlosie vergelyk word. Só is kakkerlakke byvoorbeeld tipiese nagdiere wat onder normale omstandighede slegs in die nag rondbeweeg. Wanneer hulle egter dag en nag aan lig blootgestel word, is hulle op presies dieselfde tye aktief. Hierdie presiese ritme kan in die geval van kakkerlakke, wat aan die genus "Periplaneta" behoort, aan 'n gereelde hormoonafskeiding toegeskryf word. Elke 24 uur word hierdie hormoon deur die ganglionselle onder die dier se slukderm afgeskei.

Sekere plante se blomme gaan op 'n spesifieke tyd oop en sluit weer op 'n bepaalde tyd in die aand.

Bye vlieg net op vaste tye uit om na blomme te soek. Hulle kan ook geleer word om hul voedsel op spesifieke tye van die dag op bepaalde plekke te vind.

Die plankton wat in die see lewe, beweeg ná sonsondergang na die wateroppervlak, terwyl hulle gedurende die dag dieper onder die water bly. Die klein seediertjies wat van plankton vir hul voedsel afhanklik is, volg ook hierdie ritmiese beweging van die plankton. Hoewel temperatuur ook 'n belangrike rol in hierdie verskynsel speel, is lig die vernaamste faktor. 'n Moontlike verklaring vir hierdie verskynsel is dat die plankton op hierdie manier lig van 'n te hoë of te lae intensiteit probeer vermy.

Biologiese seisoenritmes sorg onder meer daarvoor dat voortplanting in 'n gunstige seisoen van die jaar sal plaasvind, menende wanneer daar genoeg voedsel en water beskikbaar is en die regte temperature heers. Voëls se eierstokke begin lank vóór die lente ontwikkel, sodat die eiers so gou moontlik gelê kan word wanneer die temperature begin styg. Hoenderboere maak baie van dié verskynsel misbruik deurdat hulle hierdie omstandighede kunsmatig skep en die eierproduksie sodoende verhoog.

In die poolgebiede het die meeste plante reeds in die herfs volledig ontwikkelde knoppe sodat die blare en blomme vinnig in die lente kan uitloop. Hoewel temperatuur en vogtigheid in hierdie geval ook 'n rol speel, is die belangrikste faktor die daaglikse ritme van lig en donker (fotoperiode). Die duur van die ligperiode is by sowel die plant as die dier van belang, omdat dit 'n hele aantal biologiese prosesse beïnvloed. Wanneer die ligperiode in die dag korter word, begin baie diere hul winterslaap. Die vorming van die sneeuhaas se wit pels en dié van die ratel word ook hierdeur bepaal.

Wanneer die dae begin langer word, prikkel dit sekere voëls en soogdiere om te migreer.

Die aantrekkingskrag van die maan het via die getye van die see 'n groot invloed op die organismes in die vlakker gebiede van die see.

'n Goeie voorbeeld hiervan is die palolowurm (familie Eunicidae). Hierdie wurms lewe in klein tonneltjies in die koraalriwwe in die see. As die maan in Oktober en November in die derde kwartier is, word die palolowurm geslagsryp. Die agterste gedeelte van die wurm se Iiggaam breek van die res van sy liggaam weg en swem na die seeoppervlak. Hier word in groot hoeveelhede eiers en spermselle vrygestel. In die geval van die Atlantiese palolowurm gebeur dit presies drie dae ná volmaan en presies 54 minute ná sonsondergang.

Wêreldspektrum, Vol. 3, 70-71, ISBN 0 908409 44 3


</doc>
<doc id="129105" url="https://af.wikipedia.org/wiki?curid=129105" title="Ben Bouwer">
Ben Bouwer

Brig.genl. Barend Daniël Bouwer (noemnaam Ben, tydens die Dorslandtrek, Damaraland, Suidwes-Afrika, 31 Januarie 1875 – Kaapstad, 23 November 1938) was ’n Suid-Afrikaanse krygsman.

Ben Bouwer was die seun van Barend Daniël Bouwer en sy vrou, Hester. Saam met sy ouers, wat moontlik lede was van die eerste trek wat Transvaal in Mei 1874 verlaat het, Dorslandtrek meegemaak. In Mei 1875 het hulle die Dorsland binnegetrek (hoewel hy volgens die "Standard Encyclopaedia of Southern Africa" op ’n ossewa in Suidwes-Afrika gebore is en volgens die "Suid-Afrikaanse Biografiese Woordeboek" in Damaraland) en opgegroei in die noordelike deel van die teenswoordige Namibië, waar sy vader olifantjagter van beroep was. 

Later het die gesin hulle in Angola gevestig en het die jong Ben sy eerste skoolonderrig in Mossamedes deur medium van Portugees ontvang. Hy het kleintyd ook Ovambo, ’n Santaal en Damara bemeester. As jong man het hy saam met sy ouers na die ZAR teruggekeer, daar nog vyf Bantoetale geleer en sy studie in Pretoria voltooi. Teen dié tyd was hy dus reeds Afrikaans-Hollands, Portugees, waarskynlik Engels, Ovambo, Damara, ’n Santaal en vyf inheemse Suid-Afrikaanse tale magtig; altesaam dus 11. Hy is dan ook gereeld gevra om as tolk in howe op te tree.

Gedurende die 1890's het hy aan verskeie oorloë teen inboorlingstamme in Noord-Transvaal deelgeneem, onder meer op 19-jarige leeftyd aan die veldtog teen Malaboch. In 1894 is hy aangestel as klerk in die kantoor van die kommandant-generaal. Met die Jameson-inval einde 1895 het hy, saam met Danie Theron, as draer opgetree van 'n brief van die Britse agent, sir Jacobus de Wet, aan dr. L.S. Jameson, waarin laasgenoemde gelas word om die invalspoging te staak. Met die latere verhoor van Jameson deur 'n Britse hof in Londen was Bouwer een van die getuies vir die staat. 

Met sy terugkeer uit Brittanje het Bouwer 'n betrekking in die kantoor van die staatsprokureur aanvaar en in Junie 1898 vir die eerste keer kennisgemaak met J.C. Smuts, die opvolger van dr. H. Coster in die amp van staatsprokureur. In 1899 is hy as openbare aanklaer na Ermelo gestuur.

Met die uitbreek van die Tweede Vryheidsoorlog (1899-1902) het Bouwer hom as lid van die Ermelose kommando by die Boeremag aangesluit wat Natal binnegeval het, en het hy onder meer deelgeneem aan die slae by Colenso op 15 Desember 1899 en van Spioenkop op 24 Januarie 1900, ’n week voor sy 25ste verjaardag. Tydens die terugtog van die Boerestrydmag uit Natal het Bouwer lid geword van genl. Louis Botha se staf. In Maart 1900 het hy Botha na die Oranje-Vrystaat vergesel en deelgeneem aan die afweerstryd teen die noordwaarts oprukkende hoofmag van lord Roberts. 

Ná die val van Pretoria op 5 Junie 1900 het Bouwer die slae by Donkerhoek (11–12 Junie 1900) Dalmanutha (21–27 Augustus 1900) meegemaak. In September 1900 is hy met die rang veldkornet aangestel as tweede in bevel van pres. M.T. Steyn se geleide deur die Transvaalse Bosveld na sy eie republiek. Daarna het hy hom by die westelike strydmag onder genl. J.H. de la Rey gevoeg en aan talle suksesvolle krygsoperasies tot Desember 1900 deelgeneem. In daardie maand het sy bevordering tot kommandant gevolg, en gedurende die eerste helfte van 1901 het hy onder genl. J.C. Smuts in die omgewing van Potchefstroom geveg. 

In Mei 1901 het hy Smuts na 'n konferensie van die regerings van die twee republieke by Waterval, Standerton, vergesel. Met die terugtog is hy naby Heidelberg verwond. Begin Augustus 1901 het hy as een van Smuts se kommandante deelgeneem aan 'n ekspedisie deur die Oranje-Vrystaat om die Kaapkolonie binne te val. Oos van Aliwal-Noord het hulle die Oranjerivier oorgesteek en op 19 September 1901 'n afdeling van die 17de Lansiers by Modderfontein oorrompel. Die onderneming is voortgesit deur die Kaapse Middelland tot naby Port Elizabeth en daarna weswaarts, te midde van voortdurende skermutselinge, tot hulle die omgewing van Calvinia begin November bereik het. 

Daar is die Boerestrydmagte in die Kaapkolonie deur Smuts gereorganiseer, en is Bouwer bevorder tot veggeneraal oor 'n aantal kommando's wat tot aan die bittereinde in die noordwestelike distrikte geopereer het. Hy het deelgeneem aan die beleg van Okiep gedurende April en Mei 1902 en ná die beëindiging van die vyandelikhede, toe hy sy wapen neerlê by Vanrhynsdorp met die rang veldgeneraal, in Julie 1902 na Transvaal teruggekeer.

Saam met sy swaer, Philip Watermeyer, het hy in 1903 met 'n algemene agente- en afslaersaak op Middelburg, Tvl., begin. Maar dié onderneming, sowel as 'n poging om te boer, het misluk, en Bouwer het hom daarna aan prospekteerwerk in Noord-Transvaal gewy. Ná die toekenning van selfregering aan Transvaal is Bouwer in 1908 as inspekteur van polisie benoem. In 1912 is hy na die nuwe Unie-verdedigingsmag oorgeplaas en in dieselfde jaar aangestel as distriksoffisier op De Aar met die rang van majoor. 

Met die uitbreek van die Eerste Wêreldoorlog in 1914 het hy as distriksoffisier op Graaff-Reinet gedien. Tydens die rebellie van 1914 het hy genl. Manie Maritz, onder wie hy jare tevore ’n tyd lank gedien het, probeer oorreed om die stryd teen die regeringsmagte te staak en het Maritz hom in hegtenis geneem, maar na Upington gestuur. (Volgens ’n ander bron het Maritz hom ’n tyd lank aangehou, maar toe vrygelaat.) Daarna het Bouwer met die rang kolonel aan die veldtog in Suidwes-Afrika deelgeneem en Keetmanshoop van die Duitsers verower. As 'n eerstegraadse stafoffisier het hy in die verdedigingsmag gebly en in etlike militêre distrikte die bevel gevoer. Op 1 November 1918 is hy as generale stafoffisier benoem en op 1 Februarie 1923, ’n dag ná sy 48ste verjaardag, na die Suid-Afrikaanse Stafkorps oorgeplaas. 

Gedurende die jare 1923 tot 1929 het hy diens op Potchefstroom, in Pretoria en Oos-Londen gedoen. Op 1 Februarie 1929, pas nadat hy 54 jaar oud geword het, het hy bevelvoerder van Militêre Distrik no. 1 (in die Kasteel die Goeie Hoop, Kaapstad) geword. Op 30 April 1931 het hy met die rang brigadegeneraal afgetree. Gedurende sy laaste lewensjare was hy lid van die Filmsensorraad. 

Volgens prof. D.W. Krüger was Bouwer "'n bekwame offisier en as mens minsaam en gebalanseerd, met gematigde beskouinge". Die naamlose skrywer van sy artikel in die "Standard Encyclopaedia of Southern Africa" beskryf hom as "buitengewoon sjarmant" en ’n groot vriend van genl. Smuts.

Hy is eervol vermeld vir sy aandeel aan talle skermutselings en veldslae terwyl die 1914 Star, die British War Medal asook die Victory Medal aan hom toegeken is. Hy was ook die houer van die D.T.D. en die D.S.O.

Hy was getroud met Hester Rood van Vanrhynsdorp, en uit die huwelik is vyf kinders gebore. 



</doc>
<doc id="129108" url="https://af.wikipedia.org/wiki?curid=129108" title="Breiwerk">
Breiwerk

Breiwerk bestaan uit 'n aantal lussies wat met katoen- of woldraad gevorm word en op so 'n manier aan mekaar verbind is dat hulle steke vorm. Uit die netwerk van steke ontstaan 'n stewige materiaal wat veral geskik is vir kledingstukke. Anders as by weef, is daar by breiwerk gewoonlik net een draad nodig, en waar dit as handwerk beoefen word, word daar meestal van 2 tot 4 breipenne gebruik gemaak. Die breikuns is al eeue oud en dit het met die verloop van jare geïndustrialiseerd geraak, en vandag speel veral masjienbreiwerk 'n baie belangrike rol in die tekstielnywerheid. 

Breiwerk, veral as handwerk, is al eeue lank bekend. In 'n skildery van die Noord-Duitse meester Bertram gebore voor 1350, is daar 'n Maria-figuur wat met vier penne brei. Daar is ook oorblyfsels gevind van kouse wat minstens 300 v.C. deur die nomadiese stamme van Noord-Afrika gebrei is. 

In Noorweë is daar ook 'n soort breiwerk ontdek wat uit die Wiking-tyd dateer. AI hierdie soorte breiwerk is waarskynlik op rame gedoen. In Peru is egter 'n soort breiwerk ontdek wat uit die begin van die Christelike jaartelling dateer. Dit is met naalde gedoen en stem baie ooreen met die handbreiwerk van vandag.

Vanuit Afrika het die breikuns vermoedelik deur middel van handelaars na Spanje versprei, en van daar na ander Europese lande. Elke land het met verloop van jare geleidelik sy eie kenmerkende breistyl ontwikkel. 

In die Middeleeue het die breikuns veral in Brittanje op dreef gekom. Veral kouse is hier gebrei. Die vroue het die wol tuis gespin, terwyl die mans die breiwerk gedoen het. Dié tuisnywerhede het geleidelik oorgegaan in die vakmansgildes van die Middeleeue. Die vakmansgildes kon tot diep in die He en 18e eeu 'n goeie bestaan uit breiwerk maak. Hul fyn gebreide kouse het hoë pryse op die stedelike markte behaal. 'n Gemiddelde handbreier kon twee paar kouse per week lewer. 

In 1589 het die Brit William Lee 'n masjien met haaknaalde ontwerp om naatkouse mee te brei. Dit was die eerste breimasjien en die eerste terugslag vir die tuisnywerhede van die handbreiers. 

Aan die einde van die 18e eeu is daar in Engeland en ook in Frankryk en Nederland kettingbreimasjiene gemaak. AI hierdie masjiene was met haak naalde toegerus en behalwe kouse, is daar ook ander kledingstukke op hierdie nuwe masjiene gebrei. 

Die Brit Townsend het in 1849 die tongnaald uitgevind. Hierdie naald het tot nuwe ontwikkelings gelei, en teen die einde van die eerste eeu is buisbreimasjiene (masjiene wat in die rondte kon brei) ontwerp waarop nie net kouse nie, maar ook bo- en onderklere gebrei kon word. 

In 1864 het 'n landgenoot, William Cotton, die oorspronklike breimasjien van Lee baie verbeter. Met Cotton se masjien kon steke vermeerder of verminder word en daar kon ook vinniger gebrei word. 

Hoewel handbreiwerk tot aan die begin van die 20e eeu baie gewild was, kon min mense dit bekostig om handgebreide klere te koop, en breimasjiene het 'n al hoe groter rol in die tekstielnywerheid begin speel. 

Die heel jongste en modernste breimasjiene werk nog steeds op dieselfde beginsels wat Lee en Townsend gebruik het. Moderne breimasjiene werk geweldig vinnig. Geen ander masjien kan 'n hoeveelheid garing of wol so vinnig in materiaal omskep as 'n breimasjien nie. Alle moderne ontwikkelings die afgelope paar dekades was juis daarop gemik om die masjiene se produksie te verhoog en hulle in staat te stel om meer patrone te kon brei. 

By moderne kettingbreimasjiene het ontwerpers ekstra drade ingewerk om die breiwerk soos 'n geweefde stof te laat Iyk, terwyl dié masjiene nog steeds tien maal vinniger as normale weefmasjiene werk. Na skatting was sowat 60% van alle vroueboklere op die Amerikaanse kleremark vroeg in die tagtigerjare gebrei, terwyl 35% van die mansboklere ook gebrei was. Altesaam 55% van alle materiaal wat op rolle verkoop is, was ook gebrei. 



</doc>
<doc id="129113" url="https://af.wikipedia.org/wiki?curid=129113" title="Geologiese breuke">
Geologiese breuke

Spanning in die aardkors lei daartoe dat gesteentes langs bepaalde vlakke van mekaar losbreek - dit staan bekend as Geologiese breuke. Gesteenteblokke wat so ontstaan, beweeg meestal ten opsigte van mekaar om die spanning te verlig. Die rigting waarin die blokke beweeg, word bepaal deur die spanning (druk- of rekspanning). In breë trekke kan drie breukgroepe by verskuiwings onderskei word: 
Topografiese verandering word dikwels so veroorsaak. As daar geen duidelike verskuiwing langs breukvlakke voorkom nie, bly dit steeds die gevolg van spanning, meestal rekspanning as gevolg van die uitdroging of afkoeling van gesteentes in die aardkors.

Breuke is 'n tektoniese verskynsel waarby 'n vervorming van gesteentes ontstaan en 'n diskontinuïteit veroorsaak word. Twee mineraaldeeltjies wat in 'n gesteente teen mekaar gelê het, word byvoorbeeld deur 'n breukvlak van mekaar geskei. Dit is die basiese verskil tussen breuke en plooiing. By plooiing vind vervorming plaas deurdat deeltjies langs mekaar beweeg maar nie van mekaar geskei word nie. Wanneer 'n breuk as gevolg van rekking veroorsaak deur interne (endogene) prosesse, in die aardkors ontstaan en waar daar geen ware verskuiwing van die gesteentewande ten opsigte van mekaar plaasvind nie, word dit 'n diaklaas genoem. Gewoonweg word daarna verwys as 'n haarspleet of 'n fyn bars. 

'n Bars kan egter ook ontstaan sonder endogene werking. Uitdroging en afkoeling laat gesteentes krimp en veroorsaak byvoorbeeld krimpskeure in uitgedroogde klei of in basaltsuile wanneer die basaltiese lawa stol. 

In die meeste gevalle word aardkorsspanning ontlaai deurdat gesteentes wel ten opsigte van mekaar verskuif. Die verskuiwing gaan gepaard met skokgolwe, wat as aardbewings ervaar word. Die resultaat is dat twee of meer gesteenteblokke langs die breukvlak, in dié geval ook 'n verskuiwingsvlak genoem, verplaas word. Aan die oppervlak (ook op 'n geologiese kaart) is die breuk sigbaar as 'n Iyn of 'n lang, smal versteurde gebied (breuksone). 

Tydens die beweging word gesteentesdeur wrywing in hoekige stukke gebreek wat bekend staan as breuk- of verskuiwingsbreksie. Soms veroorsaak uitermate hoë druk, meestal by oorskuiwings, fyn gekorrelde gesteentes genoem miloniet. As gevolg van die skuureffek van die bewegende blokke word die wande gepoleer, waardeur 'n wryfvlak of wryfspieël ontstaan. Hierop is dikwels krapmerke sigbaar wat die laaste bewegingsrigting van die blokke aandui. 

Die bewegingsrigting en die stand van die breukvlak bepaal die aard van die breuk. Die breukvlak kan horisontaal, vertikaal of skuins staan. Laasgenoemde is die algemeenste breuk, en die eerste twee eintlik uitsonderlike verskynsels. 

Dit is selde moontlik om te bepaal watter blok beweeg het en breuke te kan klassifiseer, word aanvaar dat die laagliggendste blok altyd in rus was. Hiervolgens word drie hooftipes onderskei: 

Hier skuif die een blok as 't ware van 'n ander af en die breukvlak lê dan in die rigting van die afgeskuifde blok. Die horisontale ruimte wat deur die twee blokke ingeneem word, vergroot as gevolg van die beweging en is duidelik die gevolg van trekspanning. Daar word onderskei tussen 'n suiwer afskuiwing. waar beweging net langs die helling af plaasvind, en 'n gewone afskuiwing, waar die beweging ook sywaarts geskied. 

Een blok word teen 'n ander opgedruk en die breuk is die gevolg van drukspanning. Hier word ook onderskei tussen 'n suiwer opskuiwing en 'n gewone opskuiwing. As die breukvlak minder as 45° oorhel, word dit 'n oorskuiwing genoem, omdat die horisontale komponent groter as die vertikale is. By 'n groot oorskuiwing oor 'n lang afstand, waar die breukvlak min of meer horisontaallê, staan die boliggende blok bekend as 'n dekblad. 

Die dekblad is dikwels verplooi en die breuk word daarom 'n plooibreuk genoem. Deur erosie word die onderliggende gesteentes van 'n dekblad dikwels ontbloot en 'n mens praat dan van 'n dekbladvenster of 'n tektoniese venster. 

Die beweging van die blokke is hierby horisontaallangs mekaar verby. Daar word onderskei tussen 'n verskuiwing na links (waar die teenoorstaande blok na links beweeg) of 'n beweging na regs (die teenoorstaande blok beweeg na regs). Die breuklyn staan gewoonlik steil en die breuk kan aktief bly, waardeur 'n totale verskuiwing van meer as 100 km kan ontstaan. Die San Andreas-breuk, wat in 1906 'n groot aardbewing in San Francisco veroorsaak het en nog aktief is, is seker die bekendste voorbeeld van dié soort breuk. 

Die beweging wat twee gesteenteblokke aan weerskante van 'n breukvlak ten opsigte van mekaar gemaak het, kan aan die hand van 'n beperkte aantal groothede volledig beskryf word: 
As gevolg van 'n afskuiwing ontstaan 'n sone waarin sekere lae ontbreek wat wel in die naasliggende gebied aanwesig is. Die breedte van hierdie sone is die horisontale gaping. 

Ewewydig met die gelaagdheid gemeet, word dit die stratigrafiese gaping genoem. By 'n opskuiwing word 'n dubbele skuiwingseffek veroorsaak deurdat daar ook 'n horisontale oorskuiwing of dekking plaasvind.

Breukbewegings kan in digbewoonde gebiede groot skade aanrig. Blywender invloede hiervan is egter die topografiese verandering.

Horisontale verskuiwings het dikwels 'n betreklik geringe uitwerking hierop, soos byvoorbeeld wanneer 'n gedeelte van 'n rivier se loop sywaarts verplaas word. Op- of afskuiwings veroorsaak egter groot reliëfverskille en by 'n steil breukvlak kan 'n gebied - geskei deur 'n skerp lyn - tientale meters opgehef word ten opsigte van die ander kant van die breuk. Veral water-afvoerstesels word hierdeur drasties beïnvloed. In gebiede waar rekspanning voorkom, kan talle hoë gebied (hors) en 'n lae gebied (slenk) ontstaan. Die slenk in die Rynvallei is 'n bekende voorbeeld. 

Hans Cloos (1885-1951) het in eksperimente rekspanning op klei toegepas en geïllustreer hoe 'n slenkdal ontstaan. Hierby het terselfdertyd ook 'n bekende natuurverskynsel na vore gekom, naamlik dat sintetiese breuke (kleiner breuke met dieselfde helling as die groot breuk) en antitetiese breuke (breuke met 'n teenstaande helling) as gevolg van die rekspanning gevorm word. 

'n Slenkdal kan reusagtige afmetings aanneem en die bekendste voorbeeld is die Groot Skeurvallei in Oos-Afrika, wat oor 'n afstand van meer as 6000 km strek. Hierdie slenkdale vorm sones waar nuwe splitsing plaasvind, waardeur die uiteendrywing van groot landmassas veroorsaak kan word.

Breuke is die gevolg van kragte in die aardkors. Omdat die kragte of spanning baiekeer lank dieselfde bly, vorm daar geleidelik breukstelsels in bepaalde rigtings. Dieselfde kragte gee aanleiding tot plooiing en daar is 'n duidelike verwantskap tussen die rigting van en die tipe breuke en plooiing wat gevorm word. 'n Voorbeeld hiervan is plooiverskuiwings wat tot dekbladvorming lei. 

Die dekbladteorie het ontstaan na aanleiding van die verskynsel wat in die Alpe aangetref word. In 1846 het Arnold Escher von der Linth (1807 -1872) ontdek dat dik lae gesteentes op die verkeerde plek lê. Die oudste gesteentes het bo-op die jongste gesteentes gelê en dié hele struktuur weer bo-op betreklik jong gesteentes. Hy het aanvaar dat die verskynsel die gevolg was van 'n massiewe oorskuiwing waarby plooiing (wat later gedeeltelik gebreek het) oor 'n afstand van meer as 10 km oor 'n oorskuiwingsvlak geforseer is. Een van Von der Linth se leerlinge Albert Haim (1849-1937), het dieselfde afleiding gemaak en die teorie die eerste keer in 1878 gepubliseer. Een van die groot raaisels wat nie deur die teorie verklaar is nie, was die grootte van die oorskuiwing. Om dit te verklaar, is aangeneem dat daar tegelyk twee oorskuiwings in teenoorgestelde rigtings plaasgevind het. Die Franse geoloog Marcel Bertrand (1847-1907) het egter die stelling verwerp en in 1948 verklaar dat daar nie sprake van teenoorgestelde bewegings was nie, maar dat die massiewe gesteentelae tientalle kilometer ver in dieselfde rigting verplaas is. Na heelwat polemiek is dié teorie in 1903 algemeen aanvaar. 




</doc>
<doc id="129116" url="https://af.wikipedia.org/wiki?curid=129116" title="Utena">
Utena

Utena (Duits: "Utenen", Pools: "Uciana") is die kernstad van die gelyknamige rajonmunisipaliteit in die noordooste van Litaue en administratiewe setel van die gelyknamige distrik. Die kernstad se bevolking is in 2017 as 26 491 bepaal, dié van die rajonmunisipaliteit ("Utenos rajono savivaldybė")
as 38 890. Utena se stadsbeeld word oorheers deur die groot Dauniškis-meer in sy sentrum. Anders as sy omgewing in die suide, noorde en ooste met uitgestrekte bosse en talle mere is Utena eerder 'n nywerheidstad as 'n toeristetrekpleister. 

In Litaue word Utena veral met die plaaslike brouery en sy gewilde bierhandelsmerk "Utenos" verbind.


</doc>
<doc id="129117" url="https://af.wikipedia.org/wiki?curid=129117" title="Glikolipied">
Glikolipied

Glikolipiede is lipiede waaraan 'n koolhidraat deur 'n glikosidiese binding aangeheg is. Hul rol is om die stabiliteit van die selmembraan in stand te hou, en sellulêre erkenning te fasiliteer, wat van kardinale belang in by die immuunreaksie en in die verbindings wat selle met mekaar maak om weefsels te vorm. Glikolipiede kom op die oppervlak van alle eukariotiese selmembrane voor, waar hulle vanaf die fosfolipied dubbellaag in die ekstrasellulêre omgewing uitsteek.

Die hoofkenmerk van 'n glikolipied is die teenwoordigheid van 'n monosakkaried of oligosakkaried wat gebonde is aan'n lipied. Die mees algemene lipiede in sellulêre membrane is gliserolipiede en sfingolipiede, wat onderskeidelik gliserol of sfingosien ruggrate het. Vetsure is gekoppel aan hierdie ruggraat, sodat die lipied as geheel 'n polêre kop en 'n nie-polêre stert het. Die lipied dubbellaag van die selmembraan bestaan uit twee lae van lipiede, waar die binneste en buitenste oppervlaktes van die membraan uit polêre kopgroepe opgemaak is, en die middelgedeelte van die membraan uit nie-polêre vetsuursterte.

Die sakkariede wat gekoppel is aan die polêre kopgroepe op die buitekant van die sel maak die ligandkomponente van glikolipiede uit, en is ook polêr, wat hulle toelaat om oplosbaar te wees in die waterige omgewing rondom die sel. Die lipied en die sakkaried vorm 'n glikokonjugaat deur middel van 'n glikosidiese binding, wat 'n voorbeeld is van 'n kovalente binding. Die anomeriese koolstof van die suiker bind aan 'n vrye hidroksielgroep op die lipied ruggraat. Die struktuur van hierdie sakkariede wissel afhangende van die struktuur van die molekules wat aan hulle bind.

Ensieme wat as glikosieltransferases bekend staan bind die sakkaried aan die lipiedmolekule, en speel ook 'n rol in die samestelling van die korrekte oligosakkaried, sodat die regte reseptor geaktiveer kan word op die sel wat reageer op die teenwoordigheid van die glikolipied op die seloppervlak. Die glikolipied word in die Golgi apparaat aanmekaar gesit, en word ingebed in die oppervlak van 'n vesikel wat dan vervoer word na die selmembraan. Die vesikel smelt saam met die selmembraan sodat die glikolipied gepresenteer kan word op die sel se buitenste oppervlak.

Glikosiedhidrolases kataliseer die af breek van glikosiedbindings. Hulle word gebruik om die oligosakkariedstruktuur van die koolhidraat te verander nadat dit op die lipied aangebring is. Hulle kan ook glikane van glikolipiede verwyder om hulle weer in ongemodifiseerde lipiede te verander.

Die sfingolipidoses is 'n groep van siektes wat verband hou met die opbou van sfingolipiede wat nie korrek afgebreek is nie, gewoonlik as gevolg van 'n defek in 'n glikosiedhidrolase ensiem. Sfingolipidoses is tipies oorerflik, en die gevolge daarvan hang af van watter ensiem geraak is, en die graad van funksionele verlies. Een noemenswaardige voorbeeld is Niemann–Pick siekte wat pyn en skade aan neurale netwerke kan veroorsaak; dit is gewoonlik noodlottig in die vroeë kinderjare.

Die belangrikste funksie van glikolipiede in die liggaam is om te dien as erkenningsetels vir sel–sel interaksies. Die sakkariedgedeelte van die glikolipied bind aan 'n spesifieke komplementêre koolhidraat, of tot 'n lektien (koolhidraat-bindende proteïen) van 'n aangrensende sel. Die interaksie van hierdie seloppervlakmerkers is die basis van selerkenning, en inisieer sellulêre reaksies wat bydra tot aktiwiteite soos regulasie, groei, en apoptose.

'n Voorbeeld van hoe glikolipiede binne die liggaam funksioneer is die interaksie tussen leukosiete en endoteelselle tydens inflammasie. Selektiene, 'n klas van lektiene wat op die oppervlak van leukosiete en endoteliale selle voorkom, bind aan die koolhidrate van glikolipiede om die immuunreaksie te inisieer. Hierdie binding veroorsaak dat leukosiete die sirkulasie verlaat en vergader naby die punt van inflammasie. Dit is die eerste bindingsmeganisme, wat gevolg word deur die uitdrukking van integriene wat sterker bande vorm en toelaat dat leukosiete migreer na die punt van inflammasie. Glikolipiede is ook verantwoordelik vir ander reaksies, veral die erkenning van gasheer-selle deur virusse.

Bloedgroepe is 'n voorbeeld van hoe glikolipiede op selmembrane sellulêre interaksies met die omliggende omgewing bemiddel. Die vier belangrikste menslike bloedgroepe (A, B, AB, en O) word bepaal deur die oligosakkaride wat gebind is aan 'n spesifieke glikolipied op die oppervlak van rooibloedselle, wat dien as 'n antigeen. Die ongemodifiseerde antigeen, bekend as die H antigeen, is die kenmerk van die tipe O, en is teenwoordig op die rooibloedselle van alle bloedgroepe. Bloedgroep A het 'n N-asetielgalaktosamien bygevoeg as die hoof bepalende struktuur; tipe B het 'n galaktose; en tipe AB het aldrie van hierdie antigene. Antigene wat nie teenwoordig is in 'n individu se bloed nie, sal veroorsaak dat teenliggaampies geproduseer word, wat aan die vreemde glikolipiede bind. Om hierdie rede kan mense met bloedgroep AB bloedoortappings van alle bloedgroepe ontvang (die universele akseptor), en mense met bloedgroep O kan as skenkers optree aan alle bloedgroepe (die universele skenker).


</doc>
<doc id="129125" url="https://af.wikipedia.org/wiki?curid=129125" title="Scaniahalvøya">
Scaniahalvøya

Scaniahalvøya is 'n skiereiland in Gustav Adolf Land op Nordaustlandet, Svalbard. Dit is geleë suid van Wahlenbergfjorden en die Palanderbukta baai, en noordooste van Hinlopen Straat. Die skiereiland is vernoem na die Sweedse provinsie van Scania. Groot dele van Scaniahlavøya is bevrore, met die twee ysdekke Vegafonna en Glitnefonna.


</doc>
<doc id="129126" url="https://af.wikipedia.org/wiki?curid=129126" title="Vegafonna">
Vegafonna

Vegafonna is 'n ysdek in Gustav Adolf Land op Nordaustlandet in die Svalbard argipel. Dit is geleë op die skiereiland Scaniahalvøya, tussen die baai Palanderbukta na die noorde en Torellneset na die suide. Die gletser is vernoem na die skip SS "Vega". Verder wes op die skiereiland is die yskap Glitnefonna.


</doc>
<doc id="129127" url="https://af.wikipedia.org/wiki?curid=129127" title="Gustav Adolf Land">
Gustav Adolf Land

Gustav Adolf Land is die grond gebied van die suidwestelike deel van Nordaustlandet, Svalbard, suid van Wahlenbergfjorden. Die gebied is vernoem na Gustaf VI Adolf van Swede.


</doc>
<doc id="129128" url="https://af.wikipedia.org/wiki?curid=129128" title="Glitnefonna">
Glitnefonna

Glitnefonna is 'n ysdek in Gustav Adolf Land op Nordaustlandet in die Svalbard argipel. Dit is geleë op die  Scaniahalvøya skiereiland, wes van die Vegafonna gletser, tussen die Palanderbukta baai aan die noordoos en Hinlopen Seestraat na die suidweste. Die gletser is vernoem na die god saal Glitnir van die Noorse mitologie.


</doc>
<doc id="129130" url="https://af.wikipedia.org/wiki?curid=129130" title="William Douglas Francis">
William Douglas Francis

William Douglas Francis (6 Maart 1889 - 2 Januarie 1959) was 'n gesiene Australiese plantkundige. Hy is in in Bega, Nieu-Suid-Wallis gebore. Op 17-jarige ouderdom het hy saam met sy pa, Alfred en broer Frederick, getrek vanaf Wollongong, Nieu-Suid-Wallis (waar hy die Wollongong Superior Public School bygewoon het), na Kin Kin, Queensland. Dit was hier wathy sy groot belangstelling in die natuurwetenskap kon bevredig terwyl hy sy pa en broer op die plaas gehelp het.

In 1919 is hy aangestel as Assistent Regerings Plantkundige by die Queensland Herbarium. Teen 1950 was hy aangestel as regerings plantkundige. Hy het in 1954 afgetree en is vyf jaar later dood. Hy het grootliks bygedra tot die klassifikasie en identifikasie van Australiese reënwoudspesies en word waarskynlik die beste onthou vir sy boek "Australian Rainforest Trees". Dit is in 1929 gepubliseer, met talle herdrukke sedertdien. 'n Arboretum wat in die 1990's by Kin Kin gestig is, is tot sy nagedagtenis aan hom toegewy. 
Die standaard outeursafkorting W.D.Francis word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129132" url="https://af.wikipedia.org/wiki?curid=129132" title="Hibernasie">
Hibernasie

Die oorgrote meerderheid van die ongewerwelde diere, koudbloedige werweldiere, asook baie soogdiere, raak onaktief of gaan in ŉ diep slaap gedurende ongunstige seisoene. Wanneer die prikkel om te slaap koue is, praat ons van hibernasie (winterslaap) en wanneer die prikkel droogte is, gaan die diere in ŉ estivasie (droogteslaap). 

Omdat ons in Suid-Afrika nie sulke strawwe winters het soos in ander dele van die wêreld nie, het ons nie diere wat werklik hiberneer nie. Baie koudbloedige diere soos slange en akkedisse raak egter onaktief in die winter en dit is die rede waarom hulle dan nie gesien word nie. Ons heg egter heelwat diere wat in ŉ droogteslaap gaan, soos landslakke, sekere vissoorte, paddas en selfs soogdiere soos die goue mol en die erdvark. 

Skaarste aan voedsel is ŉ groter gevaar vir warmbloedige diere as koue, en die winterslaap is ŉ maniere waarop die natuur verseker dat die diere wat nie in staat is om in die winter voedsel te kry nie, oorleef. Party soogdiere – die sogenaamde ware winterslapers – ondergaan egter groot veranderinge in hul liggaamstoestand tydens die periode van winterslaap. 

Die liggaamstemperatuur daal totdat dit byna dieselfde is as die van die omringende atmosfeer, die hart klop maar een keer elke twee of drie minute, die dier haal skaars asem en hy het baie min voedsel nodig. Voorbeelde van soogdiere wat so slaap, is die vlermuis, die krimpvarkie en die egte marmot. Visse, reptiele en amfibieë verminder ook al hul liggaamsfunksies tot ŉ vlak waar hulle net aan die lewe bly gedurende hul winterslaap. Diere in hierdie toestand is in ŉ toestand wat skyndood genoem word. 

Wanneer die winter aanbreek, is die krimpvarkie in die moeilikheid: sy penne, wat hom so goed teen die tande en kloue van sy vyande beskerm, kan nie die koue buite hou nie. 'n Krimpvarkie sal sy liggaamshitte baie gou in koue weer verloor, en hy sal baie moet vreet om vir hierdie verlies aan hitte te vergoed. Die krimpvarkie is egter 'n insekvretende diertjie en insekte is skaars in die winter; wanneer die grond in Europa hard geys is, is hulle selfs heeltemal onverkrygbaar. 

Om hierdie probleem te oorkom, kruip die krimpvarkie weg, rol hom in 'n klein bolletjie op, en sodra die temperatuur benede 15°C daal, begin hy met sy winterslaap. Die diertjie bly in hierdie toestand totdat voedsel weer in die lente beskikbaar word. Gedurende sy winterslaap bly die krimpvarkie se liggaamstemperatuur net sowat 2°C bokant die van die omringende atmosfeer. As die lugtemperatuur bv. 7°C is, sal die krimpvarkie se liggaamstemperatuur sowat 8°C wees. 

As die temperatuur egter benede 7°C daal, kan die diertjie nie sy eie liggaamstemperatuur net 'n graad of twee hoër hou nie, aangesien hy dan maklik kan doodvries. Sodra die temperatuur dus kwaai daal, begin die dier se liggaam van die vet wat in die liggaam opgeberg is, absorbeer en die diertjie handhaaf dus 'n liggaamstemperatuur wat net hoog genoeg is om hom aan die lewe te hou. Hierdie prosesse geskied almal outomaties terwyl die krimpvarkie slaap en hy weet niks daarvan nie; ons kan byna se dat die krimpvarkie met 'n perfekte termostaat toegerus is. (ŉ Termostaat is die apparaat in 'n yskas wat die masjien outomaties aanskakel sodra die temperatuur bo 'n sekere punt styg. In die yskas sorg die termostaat dus dat die inhoud van die kas teen te veel hitte beskerm word, terwyl die krimpvarkie se “termostaat" net andersom werk.)

Die egte marmot word in die bergagtige streke van Europa, veral in die Alpe, aangetref, en het uiters interessante winterslaapgewoontes. In plaas daarvan om net 'n gerieflike gat of hoekie te vind, maak die marmotjie 'n soort ondergrondse slaapkamer, van 1,5 tot 3 m diep en soms breër as 9 m. Tot 15 marmotjies slaap in so 'n ondergrondse kamer. Gedurende die somer kou hulle gras af, droog dit in die son en gebruik dit dan om hul ondergrondse grot mee uit te voer. 

Op hierdie sagte bed slaap hulle dan die hele winter, met hulle koppe tussen hulle agterpote ingesteek. Gedurende die winterslaap word die lewensfunksies tot 'n minimum beperk. Hulle haal maar een-vyfde so vinnig asem as in die somer, en hul liggaamstemperatuur, wat normaalweg sowat 36°C is, daal tot sowat 10°C en selfs tot net meer as 5°C wanneer dit buite sneeu. Selfs by hierdie lae temperature gaan die absorbering van die liggaamsvet voort, met die gevolg dat die marmotjies maar bra maer is wanneer hulle weer in die lente wakker word.

Waaierstertmuise is die bekendste van alle winterslapers; wanneer 'n waaierstertmuis in 'n toestand van winterslaap verkeer, styf opgerol in 'n klein balletjie, kan dit oor die grond gerol word sonder dat die diertjie wakker word. Hierdie diere vergaar gedurende die somer baie akkers en neute in hol boomstamme. Hierdie yslike kosvoorraad is nie vir gebruik in die winter wanneer die dier slaap nie, maar vir die vroeë lente wanneer die diertjies weer vir die eerste keer wakker word en daar nog nie veel kos buite is nie.

Vlermuise val feitlik elke dag in 'n soort winterslaap. Hierdie diertjies vlieg snags rond en vang hulle kos, en bedags slaap hulle in grotte of in hol boomstamme. Selfs tydens hierdie daaglikse slaap koel die bloed af en neem die asemhaling en hartslag van die diertjies af. In die winter, wanneer die temperatuur benede 10°C daal, slaap hulle vir lang periodes dag en nag en neem hul lewensfunksies nog verder af. 

'n Vlermuis sal aan die slaap bly selfs al word sy bloed kouer as ys; dit is die enigste soogdier wat temperature benede vriespunt kan verduur sonder om dood te gaan. Ten spyte hiervan word die vlermuis maklik wakker, en in teenstelling met ander winterslapers, word die vlermuis maklik wakkergemaak deur warmte, lig, geraas of bewegings. Vlermuise slaap op 'n eienaardige manier; hulle hang met hulle koppe grondwaarts. Hulle kan hierdie posisie sonder enige inspanning handhaaf, aangesien die liggaamsmassa veroorsaak dat die kloue outomaties toetrek en dus 'n stewige greep uitoefen op die takkie waaraan die dier hang.

Eekhorings in Europa slaap vir die grootste deel van die winter in hul neste in bome, maar hulle is nie ware winterslapers nie. Sodra dit nie meer so koud is nie, kom hulle uit en hardloop buite rond en jaag mekaar net soos by ons in die takke · rond. In die herfs gaar hulle klein voorrade voedsel in hol boomstamme en ander plekke op en vreet dit daar wanneer hulle in die winter: wakker word, maar dikwels vergeet hulle skoon waar hulle die voedsel opgeberg het.

Sodra dit begin winter word, soek die Europese en Noord-Amerikaanse adders vir hulle 'n wegkruipplek en gaan slaap daarin. Partykeer is daar tot 30 slange op een bondel tussen die wortels van ŉ boom of onder 'n klip.

Akkedisse in Europa en Noord-Amerika slaap ook in die winter, gewoonlik in 'n gat in die grond.

Paddas in Europa en Noord-Amerika begrawe hulself in die modder op die bodem van 'n waterpoel en bly die hele winter daar. In die Wes-Kaap estiveer paddas in die somer, terwyl hulle op die Gautengse hoëveld in die winter estiveer. Die prikkel in albei gevalle is droogte. 



</doc>
<doc id="129134" url="https://af.wikipedia.org/wiki?curid=129134" title="Blaasinstrument">
Blaasinstrument

Blaasinstrumente behoort saam met slaginstrumente tot die oudste middele waarmee die mens musiek maak. Hulle is gewoonlik van hout of van metaal gemaak en die speler blaas in die buis deur middel van 'n mondstuk, wat vas is of afgehaal kan word.

'n Blaasinstrument se klank word voortgebring wanneer die lugkolom in die instrument deur blasing in trillings omgesit word wanneer die lugkolom oor die een of ander obstruksie gestuur word. Deur middel van gleuwe en kleppe kan slegs 'n gedeelte van die lugkolom in trillings omgesit word, waardeur daar, benewens die grondtoon, ander tone voortgebring kan word.

By 'n aantal instrumente, veral by koperblaasinstrumente, vind die verandering in tone plaas deur 'n wysiging van die lipspanning (embouchure) of deur 'n verlenging van die lugkolom. Die verlenging geskied deur die buise uit te skuif of deur aansluitings (verlengstukke) deur middel van ventiele aan die buis te verbind.

In die Wes-Europese musiek het die blaasinstrumente wat tans in simfonieorkeste gebruik word, eintlik uit die volksmusiek en die militêre lewe ontwikkel.

Die indeling van hout- en koperblaasinstrumente kan histories of volgens speeltegniek verklaar word. So byvoorbeeld word die metaaldwarsfluit as 'n houtblaasinstrument gereken omdat sy voorganger uit vorige eeue van hout gemaak was.

Blaasinstrumente word in twee families verdeel:

Houtblaasinstrumente bestaan uit 'n silindries of keëlvormig geboorde buis van 'n bepaalde lengte. Dit is meestal reguit, maar by sommige van die groter instrumente kan dit ook geboë wees. Die toon wat voortgebring word wanneer die lugkolom in die totale lengte van die buis oor of deur 'n obstruksie in trillings omgesit word, word die grondtoon genoem. Deur die vingergate óf regstreeks óf met behulp van kleppe oop te maak of te bedek, kan ander tone as die grondtoon voortgebring word. (By houtblaasinstrumente is die grondtoon die laagste toon, maar nie noodwendig by koperblaasinstrumente nie.) Deur die houding van die mond en lippe te verander, ontstaan 'n situasie wat óórblaas genoem word. Oorblaas veroorsaak dat die lugkolom in die instrument teen 'n hoër frekwensie tril. Só kan tone uit 'n hoër oktaaf gespeel word.

Voorbeelde van houtblaasinstrumente: fluit, altfluit, piccolo, blokfluit, engelse horing, klarinet, fagot, saxofoon, doedelsak

Die koperblaasinstrumente bestaan uit metaalbuise van bepaalde lengtes, wat die onderskeie grondtone bepaal. So 'n buis, wat uitloop in 'n wye beker, is, namate die buis langer word, enkel- of meervoudig gebuig, hetsy sirkelvormig of ovaalvormig. Die natuurtone (sekere tone wat ook die tone van die harmoniese reeks genoem word) word deur gewysigde oorblasing verkry en chromatiese tone word verkry deur sekere dele waaruit die buis bestaan, te verskuif, of deur afsonderlike buise aan die hoofbuis toe te voeg. Die mondstuk by koperblaasinstrumente is altyd koppie- of bekervormig. Hierdie koppie of beker word teen die mond van die speler vasgedruk en die vibrasie van die lugkolom word teweeggebring deurdat die speler die lug deur die spleet tussen sy lippe forseer. Die lippe is dus die obstruksie in die pad van die lugvloei en bewerkstellig vibrasie.

Voorbeelde van koperblaasinstrumente: horing, trompet, tromboon, tuba, eufonium



</doc>
<doc id="129135" url="https://af.wikipedia.org/wiki?curid=129135" title="Queensland Herbarium">
Queensland Herbarium

Die "'Queensland Herbarium" is geleë in die Brisbane Botaniese Tuine, Mount Coot-tha, in Brisbane, Queensland, Australië. Dit is deel van Queensland se Departement Wetenskap, Inligtingstegnologie, Innovasie en Kuns. Dit is verantwoordelik vir die ontdekking, beskrywing, monitering, modellering, opmeting, benaming en klassifikasie van Queensland se plante, en is die fokus vir inligting en navorsing oor die staat se plante en plantgemeenskappe.

Die geskiedenis van die Herbarium as 'n instelling begin in 1855 met die aanstelling van Walter Hill as Superintendent van die Botaniese Tuine van Brisbane, vier jaar voor Queensland geskei is van Nieu-Suid-Wallis as kolonie. In 1859, met die skeiding, was Hill aangewys as koloniale plantkundige asook die oorblywende direkteur van die tuine, 'n posisie wat hy tot 1881 gehou het.

Op daardie stadium was die hooffunksie van koloniale botaniese tuine gewoonlik die bekendstelling van geskikte ekonomiese plante, hoewel die natuurlike plante ook versamel sou word. Hill se opvolger as koloniale plantkundige was egter Frederick Manson Bailey, 'n gevestigde plantkundige wat reeds in beheer was van die herbarium by die Queensland-museum. Bailey het 34 jaar in diens gebly, tot met sy dood in 1915, en het energiek gewerk aan die opbou van die herbariumversameling deur korrespondensie, uitruiling en talle ekspedisies dwarsdeur die staat.

Sedert 1855 is die herbariumversameling op vyf verskillende plekke gehuisves, en sy botaniese biblioteek in ses. In 1998 het die Herbarium verhuis na sy huidige terrein binne die Mount Coot-tha Botanic Gardens. Die aantal plantmonsters in die versameling is meer as 650 000, hoofsaaklik vanuit Queensland.

Oor die jare heen het die Herbarium talle departementele herorganisasies ondergaan en die beampte in beheer is bekend as 'n verskeidenheid titels, van Koloniale Plantkundige, Regering Plantkundige, Direkteur tot Hoof Plantkundige.




</doc>
<doc id="129136" url="https://af.wikipedia.org/wiki?curid=129136" title="Brisbane Botaniese Tuine, Mount Coot-tha">
Brisbane Botaniese Tuine, Mount Coot-tha

Die Brisbane Botaniese Tuine (voorheen die Mount Coot-tha Botaniese Tuine) is 7 kilometer (4.3 myl) van die Brisbane Sentrale Sakegebied (SSG) in Toowong, Queensland, Australië, aan die voet van Brisbane se hoogste berg, Mount Coot-tha.
Die tuine, wat oorspronklik die Mount Coot-tha Botanic Gardens genoem was en wat 52 hektaar dek, is in 1970 deur die stadsraad van Brisbane gestig. Dit is amptelik in 1976 geopen. Die tuine is die tweede botaniese tuin in Brisbane. Die oorspronklike tuine, nou bekend as die Stad Botaniese Tuine, is in die Brisbane SSG by Gardens Point geleë. Die nuwe tuine is deur die Stadsraad ontwikkel omdat die oorspronklike stadsplek nie uitgebrei kon word nie en kwesbaar was vir vloede.

Die botaniese tuin sluit die volgende aantreklikhede in:



</doc>
<doc id="129137" url="https://af.wikipedia.org/wiki?curid=129137" title="Mount Coot-tha">
Mount Coot-tha

Mount Coot-tha, wat 287 m bo seespieël is, het die hoogste piek in Brisbane, Queensland, Australië. 

Mount Coot-tha vorm die oostelike gedeelte van die Taylor Bergreeks en is 'n prominente landmerk ongeveer 6 kilometer (3.7 myl) wes van die sentrale sakegebied van Brisbane. Dit is sigbaar vanaf 'n groot gedeelte van die stad, en is 'n gewilde bosland-toeristebestemming, en sluit die Botaniese Tuine van Brisbane, die Sir Thomas Brisbane Planetarium, 'n bergrit, fietsroetes, parke, watervalle en televisie- en radio-torings in.

Mount Coot-tha is die bron van Ithacaspruit.



</doc>
<doc id="129138" url="https://af.wikipedia.org/wiki?curid=129138" title="Paul Heinrich Gerhard Möhring">
Paul Heinrich Gerhard Möhring

Paul Heinrich Gerhard Möhring (ook bekend as Paul Mohr, 21 Julie 1710, Jever - 28 Oktober 1792) was 'n Duitse dokter, plantkundige en dierkundige.

Hy het mediese wetenskappe gestudeer in Danzig en Wittenberg, en na graduering in 1733 het hy hom as algemene praktisyn in sy tuisdorp Jever gevestig. Möhring was 'n dokter vir die Prins van Anhalt. In 1752 publiseer hy "Avium Genera", 'n vroeë poging om voëlspesies te klassifiseer, wat voëls in vier klasse verdeel en die begin van die moderne groeperings toon.

Gedurende sy lang loopbaan het hy korrespondensie behou met Albrecht von Haller, Lorenz Heister, Carl Linnaeus, Hans Sloane en Paul Gottlieb Werlhof. Die plantgenus Moehringia (familie Caryophyllaceae) is deur Carl Linnaeus tot sy eer na hom vernoem. 
Die standaard outeursafkorting Möhring word gebruik om hierdie persoon as die skrywer aan te dui wanneer 'n botaniese naam aangehaal word.





</doc>
<doc id="129139" url="https://af.wikipedia.org/wiki?curid=129139" title="Sebraslang">
Sebraslang

Die sebraslang ("Naja nigricollis nigricincta") is 'n slang, een van die spesies van spoegkobra in die genus "Naja" wat aan die Elapidae familie behoort. Die slang kom in die sentrale en noordelike dele van Namibië voor. In Engels staan die slang bekend as die "Western Barred Spitting Cobra". 

Hierdie spesie was lank beskou as 'n subspesie van die swartspoegkobra ("Naja nigricollis woodi"), maar morfologiese en genetiese verskille het gelei tot die erkenning daarvan as 'n afsonderlike spesie. So daar is twee subspesies, naamlik die sebraslang ("N. nigricollis nigricincta") en die swartspoegkobra ("N. nigricollis woodi") wat hoofsaaklik in die noordweste van die Noord-Kaap in Suid-Afrika voorkom.

Twee subspesies word tans erken onder "Naja nigricincta". Die subspesies benoem "N. n. nigricincta", algemeen bekend as die sebraslang of western barred spitting cobra, word sy naam gegee as gevolg van die donker dwarsbalkies wat die lengte van die slang se lyf hardloop. Die subspesies "N. n. woodi", algemeen bekend as die swartspoegkobra, is soliede swart en word slegs in die woestynstreke van Suider-Afrika aangetref. Beide subspesies is kleiner as "N. nigricollis"; met gemiddelde volwasse lengtes van minder as 1.5 m {4.9 ft).

Die sebraslang het talryke onreëlmatige swart kruisstroke oor die liggaam en dus is die Afrikaanse naam sebraslang dus hoogs gepas. Soos alle ander "Naja"-spesies, kan hierdie slang sy kop en nek in 'n kap afvlak. Die kop en kap is eenvormig donkerbruin of swart.

Die gif is potensieel sitotoksies en 'n byt deur hierdie of verwante spesies veroorsaak ernstige weefselskade. Die gif "Naja nigricincta" kan massiewe bloeding, nekrose en verlamming in slagoffers veroorsaak. Hierdie slange kan ook hul gif spoeg met groot akkuraatheid wat tydelike of permanente blindheid veroorsaak.

Hierdie spesie is inheems aan dele van Suidelike-Afrika (suid Angola, Namibië, Botswana, Lesotho en Suid-Afrika).




</doc>
<doc id="129140" url="https://af.wikipedia.org/wiki?curid=129140" title="Bailybrug">
Bailybrug

Die Bailybrug is die hoogste geleë brug in die wêreld. Hierdie brug is geleë in die Himalajaberge tussen die Drasrivier en Sururivier in die Ladakhvallei in die Indiese staat Jammu en Kasjmir. 

Dit is 30 m lank en is op 'n hoogte van 5 602 m bo die gemiddelde seevlak. Dit is 'n baileybrug wat gebou is in 1982 deur die Indiese Weermag.



</doc>
<doc id="129141" url="https://af.wikipedia.org/wiki?curid=129141" title="Horing (blaasinstrument)">
Horing (blaasinstrument)

Die moderne horing, 'n koperblaasinstrument, het uit die Italiaanse jaghoring (corno da caccia) ontwikkel, maar sy bekende ryk toon van vandag verskil baie van dié van die skel, vroeëre instrument, wat in die ou dae hoofsaaklik vir buitelugaktiwiteite gebruik is. 

Sedert dit 'n plek in die orkes gekry het, het dit vinnig ontwikkel. Die buis is verleng en vernou, verskillende verlengstukke is aangebring en die mondstuk het wyer geword, en veral nadat draai- en drukventiele die verlengstukke effektief verbind het, kon die horing 'n volwaardige plek in die orkes inneem.

Richard Strauss maak baie gebruik van dié blaasinstrument in sy bekende werk "Till Eulenspiegel." Wanneer die hand diep in die klankbeker geplaas word, demp dit die klank. Dieselfde effek word bereik deur 'n demper (sordino) in die beker te plaas.



</doc>
<doc id="129143" url="https://af.wikipedia.org/wiki?curid=129143" title="Doedelsak">
Doedelsak

Die doedelsak (Engels: "bagpipe", Frans: "musette", Italiaans: "zampogna") is 'n houtblaasinstrument wat reeds voor die 9e eeu in gebruik was in Asië, en het waarskynlik via Griekeland in Wes-Europa bekend geword.

Aan die doedelsak self ('n leersak) is een inlaatpyp en 'n aantal uitlaatpype verbind. Slegs laasgenoemdes is sprekende, dit wil sê musiekvoortbrengende, instrumente. Deur die inlaatpyp blaas die speler die sak, wat onder die regterarm vasgeklem word, vol lug en deur drukking met die arm op die sak toe te pas, word lug deur die uitlaatpype gestuur, wat dan in beginsel soos ander houtblaasinstrumente klank voortbring. Die uitlaatpyp (melodiepyp) het gaatjies, baie soos 'n blokfluit s'n. Hierdie gaatjies word regstreeks deur die vingers van die speler oop- of toegemaak, en so word die hoofmelodie op hierdie pyp gespeel. Die ander uitlaatpype word nie deur die vingers bespeel nie: hulle hang los en elkeen bring net een toon voort. Dié tone van die afsonderlike uitlaatpype skep aaneenvloeiende intervalle van kwint en oktaaf en verskaf so dreunbasbegeleiding by die melodie.

Weens die hoë drukking waarmee lug uit die sak gepers kan word, is die klank baie sterk en deurdringend (eintlik 'n geval van oorblaas). Daarom is doedelsakke sulke ideale instrumente vir militêre, opelug- en marsgeleenthede. In die 17e eeu is die Franse musette soms in opera-orkeste gebruik.

Veral tradisievaste Skotte, heg groot waarde aan die doedelsak se musiek. Die eentonige, deurdringende klank is net die regte begeleiding vir die vinnige, ritmiese spronge van die Skotse volksdanse. Tydens die jaarlikse Edinburg-fees is die hoogtepunt die ""Mars van die Duisend Doedelsakke"". Die marsorkeste van al die Skotse regimente kom op die groot plein voor die Edinburg-kasteel bymekaar.



</doc>
<doc id="129144" url="https://af.wikipedia.org/wiki?curid=129144" title="Tromboon">
Tromboon

Die tromboon (Italiaans: "tromba", "groot trompet") of skuiftrompet is 'n koperblaasinstrument en het sedert sy koms slegs enkele veranderinge ondergaan. In sy beginjare was die instrument baie gewild by kerkmusiek. Mozart, Bach, Händel en Gluck het almal in van hulle werke van die trombone gebruik gemaak as hulle 'n gewyde stemming wou weergee. Beethoven was die eerste komponis wat dit in simfoniemusiek gebruik het, en sedertdien het talle ander in sy voetspore gevolg.

Die tromboon bestaan uit 'n silindriese buis met 'n mondstuk en 'n klankbeker. Die hoofbuis kan verleng word met behulp van 'n U-vormige buis wat netjies in hom kan in- en uitskuif. In die hedendaagse orkes word daar van drie trombone gebruik gemaak, naamlik twee tenoortrombone en een bastromboon. Die beste effek word verkry wanneer al drie in harmonie saamspeel.

Die kontrabastromboon, wat in die le eeu ontstaan het, kan 'n oktaaf laer as die tenoortromboon speel en is dikwels deur Wagner in sy musiek gebruik.



</doc>
<doc id="129145" url="https://af.wikipedia.org/wiki?curid=129145" title="Tuba">
Tuba

Die tuba gee die laagste toon van die koperblaasinstrumente en het al verskeie veranderings ondergaan. In 1835 het dit vir die eerste keer sterk op die voorgrond getree nadat die musikale direkteur van die Pruisiese leërorkes dit in gebruik geneem het. Daarna het tubas van alle groottes en soorte in elke moontlik denkbare land wat enigsins met 'n militêre orkes kon spog, ontstaan.

Richard Wagner het 'n groot bydrae tot die ontwikkeling van die tuba gelewer. Die tuba wat vandag die algemeenste in orkeste gebruik word, is die B-mol-tuba. Dit bestaan uit 'n wye, keëlvormige buis wat oorgaan in 'n groot klankbeker.

Die instrument is beskik oor drie (soms vier) ventiele. Die sterk tone van die tuba kan deur die speler beheer word. Deur slegs sy hand in die klankbeker te plaas, kan die speler verhoed dat die tuba die res van die orkes oordonder en kan hy ook die toonhoogte van die instrument verander.



</doc>
<doc id="129146" url="https://af.wikipedia.org/wiki?curid=129146" title="Broeisorg">
Broeisorg

Die gedrag wat diere openbaar om die lewenskanse van hul nageslag so groot moontlik te maak, word broeisorg genoem. 

Die wyse waarop verskillende diersoorte vir hul kleintjies sorg, is uiteenlopend. Alle grade van sorgsaamheid kom in die diereryk voor. In baie gevalIe speel die vader net so 'n belangrike rol soos die moeder"." 

Baie eierlêende diere lê hul eiers tydens paring (uitwendige bevrugting) of enige tyd ná paring. Dikwels word die eiers nie deur die ouers versorg nie en die kleintjies moet dan self sien kom klaar. Hoewel baie van die pas uitgebroeide diertjies nie oorleef nie, bly daar gewoonlik genoeg van hulle aan die lewe om die voortbestaan van die spesie te verseker. 

Nadat die vlinder haar eiers gelê het, bekommer sy haar nie verder oor die ruspes wat uitkom nie. Die larwe van die seekastaiing word ewe min versorg en dryf as plankton in die see rond. Die meeste visse, amfibieë en reptiele versorg ook nie hul nageslag nie. 

Tog kan daar by sulke diere soms wel van sorg gepraat word, in dié sin dat hul Iê hul eiers in 'n gunstige tyd of omgewing lê. Die vlinder soek byvoorbeeld 'n goeie voedsel plant vir haar larwes en die skilpad lê haar eiers in 'n gat waar hulle nie maklik deur eier-etende diere opgespoor kan word nie. Hierbenewens kom daar egter by die meeste ander soorte diere talle vorme van ware broeisorg voor. Soms word die eiers deur een of albei die ouers bewaak of selfs deur albei ouers uitgebroei. In sommige gevalle waar die kleintjies lewend gebore word, word hulle of selfstandig gebore of nog 'n tyd lank deur die ouers versorg. Die versorging vind plaas in 'n buidel, in 'n nes of terwyl die kleintjies saam met die ouers loop of swem. 

Byna alle soorte broeisorg kom verspreid in die diereryk voor en nie een van hulle is kenmerkend vir 'n bepaalde soort nie. Nie net soogdiere is byvoorbeeld lewendbarend nie, maar ook party visse en baie ongewerwelde diere, soos bladluise en sommige vlieë. Selfs lewendbarende reptiele, naamlik slange en akkedisse, is nie 'n seldsame verskynsel nie. Sekere soorte diere laat die sorg van hul kleintjies aan ander oor. Hiervan is die koekoek, wat sy eier in 'n ander voël se nes lê, die bekendste voorbeeld.

Bittervissies "(Rhodeus amarus)" lê hul eiers in soetwatermossels, wat die eiers van genoeg suurstof voorsien. 

Sluipwespe lê hul eiers in ruspes, en die larwe van die lewerwurm ('n parasitiese wurm wat die lewers van skape en beeste aantas) lewe in poelsakke. Ontwikkeling in buidels kom nie net by buideldiere (onder "Marsupiale") soos die kangeroe, voor nie, maar ook by visse, soos die seeperdjie en die seenaald. 

Holtediere (phylum Coelenterata) tref 'n mens alle moontlike vorme van voortplanting aan: geslagtelik sowel as ongeslagtelik, met en sonder broeisorg. So byvoorbeeld ontwikkel die eiers van seeanemone volledig binne die liggaam van die vroulike dier. Geboorte vind dan plaas deurdat die kleintjies deur die enigste liggaamsopenning (wat tegelyk mond, anus en geslagsopening is) na buite gestoot word. Ondanks hul eenvoudige bou en hul beperkte beweeglikheid, ken dié diere dus 'n goed ontwikkelde vorm van broeisorg. Die kleintjies heg hulself spoedig vas en is dadelik in staat om klein prooidiertjies te vang. 

Die platwurm "(Mesostomum)" lê twee soorte eiers. Die sogenaamde somereiers bevat min dooier en ontwikkel baie vinnig. Reeds ná drie dae kan die kleintjies vry in die baarmoeder van die ouerdier rond beweeg. Hulle word via die geslagsopening vrygelaat. Die wintereiers het 'n stewiger dop en bevat meer dooier. Hulle bly in die baarmoeder van die ouer dier totdat dié doodgaan.

Die suigwurm (klas "Trematoda") van die genus "Gyrodactylus" het 'n heel ander vorm van broeisorg ontwikkel. Daar is één eiersel wat ná bevrugting tot ontwikkeling kom, maar binne die embrio ontwikkel 'n tweede eiersel sonder dat aparte bevrugting plaasgevind het. Die kleintjie word dus as 't ware swanger gebore. 'n Mens noem dit poli-embrionie. Daar is baie soorte insekte (phylum "Arthropoda") wat kleintjies lewend in 'n larwestadium in die wêreld bring. 

By kolonievormende insekte is daar egter baie interessante voorbeelde van broeisorg. In 'n byekolonie, byvoorbeeld, versorg die werksters die kleintjies van die koningin. Aanvanklik maak hulle die selle skoon waarin die eiers gelê moet word. Later voer hulle die ouer larwes met heuning en stuifmeel en daarná die jong larwes (een tot vier dae) met 'n stof uit die sogenaamde voedersapkliere wat in die kop geleë is. Eers nadat hulle gehelp het om die heuningkoek te bou, word die werksters vir die res van hul lewens heuningversamelaars. Aanvanklik speel hulle dus 'n belangrike rol in broeisorg. 

Baie soorte krappe en krewe (klas "Crustacea") beskerm hul eiers teen vyande. Die wyfie dra die eiers onder haar agterliggaam totdat hulle uitkom. Daarna is die larwes selfstandig. Verskeie soorte spinnekoppe bou neste waarin hulle hul eiers lê. Later kan 'n mens dan tientalle of selfs meer as 'n honderd klein spinnekoppies in een web vind. Sommige spinnekoppe voed hul kleintjies met stof uit spesiale kliere. Die kleintjies word eers selfstandig wanneer die moeder gesterf, en hulle haar heeltemal uitgesuig het. 
Broeisorg kom ook by gewerwelde diere voor. By visse kom verskeie vorms van nesbou voor, byvoorbeeld die skuimnes van die labirintvis (suborde "Anabantoidea"). wat deur die vader bewaak word. Die nes van die stekelbaar (Gas"terosteus aculeatus)" staan ook onder die vader se toesig. 

By baie cichlide-soorte is daar 'n uitgebreide paringspel, waartydens die eiers gelê word in 'n kuiltjie wat deur albei ouers gemaak is. Daarna waai albei ouers met hul borsvinne oor die eiers en voorsien hulle sodoende van genoeg suurstof totdat hulle uitkom. By party visse wat tot hierdie familie behoort, hou die wyfie die bevrugte eiers in haar bek totdat hulle uitbroei. Vars water wat voortdurend deur die bek stroom, voorsien in die eiers se suurstofbehoeftes. Later word die kleintjies uitgespoeg, maar vlug terug in die moeder se bek wanneer gevaar dreig. 

By die seeperdjie en seenaald word die eiers in die broei buidel van die vader gelê en bly hul lê verder sy verantwoordelikheid. Daar is baie soorte amfibieë wat broeisorg toepas. Die eiers van die Surinaamse padda "(Pipa pipa)" word op die vader se rug gedra totdat hulle uitkom. By die vroedmeesterpadda "(Alytes obstetricans)" is broeisorg ook die mannetjie se taak. Hy dra die eiersnoere om sy agterpote gewikkel totdat hulle uitkom. By die vuursalamander "(Salamandra salamandra)" ontwikkel die kleintjies in die moeder se liggaam tot by die larwestadium, en by die alpsalamander "(Salamander atra)" selfs totdat hulle selfstandig op die land kan lewe. 

By voëls, waarvan die broeigewoontes meer algemeen bekend is, word broeisorg deur een van of albei die ouers toegepas. Grootpoothoenders (familie Megapodiidae) lê hul eiers in 'n hoop verrotte blare wat deur die haan bymekaar geskrop word. Die temperatuur word gedurig deur hulle gereguleer totdat die eiers ná 42 dae uitbroei. Die kleintjies is dadelik selfstandig en in staat om te vlieg. Die kleintjies van soogdiere word in 'n nes versorg of terwyl hulle saam met die ouers rondloop of swem. Die meeste soogdiere verdedig hul kleintjies teen gevaar. 


</doc>
<doc id="129147" url="https://af.wikipedia.org/wiki?curid=129147" title="Hertie School of Governance">
Hertie School of Governance

Die Hertie School of Governance is 'n private Duitse universiteit gelee in Berlyn. Die helfte van die studente is vanaf ander lande en die werkstaal is Engels. Hertie se studente se agtergrond is oorwegend regte, ekonomie, politieke wetenskap en internasionale verhoudinge. Meeste studente volg 'n Meestersgraad in Publieke Beleid of Internasionale Studies. Hertie bied aan studente die geleentheid om 'n professionele jaar by 'n multinasionale korporasie, regeringsdepartement of internasionale organisasie te volg. Ter aanvullling hiervan word navorsingssamewerking tussen fakulteite aangemoedig.

Hertie bied gesamentlike graadprogramme aan, onder andere met die MPA program by die London School of Economics and Political Science (LSE), die MPP Program by die School of Public Affairs by Sciences Po in Parys, en die School of International and Public Affairs (SIPA) by Columbia Universiteit in New York Stad, die Program in Regerings en Internasionale Organisasies by Bocconi Universiteit in Milan en die MPP Program by die Universiteit van Tokyo. Bo en behalwe vir gesamentlike graadprogramme het studente ook die geleentheid om 'n uitruilsemester by die Georgetown Public Policy Institute (GPPI) by die Georgetown Universiteit deur te bring asook die Lee Kuan Yew School vir Publieke Beleid by die National University of Singapore asook die Terry Sanford Instituut vir Publieke Beleid by Duke Universiteit, die Maxwell School of Citizenship and Public Affairs by Syracuse Universiteit, die School of Public Policy & Management by Tsinghua Universiteit, die Graduate School of Public Policy by die Universiteit van Tokio, Trachtenberg School of Public Policy and Public administration by die George Washington Universiteit en laastens die Graduate Institute of International and Development Studies in Geneva.

Voorts is Hertie 'n lid van belangrike politiese wetenskap en beleidanalise verenigings. Dit sluit in die European Consortium for Political Science Research (ECPR), die American Political Science Association (APSA), asook die Association of Professional Schools of International Affairs (APSIA), PolicyNet, en die Global Public Policy Network (GPPN).

</doc>
<doc id="129148" url="https://af.wikipedia.org/wiki?curid=129148" title="Catharina de' Medici">
Catharina de' Medici

Catharina de' Medicis (1519-1589) is die sentrale figuur in die bloedige godsdiensoorloë wat in die tweede helfte van die 16e eeu in Frankryk gewoed het. Sy was die eggenote van Hendrik II, (Henri II) van Frankryk en die moeder van die laaste drie Valois-konings. Die stryd tussen die Protestante (Hugenote) en die Katolieke het die gesag van die kroon ondermyn en die drie swakkeling-seuns van Catharina de' Medicis wat die een na die ander van 1559 tot 1589 geregeer het, was niks anders as pionne in die hande van die strydende faksies nie. Sy het ingesien dat die godsdienstwis eintlik net 'n dekmantel was waaronder invloedryke adellike families beheer oor die troon probeer verkry het. As regentes tydens die minderjarigheid van die laaste twee konings van die huis van Valois het sy probeer om die Katolieke en Protestante tot 'n vergelyk te bring. Sy kon egter nie daarin slaag om albei kante tegeIykertyd tevrede te hou nie en het voortdurend van die een kant na die ander oorgeleun. Deur die strydende groepe teen mekaar uit te speel, het sy die chaos in die land vererger. Eers met die dood van Hendrik III in 1589 en die troonbestyging van 'n Hugenote-prins het die koningskap in Frankryk begin om sy prestige terug te win. 

Catharina de' Medicis is op 13 April 1519 in Florence (Firenzi) gebore. Haar ouers was Lorenzo II de Medicis, Hertog van Urbino, en Madeleine de la Tour d'Auvergne, 'n prinses van die Bourbon-familie, wat 'n bloedverwant van baie van die Franse adel was. In 1533 is Catharina met die Franse kroonprins, Hendrik, getroud. In 1547 het hy die troon bestyg as Hendrik II (Henri II).  Van Catharina se tien kinders het vier seuns en drie dogters volwassenheid bereik. Hendrik II is in 1559 oorlede en is deur sy oudste seun opgevolg as Frans II (Francois II). 

Hy was net 15 jaar oud, en die ware mag agter die troon het by die invloedryke Guise-familie berus. Die Hertog van Guise en sy broer, die kardinaal van Lotharinge, was ultra-Katoliek. Om hul eie posisie en hul gesag oor die koning te versterk, het hulle aangedring op 'n huwelik tussen Frans II en Maria Stuart, jong kroonprinses van Katolieke Skotland. Maria Stuart se moeder, wat toe koningin van Skotland was, was ook 'n Guise.

Die Protestantse adel in Frankryk, onder wie veral die Bourbons onder leiding van die Prins van Condé en die Montmorency-familie onder leiding van Gaspard de Coligny, het nie genoeë geneem met die invloed wat die Guises oor die koning verkry het nie. Hul ontevredenheid was net nog 'n faset van die verbete stryd wat daar tussen Katoliek en Protestant in die land ontbrand het oor die rol van die Kerk. Die adel in Frankryk kon nog altyd net deur 'n sterk koning in toom gehou word. Hulle het te veel vryheid, veral op die platteland, geniet, wat hulle ongeërg teenoor die sentrale gesag laat staan het. 

Onder die dekmantel van godsdiens het elke faksie nou die swakheid van Frans II se koningskap probeer uitbuit. Vir die Guises was die Bourbons soveel gevaarliker, omdat laasgenoemde die naaste aanspraakmakers op die troon was indien die huis van Valois sou uitsterf. 

Om die troon vir haar kinders te behou, het Catharina de' Medicis ook aan die magstryd begin deelneem. In 1560 is Frans II skielik oorlede. Sy broer, wat hom as Karel IX (Charles IX) opgevolg het, was toe slegs nege jaar oud en Catharina het as regentes opgetree. Sy was dus in 'n groter magsposisie as tevore. Om die vriendskap van die Guises sowel as die Bourbons te probeer behou, het sy 'n voorstander van godsdiensverdraagsaamheid geword en die "Godsdiensdialoog van Poissy" in 1561 gereël. Sy het gehoop die Calvinistiese en Katolieke teoloë sou tot 'n vergelyk kom. Die poging het egter misluk en het haar die gramskap van die Guises op die hals gehaal. In dieselfde jaar het die Guises die Katolieke Liga gestig. 

Toe Catharina in Januarie 1562 gelyke regte aan die Protestante verleen, het die Liga na Parys opgeruk en die eerste godsdiensoorlog ontketen. Die oorlog is beëindig met die Edik van Amboise, waarmee Catharina daarin geslaag het om die meeste vryhede van die Protestante vir hulle te behou, maar sy nogtans aan die Katolieke eise moes toegee. 

Die huwelik tussen Catharina se dogter en Filips II van Spanje het die Hugenote ongerus gestem en hulle het druk op Karel IX begin uitoefen om teen Spanje oorlog te verklaar. Die Hugenote het die koning gevange gehou en sodoende die tweede godsdiensoorlog (1567) ontketen.  Die vredesooreenkoms wat die oorlog die daaropvolgende jaar beëindig het, is 'n kort rukkie later deur die invloed van die Liga herroep en Catharina was magteloos om 'n derde godsdiensoorlog te voorkom. Dié oorlog is in "1570" met die Verdrag van St. Germain beëindig en was 'n neerlaag vir die Protestante. Die Prins van Condé het gesneuwel en die leierskap van die Hugenote het nou op Hendrik Bourbon, Prins van Navarre, geval. 

Catharina het steeds probeer om albei faksies se guns vir die koningshuis te wen. Daarom het sy 'n huwelik tussen haar dogter, Marguerite, en Hendrik van Navarre gereël in die hoop dat dit die Hugenote tevrede sou stel. Karel IX, wat intussen mondig verklaar is, het hom egter deur die Guises laat oorreed om die duisende Hugenote wat vir die huwelik na Parys gekom het, om die lewe te laat bring. Die massamoord op die Hugenote op 23-24 Augustus 1572 (bekend as Bartholomeusnag of Bloedbruilof) het die Hugenote die simpatie van die volk besorg, en in die hawestad La Rochelle het hulle die koning se langdurige beleg met sukses weerstaan. In 1574 is die koning oorlede en opgevolg deur sy broer Hendrik III. 

Om hom veilig op die troon te hou, het Catharina sy jonger broer, die Hertog van Arijou, en ook die Hugenoot Francois de Montmorency gevange laat neem. Die woedende Hugenote het 'n onafhanklike republiek suid van die Loire gestig en teen Parys opgeruk. In 1576 was die koning verplig om vrede te sluit en sekere vryhede aan die Hugenote te verleen. 

Catharina se plan om Anjou met Elizabeth van Engeland te laat trou en sodoende weer die Hugenote se guns te wen, het nuwe lewe in die Katolieke Liga geblaas. Ook die koning is weer na die Katolieke kant oorgehaal. Die dood van Anjou in 1584 het die Katolieke laat vrees dat Hendrik lII, indien hy kinderloos sou sterf, deur Hendrik van Navarre opgevolg sou word. Daarom het hulle met Spanje 'n verbond gesluit waarvolgens Filips II nie net Engeland met die Armada sou verower nie, maar ook Parys sou inneem. Die beplande opstand in Parys wat die Spaanse inval moes ondersteun, het misluk, en ná die vernietiging van die Armada het die hele plan in duie gestort. Albei die Guise-broers is op 23 Desember 1588 vermoor. 

'n Paar maande ná Catharina se natuurlike dood in Januarie 1589 is haar laaste seun, koning Hendrik lIl, deur 'n Katoliek vermoor. Hy was kinderloos en is opgevolg deur Hendrik van Navarre, wat die Katolieke geloof moes aanneem om as Hendrik IV te kon heers. 



</doc>
<doc id="129151" url="https://af.wikipedia.org/wiki?curid=129151" title="Rwenzoriberge">
Rwenzoriberge

Die Rwenzoriberge, voorheen bekend as die "Ruwenzori Reeks" (die spelling is in 1980 verander om aan te pas by die plaaslike naam "Rwenjura"), is 'n bergreeks in Oos-Afrika, feitlik op die ewenaar, op die grens tussen Uganda en die Demokratiese Republiek van die Kongo. Daar kom gletsers op die berge voor; die water uit die gletsers is een van die Nylrivier se bronne. Die bergreeks se hoogste punt is 5109 meter. Die hoogste pieke is permanent met sneeu bedek. Die "Rwenzoriberg Natuurreservaat" en "Virunga Nasionalepark" is in die bergreeks geleë.

Die bergreeks is ongeveer 120 km lank en 65 km wyd. Dit bestaan uit ses bergpieke met diep ravyne tussen hulle: Berg Stanley (5109 m), Berg Speke (4890 m), Berg Baker (Uganda, 4843 m), Berg Emin (4798 m), Berg Gessi (4715 m) en Berg Luigi di Savoia (4627 m).

Net noord van die bergreeks is die Albertmeer, terwyl die Edwardmeer 20 km suid is.


</doc>
<doc id="129152" url="https://af.wikipedia.org/wiki?curid=129152" title="Camillo Benso di Cavour">
Camillo Benso di Cavour

Camillo Benso di Cavour (10 Augustus 1810 - 6 Junie 1861) word beskou as die vader en argitek van Italiaanse eenheid. Tog het hierdie groot staatsman, diplomaat en toegewyde Katoliek min simpatie gevoel vir 'n Italiaanse federasie onder leiding van die pous, en het hy openlik sy afkeer ten opsigte van Joseph Mazzini se republikeinse nasionalisme getoon. 

Camillo di Cavour is in Turyn gebore. Sy familie was aristokrate en Cavour se vader het nog in keiser Napoleon I se administrasie diens gedoen. Die vooraanstaande familie het in die dorpie Chieri naby Turyn in die staat Piëmont gewoon. 

Die jong Cavour was 'n gemaklike en joviale mens en gelief by almal. Hy was 'n baie aktiewe en harde werker. Elke oggend om vyfuur was hy reeds by sy lessenaar. Smiddags het hy graag in Turyn langs die Porivier gaan wandel. Hy was 'n diep godsdienstige mens, en dit het waarskynlik sy politieke en sosiale beginsels beïnvloed. 

Toe Camillo 10 jaar oud was, is hy by die militêre akademie van Sardinië in Turyn ingeskryf. Ses jaar later, nadat hy eerste in sy klas gestaan het, het hy 'n tweede luitenant in die ingenieurskorps geword. Die vyf jaar wat hy in die leër diens gedoen het, het hy baie en wyd gelees. In 1831 het hy teruggekeer huis toe om sy vader se landgoedere te bestuur. Hy het ook sake-ondernemings behartig, soos 'n suikerfabriek, twee banke en 'n korporasie vir die bou van spoorweë in Piëmont. In 1847 was hy een van die stigterslede en hoofbydraer vir die nuwe koerant "Il Risorgimento." 

Teen 1848 was die koninkryk Piëmont-Sardinië die enigste Italiaanse staat wat 'n liberale grondwet oorgehou het. Dit het meegebring dat daar verkiesings in die staat gehou is en Cavour, wat groot opgang begin maak het as 'n progressiewe denker wat nie in revolusies geglo het nie, is tot die parlement verkies. 

Cavour was 'n groot bewonderaar van die Britse parlementêre stelsel en het in 1850 minister van die vloot, handel en landbou geword. Die volgende jaar was hy minister van finansies en in 1852 het hy eerste minister en minister van buitelandse sake geword. Hy het 'n reeks waardevolle binnelandse hervormings in Piëmont-Sardinië deurgevoer en gedurende die vyftigerjare het Cavour sy land tot 'n liberale modelstaat ontwikkel, waarin die Kerk en Staat geskei was. Sy binnelandse sukses sou later deur die sukses van sy buitelandse beleid oortref word . 

Cavour het nooit duidelik laat blyk wat hy van 'n verenigde Italië gedink het nie. Hy was openlik gekant teen Mazzini se republikeinse nasionalisme en was ook nooit ten gunste van 'n Italiaanse federasie onder leiding van die pous nie. Cavourse ideaal was duidelik 'n Italiaanse koninkryk onder leiding van Sardinië. 

Om dié ideaal te bereik, het hy met groot diplomasie van buitelandse hulp gebruik gemaak. Om dié rede het hy ook by die Krim-oorlog van 1854-1856 betrokke geraak. Dit het hom die geleentheid gebied om kontak met Napoleon III van Frankryk te maak. Met die Vrede van Parys in 1856 was Piëmont-Sardinië slegs 'n ondergeskikte bondgenoot van die Franse en Britse oorwinnaars, en Cavour het nog nie veel seggenskap in die vredesonderhandelinge gehad nie. Hy het wel daarin geslaag om Europa se aandag op Italië se sake te vestig. 

Op 21 Julie 1858 het Cavour Napoleon III in die geheim by Plombières ontmoet. Daar het Cavour dit reggekry om in ruil vir die staatjies Savoje en Nizza, wat deel van Piëmont was, Napoleon III se steun te kry om Oostenryk uit Italië te verdryf. 

Cavour het koning Victor Emanuel van Piëmont-Sardinië van die transaksie verwittig en in die brief het hy nie eers melding gemaak van 'n verenigde Italië nie. In April 1859 het die oorlog teen Oostenryk uitgebreek. 

Groot oorwinnings by Magenta en Solferino het die staat Lombardye in Cavour se hande laat val. Dit het terselfdertyd opstande in die state Parma, Modena, Toskane en Romagna tot gevolg gehad. 

Intussen het Napoleon III, uit vrees dat Pruise Oostenryk sou kom help, in Julie 1859 met keiser Frans Josef I van Oostenryk by Villa Franken 'n wapenstilstand gesluit sonder om Cavour te raadpleeg . 

Cavour het bedank as eerste minister, maar in Januarie 1860 het hy sy amp weer opgeneem. Hy het volkstemmings in Parma, Modena, Toskane en Romagna gehou, waaruit dit geblyk het dat die bevolking oorweldigend ten gunste van aansluiting by Piëmont-Sardinië was. Dit het in Maart 1860 gebeur met die totstandkoming van die koninkryk Noord-Italië. Nizza en Savoje is aan Frankryk afgestaan. Daar was in dié stadium geen keer meer aan die Italiaanse vryheidsgedagte nie. 

Giuseppe Garibaldi het intussen die koninkryk Napels en Sicilië verower en die gebiede aan koning Victor Emanuel oorhandig. Terselfdertyd het Cavour die pouslike state Marke en Umbrië verower. Weer eens het volkstemmings getoon dat die inwoners met Piëmont-Sardinië wou verenig . 

Dit was vir Cavour 'n persoonlike oorwinning toe Victor Emanuel op 17 Maart 1861 tot koning van Italië uitgeroep is. In hierdie jare reeds het sy gesondheid ingegee. Op sy sterfbed het Cavour met trots gesê: "Alles is wel - Italië is gevorm". 

Hy is op 6 Junie 1861 oorlede. Die enigste twee state wat nog nie deel was van Italië nie, was Venesië en Rome.



</doc>
<doc id="129154" url="https://af.wikipedia.org/wiki?curid=129154" title="Bronstigheid">
Bronstigheid

Bronstigheid verwys na die tydperk waarin die dier se drang tot voortplanting sterk is en geslagtelike aktiwiteite plaasvind. Hoewel dit daarop neerkom dat 'n wyfie 'n belangstellende mannetjie lok, is dit in werklikheid 'n baie ingewikkelde proses, wat by die verskillende diersoorte volgens uiteenlopende gedragspatrone verloop. Paring, gewoon lik voorafgegaan deur 'n lang voorspel, vind bykans altyd plaas. Bronstigheid kom volgens 'n vaste reëlmaat voor en is deel van 'n sikliese proses wat deur hormone beïnvloed word. 

Die meeste diere is nie die hele jaar deur seksueel aktief nie; die drang tot voortplanting kom gewoonlik net in sekere tydperke van die jaar na vore. By sekere diere word ook net die wyfie bronstig, terwyl die mannetjie dwarsdeur die jaar belangstelling toon. Honde dien in hierdie opsig as goeie voorbeeld: Die teef is twee keer per jaar op hitte. Sy begin rondloop, urineer meer dikwels as gewoonlik en snuffel aan plekke waar 'n reun geürineer het. As 'n teef op hitte is, ruik haar urine en haar liggaam anders as dié van tewe wat nie op hitte is nie. Die reun, wat geen bepaalde tydperk van verhoogde seksuele aktiwiteit ondervind nie, word gou opgewonde gemaak deur die teef se reuk en is onmiddellik bereid om haar te dek. Sy laat dit egter net toe wanneer sy die hoogtepunt van haar hittetydperk bereik het. 

By katte raak sowel die mannetjie as die wyfie hitsig. In die lente skreeu die mannetjies en baklei met ander mannetjies in hul omgewing. Die wyfie rol op haar rug, skuur teen alle moontlike voorwerpe en kan selfs die boodskap deur haar urine oord ra. Sy skreeu ook aanhoudend om 'n mannetjie aan te 10k. Die mannetjie is nie net in die lente nie maar ook op'ander tye in staat om te dek, in teenstelling met die manlike fret ('n Europese knaagdier), waarvan die testikels in die herfs en winter krimp tot 'n tiende van die gewig daarvan tydens paartyd. 

By herte en skape is die paartyd van sowel die ram as die ooi duidelik beperk tot een seisoen, terwyl beeste en perde geen bepaalde bronstyd het nie. Hulle paar egter nie altyd sodra 'n mannetjie en wyfie by mekaar uitkom nie, omdat hul seksuele aktiwiteite wel 'n siklus volg. 

Bronstigheid kom gewoonlik in so 'n tyd van die jaar voor dat die kleintjies gedurende 'n gunstige seisoen gebore word. Die Europese jakkals paar byvoorbeeld tussen Januarie en Maart, wanneer dit in Europa winter is. Sy kleintjies word 52 dae later in die lente gebore en wanneer die vossies drie of vier weke later uit die gate kruip, is die weer reeds warm. In Siberië, waar die winters langer is, word vosse later bronstig en hul kleintjies word ongeveer twee maande later as dié in Wes-Europa gebore. Skape se bronstyd val in die herfs. Die dratyd duur byna vyf maande en lammers word dus in die lente gebore. Die biologiese betekenis hiervan is duidelik: Kleintjies moet 'n goeie kans gegun word om behoorlik te ontwikkel. 

Die duur van die geslagsiklus verskil van dier tot dier. By die hond duur dit byvoorbeeld 'n halwe jaar. Ná 'n rusperiode van sowat drie maande begin die teef se hittesiklus met die sogenaamde voorbrons, wat 9 tot 10 dae duur en waarin sy 'n bloederige vloeistof afskei. Hierdie bronsbloeding word veroorsaak deur die swelling van die inwendige geslagsorgane en soms bars 'n aartjie. Ook die uitwendige organe swel sigbaar. 

Tydens die brons bly die swelling, maar die bloeding stop. In hierdie tydperk, wat ook tien dae duur, is die teef weens haar reuk besonder aantreklik vir 'n reun. Sy daag hom ook met haar gedrag uit. Enkele dae ná die bloeding opgehou het, word die eierselle uit die eierstok vrygestel. Dit staan bekend as ovulasie. As 'n teef in hierdie tydperk gedek word, word sy feitlik altyd dragtig. Wanneer 'n teef nie d ragtig raak nie, volg 'n verdere fase van sowat twee maande waarin sy soms onrustig is en nesmaak-gedrag vertoon. Hierdie fase gaan geleidelik oor in die rusperiode.

 Die geslagsiklus kan egter ook baie korter wees. By die rot duur dit maar vier en 'n halwe dag en die mannetjies word net vir 12 tot 15 uur in dié tydperk toegelaat om te dek. Tydens die bees se 21 dae lange siklus is die koei 17 uur lank bereid om gedek te word. Ook perde se siklus duur 21 dae, maar die merries  laat hingste 7 dae lank by hulle toe. 

Die betekenis van die geslagsiklus lê daarin dat paring net kan geskied wanneer die kans op bevrugting groot is, byvoorbeeld net voor ovulasie. Die baarmoeder is dan ook gereed om die bevrugte eiersel op te neem, sodat swangerskap beslis sal intree. Dit verhoed ook dat wyfies te dikwels dragtig sal word, waardeur hulle gesondheidstoestand sal verswak. Ook die beskikbaarheid van kos speel 'n rol. Voor die paartyd moet die wyfie in staat wees om reserwe voedsel op te bou om die kleintjies ná die geboorte voldoende te kan voed. 

Die geslagsiklus word deur hormone gereël. In die eierstok word die eierselle in blasies, genaamd follikels, ryp. In 'n ryp follikel word die hormoon estrogeen gevorm, wat verantwoordelik is vir die bronsgedrag. Ná ovulasie vorm die follikel, wat nou leeg is omdat die ryp eierselle uitgestort is, die hormoon progesteroon, wat die bronsgedrag laat ophou. Hierdie proses word deur ander hormone, wat deur die hipofise in die brein afgeskei word, beïnvloed. Die hipofise is gevoelig vir uitwendige faktore soos temperatuur, dag lengte en die beskikbaarheid van kos. Dit is dus begryplik dat seisoene die reëlmaat van die siklus bepaal 

Wanneer geskikte paarmaats beskikbaar is, vind paring onder normale omstandighede altyd tydens die bronstyd plaas. Die paring van diere omvat egter baie meer as die blote oordrag van saad, en hoewel die begrippe bevrugting en paring dikwels deurmekaar gebruik word, is daar 'n besliste verskil. Bevrugting is uitsluitlik die binnedring van 'n saadsel in 'n eiersel, terwyl paring die voorspel, die geslagsdaad en die naspel insluit. 

Gewoonlik is die eerste kennismaking tussen twee deelnemers aggressief omdat die twee diere nog moet leer om mekaar te verdra. Die angs en aggressie word gewoonlik deur 'n lang uitgerekte voorspel oorbrug. 

Die eintlike bevrugting kan inwendig, dus in die wyfie se liggaam, of uitwendig, byvoorbeeld in die water, geskied. Hoe dit plaasvind, hang daarvan af of 'n diersoort met 'n spesiale koppelingsorgaan toegerus is. Hierdie wyse van bevrugting word veral by waterdiere aangetref. 

Hierdie wyse van bevrugting word veral by waterdiere aangetref. Die manlike en vroulike geslagselle word in die water gelos. Hul lewensduur is gewoonlik besonder kort; forelle se sperma sterf byvoorbeeld binne 40 sekondes as bevrugting nie plaasvind nie, en dus moet daar die een of ander meganisme bestaan om die twee selle so gou moontlik by mekaar uit te bring. Van die laer ontwikkelde diere stel 'n groot aantal geslagselle vry, wat die kans verbeter dat 'n paar daarvan wel bevrug sal word. Die palolowurm "(Eunice viridis)" paar net een nag per jaar met miljoene ander. Die meeste visse wat uitwendig bevrug, stort die saadvog gelyktydig met of net ná die vrystelling van die eierselle uit. 

Hoewel daar by uitwendige bevrugting geen koppeling van twee diere plaasvind nie, is paringspel tog noodsaaklik om die twee diere digby mekaar te bring. By talle vissoorte beweeg twee deelnemers ure of dae lank rondom mekaar en dikwels bou hulle 'n nessie waarin die wyfie haar eiers lê sodat die mannetjie sy saad bo-oor kan stort. 

Uiteenlopende vorme van die paringspel kom by amfibieë voor. Die voorspel van akkedisse is besonder intens en die mannetjie se saad word in die vorm van 'n spermatofoor oorgedra. Dit is 'n slymkegeltjie met 'n klontjie saadselle op die bopunt, wat op die grond geplaas word. Die wyfie loop daaroor en neem dit in haar kloaak op. Die slymkegel los dan op en die saadselle word in die wyfie se geslagsorgane vrygestel, waar bevrugting dan plaasvind. Die paddamannetjie lok 'n wyfie met sy gekwaak en omarm haar dan van agter af. Dikwels word die mannetjie dae lank op die wyfie se rug rondgedra tot die paartjie by 'n geskikte waterplek uitkom. Daar los hulle dan hul geslagselle gelyktydig in die water. 

By landdiere vind bevrugting in die meeste gevalle inwendig plaas. Hiervoor is egter nie altyd 'n koppelingsorgaan nodig nie. Die meeste voëlsoorte het dit byvoorbeeld nie. Die wyfie laat die mannetjie toe om op haar rug te klim. Hy buig sy stert onder die wyfie in tot albei se kloake teen mekaar is en die sperms oorgedra kan word. Die eiers wat gelê word, is dus reeds bevrug. 

Evolusionêr gesien, is dit eintlik snaaks dat voëls nie met 'n penis toegerus is nie, omdat voëls, volgens die teorie, van amfibieë afstam, wat wel dié orgaan het. By voël-embrio's word wel 'n penisagtige uitgroeisel aangetref, maar dit verdwyn gewoonlik voordat die voëltjies uitbroei. Net by sommige hoendersoorte en by swane, ganse, eende en volstruise groei dit uit tot 'n egte penis. 

Laer ontwikkelde diere, soos insekte, en ook sommige vissoorte het koppelingsorgane, hoewel dit nie heeltemal met die penis van soogdiere vergelyk kan word nie. By 'n aantal haai-soorte neem dit die vorm van 'n omgevormde deel van die buikvin aan en by beenvisse kan ook ander liggaamsdele tot 'n koppelingsorgaan vergroei. 

Soogdiere beskik altyd oor 'n goed ontwikkelde penis waarmee die sperma diep in die vroulike geslagsorgaan geplaas kan word. By sommige diere, soos honde, perde en varke, word dit selfs tot in die baarmoeder gestoot. 

Die verloop van paring verskil van soort tot soort. Perdagtiges het 'n ruwe voorspel waarby klappe met die hoewe uitgedeel word. By roofdiere word die wyfie soms ure lank aan haar nekvel rondgesleep - nie teen haar sin nie, sy sou baie maklik uit die mannetjie se greep kon loskom. Paarmaats snuffel en lek ook meestal aan mekaar. 

By onder meer skape en honde begin die baarmoeder van die bronstige wyfie al saamtrek sodra 'n mannetjie in die omgewing is. By herkouers duur die invoer van die penis soms net 'n breukdeel van 'n sekonde; by varke byna 'n kwartier en by renosters 'n hele uur lank. Die meeste soogdierwyfies staan stil terwyl die mannetjies hulle dek, maar sommige vlermuise paar in die lug, katpare lê met die gesigte na mekaar toe en walvisse en see-otters paar buik teen buik. Ná die saadstorting trek die mannetjies hulle terug. 


</doc>
<doc id="129155" url="https://af.wikipedia.org/wiki?curid=129155" title="Hogmanay">
Hogmanay

Hogmanay (Skots: [ˌhɔɡməˈneː]; Engels: [ˌhɒɡməˈneɪ]) is die Skotse term vir die laaste dag van die jaar en word reeds sedert die 17de eeu algemeen as 'n sinoniem vir die Oujaarsaandfees in Skotland gebruik. Feesvieringe daar duur soggens op Nuwejaarsdag voort, in sommige gevalle ook tot 2 Januarie ('n bankvakansiedag in Skotland).

Die oorsprong van Hogmanay is onbekend, maar moontlik het die fees sy oorsprong in Noorse en Gaeliese feesvieringe. Alhoewel elke Skotse landsdeel sy eie feesgebruike het, is daar landswye tradisies soos die gee van geskenke en besoeke by vriende en bure. Besondere aandag word geskenk aan die "first-foot", die eerste gas van die nuwe jaar. Hy versinnebeeld alle voor- of teenspoed wat die huishouding in die nuwe jaar sal ervaar. Tradisioneel is die ideale gas 'n donkerharige man - eeue gelede, in die Wikingtydperk, was 'n blonde man wat teen middernag sy voet oor iemand se drumpel wou sit dikwels 'n voorbode van 'n dreigende rooftog.

Nogtans was dit Wikings wat die tradisionele Hogmanay-feesvieringe oorspronklik in die vroeë 8de en 9de eeu in Skotland ingevoer het. Die kortste dag van die jaar, die Wintersonstilstand, het sentraal gestaan in hierdie Skandinawiese fees. Op die Shetland-eilande, waar die Wiking-invloed besonder sterk was, word die Nuwe Jaar-feesvieringe steeds "the Yules" genoem - 'n term wat van die Skandinawiese woord vir die Midwinterfees afgelei is. Feesvieringe begin reeds 'n week voor 23 Desember, die eintlike "Yule Day", en duur 'n hele maand.

Aangesien die viering van Kersfees in Skotland om godsdienstige redes sowat 400 jaar lank, vanaf die einde van die 17de eeu tot in die 1950's, feitlik verban was (dit is deur Skotse Protestante as 'n Rooms-Katolieke fees sonder Bybelse grondslag beskou), was die Kersdae vir baie Skotte gewone werkdae. So het mense eerder die Midwinterfees of Nuwe Jaar gevier waartydens familielede en vriende saam gekuier en geskenke uitgeruil het. Hogmanay val in die donkerste en koudste tyd van die jaar in Skotland en was tradisioneel vir andersins swygsame en taai Skotte 'n geleentheid vir geselligheid.


</doc>
<doc id="129156" url="https://af.wikipedia.org/wiki?curid=129156" title="Skolastiek">
Skolastiek

Met skolastiek word in die algemeen die middeleeuse filosofie bedoel (wat 'n sterk metafisiese karakter het) en spesifiek die onderrigmetode wat in die 11de eeu ontwikkel word in die stedelike kerkskole en verder uitgebou word in die 12de en 13de eeu aan die universiteite. Die basis daarvan bestaan uit 'n logiese uiteensetting van denke gefokus op teenstellings, dus 'n vorm van dialektiek. Die belangrikste denkers van die skolastiek was Petrus Abaelardus, Albertus Magnus, Johannes Duns Scotus, Willem van Ockham, Bonaventura en Thomas van Aquino. Die werk "Summa Theologiae" van Aquino word meestal gesien as die grootste werk van die skolastiek.

Die oorsprong van die skolastiek kan gevind word in die Karolingiese Renaissance. Aan die hofskool van Karel die Grote begin die studie van die kultuur en die filosofie weer op te bloei in die 9de eeu onder leiding van Alcuinus. Die filosofie word gesien as 'n "ancilla theologiae", ‘' diensmaagd van die teologie. Geleidelik ontwikkel dit in die kloosters, kerkskole en aan die howe waar wetenskap ook weer bestudeer word. Die ontwikkeling van skolastiek kan in drie fases ingedeel word:


As metodiek van onderrig aan die middeleeuse kloosterskole poog die skolastiek om God te vind deur middel van die wetenskap. Die skolastieke teologie word mettertyd 'n selfstandige wetenskap wat steeds meer betekenis toeken aan die 'rasionele' prosesse van die denke. Die kloosterkultuur daarenteen bly by 'n meer mistiek georiënteerde metode.

Die skolastiek vind sy belangrikste basis in die "summas" van die 13de-eeuse Dominikaanse filosoof en teoloog Thomas van Aquino. Die thomistiese filosofie word eers gekritiseerd, maar in 1323 word die grondlegger heilig verklaar en later selfs tot kerkleraar benoem (1568). Die tyd was ryp vir 'n rasionele inpak op denke. In 1879 verklaar pous Leo XIII die thomisme as die offisieële filosofie van die Kerk.

Die skolastiese sisteem word in die middeleeue gebruik vir die studie van die sewe vrye kunste of "artes liberales" en die orige wetenskappe. 
Die "Artes Liberales" bestaan uit:

Die "Trivium"


Die "Quadrivium"


In die middeleeue bestaan teologie veral uit die verklaar van tekste, eerstens uit die Bybel, maar ook aanhalings uit die kommentare en ander werke van gesaghebbende kerkvaders. Die sewe vakke wat bestudeer word ten behoewe van die teologie, fokus veral op tekste van Plato en later ook van Aristoteles. Soos die kontak tussen die kerkskole gegroei het as gevolg van toenemende politieke stabiliteit, wou enkele denkers teologie en wysbegeerte in één stelsel verenig. Voorts is gepoog om op beide terreine dieselfde metodes toe te pas wat die skolastiek gekenmerk het. Daar word gepoog om aan te toon dat die logiese denke van die oudheid nie in stryd was met die Bybelse boodskap nie.

Later word die sleutelwetenskap binne die teologie, die dialektiek, die kuns van redeneering. Die basis van die teologie bly egter nog altyd die "lectio divina", die lees van heilige tekste, veral eers uit die Bybel. Later word eie kommentare ingesluit en word wetenskap beoefen aan die universiteit, teen betaling van 'n salaris.

In sy "Summa Theologiae" probeer Thomas van Aquino alle verworwe kennis van die skolastiek in die diens te stel van die teologie. Danksy hom word die skolastiek die basis vir die empiriese denke en die kritiese wetenskapsbeoefening gedurende die latere eeue.

Die skolastiek was 'n groot stap voorwaarts in die ontwikkeling van die logika en 'n poging tot die oplos van die tweespalt tussen geloof en rede. Maar uiteindelik word die teks self meer vereer as die inhoud van die teks, die boeke in plaas van die wêreld: "verba, non res" (Die woorde, nie die saak nie).

Die skolastiese metode steun sterk op gesaghebbende tekste. Die skolastiek word ook inhoudelik gekenmerk deur 'n vaste werkwyse om probleme en tekste te bestudeer. Eers formuleer 'n mens 'n "quaestio", 'n vraagstelling waaroor twyfel heers. Dit word onderverdeel in verskillende "articula" (artikels) met stellings. Vervolgens kom die teensprake aan die orde, ingelei met byvoorbeeld "sed contra" (maar darenteen). Hierop volg 'n "responsio" (antwoord), waarna per "articulum" van die "quaestio" die argumente kortliks bespreek word. Ook 'n variant hierop waarvolgens mens op willekeurige vrae (nie op 'n vooraf bekend tema nie) moes antwoord, die sogenaamde "quodlibet" (enige), het dieselfde opbou. Die opleiding aan die middeleeuse universiteite het hierdie metode gevolg. Die eindproduk van die skolastiek was die groot "summae" (hoogste).




</doc>
<doc id="129157" url="https://af.wikipedia.org/wiki?curid=129157" title="Joe Bloom">
Joe Bloom

Joe Bloom (Kovneh, Litaue, 22 Desember 1909 – onbekend) was ’n Suid-Afrikaanse sakeman.

Bloom is in sy geboorteland opgevoed en het in 1928 in Suid-Afrika aangekom as gekwalifiseerde tandheelkundige tegnikus. As sodanig het hy tot 1947 gepraktiseer, toe jy juweliersware begin vervaardig het. Hy was die eerste mens in Suid-Afrika wat ’n tandheelkundige tegniek bekendgestel het wat modern was in die giet van edelmetaal. Skaars 15 jaar later het hy een van die grootste juweliersfabrieke in Suid-Afrika gehad. 

Bloom is in 1935 met Ida, dogter van E. Hirsowitz, getroud, en twee seuns en een dogter is uit hul huwelik gebore. Sy liefhebberye was edelstene slyp, fotografie, lees, ingenieurswese en rolbal. Hy het behoort aan die Beaconsfield-klub, die Johannesburgse Edelsteen-klub en die Emmerentia-rolbalklub.



</doc>
<doc id="129158" url="https://af.wikipedia.org/wiki?curid=129158" title="Joseph Borwein">
Joseph Borwein

Joseph Jacob Borwein (Litaue, 1 Januarie 1893 – onbekend) was ’n Suid-Afrikaanse sakeman en drukker.

Borwein het sy opleiding in sy geboorteland ontvang, waarna hy in Frankryk aan die Universiteit van Montpellier en aan die Universiteit van Glasgow studeer het. In Brittanje het hy hom aangesluit by die Koninklike Lugmag, maar ná die Eerste Wêreldoorlog na Litaue teruggekeer. In 1928 het hy na Suid-Afrika geëmigreer en verskeie beroepe beoefen, onder meer die stigting van ’n ingenieursaak. Hy was van 1930 tot 1936 werksaam by die A.R.O.P. Oil Co. as bestuurder van die kusstreek vir installasies in Durban. In 1947 was hy saam met Nathan Berger medestigter van Pacific Press (Edms.) Bpk., ’n firma was gespesialiseer het in die uitgee en druk van werke in Hebreeus en Jiddisj. 

Hy is in Oktober 1922 met Rachel, dogter van S. Landau, in die huwelik verbind. Hulle het ’n seun en ’n dogter gehad. Die egpaar Borwein het in die vroeë 1960's by Minorsstraat 53, Yeoville, gewoon.



</doc>
<doc id="129159" url="https://af.wikipedia.org/wiki?curid=129159" title="Philippus Bouwer">
Philippus Bouwer

Philippus Lourens Steyn Bouwer (Montagu, Kaapkolonie, 25 Februarie 1903 – onbekend) was ’n Suid-Afrikaanse onderwyser en onder andere hoof van die Laerskool Nassau, Mowbray, Kaapstad.

Bouwer was die seun van Ernst Jacobus Bouwer. Hy het sy hele skoolloopbaan op Robertson deurgebring en in 1922 daar gematrikuleer. Op Robertson het hy vir die skool sowel as die dorp se eerste span rugby gespeel. In 1923 het hy ’n tydelike sekondêre betrekking op Rawsonville aanvaar en die volgende jaar ’n privaat plaasskoolbetrekking in die distrik Albert (die distrik waarvan Burgersdorp die setel is). In 1926 het hy die primêre-onderwyskursus aan die Oudtshoornse Opleidingskollege voltooi, en daarna twee jaar lank skoolgehou in die distrik Hopetown. In 1928 het hy assistent geword aan die spesiale primêre skool op De Aar. Hier het hy onder meer ’n skoolkrieketklub gestig en rugby gespeel vir die Conroy-unie.

In 1936 is hy aangestel as assistent aan die twee jaar oue Laerskool Nassau in Observatory en stig ’n skoolrugbyklub. In 1944 het hy met aandklasse aan die Universiteit van Kaapstad, ’n hanetree van die skool af, begin en gradueer in Desember 1948. Nadat hy etlike jare lank ’n spesiale graad primêre pos beklee het, is hy in 1952 aangestel as die Laerskool Nassau se skoolhoof. 

Sowat 10 jaar later het die onderwysdepartement ’n nuwe gebou vir die Hoërskool Nassau in Montrealweg, Mowbray opgerig en kon die laerskool in Januarie 1962 uit Observatory na die hoërskool se ou gebou aan Hoofweg, Mowbray, verhuis. Bouwer was nie baie ingenome met die toestand van die ou hoërskool se terrein nie en skryf op 23 Augustus 1962 aan die Provinsiale Sekretaris in Kaapstad dat sy skool vanaf 1934 tot 1961 in Observatory was (waarvan hyself 25 van die 27 jaar) en dat hulle amper 300 bome aangeplant het. Hy versoek daarom bome van die departement ná hy reeds vertoë tot die stadsraad, skoolraad en departement van openbare werke gerig het. Op 24 September 1962 laat die provinsiale administrasie weet dat ook hulle nie bome kan voorsien nie. 



</doc>
<doc id="129161" url="https://af.wikipedia.org/wiki?curid=129161" title="Nicola Sturgeon">
Nicola Sturgeon

Nicola Ferguson Sturgeon (* 19 Julie 1970) is 'n Skotse politikus wat tans - as eerste vrou - die ampte van eerste minister van Skotland en leier van die Skotse Nasionale Party (SNP) beklee.

Sturgeon is sedert 1999 'n lid van die Skotse Parlement, aanvanklik vanaf 1999 tot 2007 as bykomende afgevaardigde vir die Glasgow-kiesafdeling, en sedert 2007 vir die kiesafdeling Glasgow Southside (tussen 2007 en 2011 bekend as Glasgow Govan).

Sturgeon, wat 'n graad in regte aan die Universiteit van Glasgow verwerf het, was aanvanklik as advokaat in Glasgow werksaam. Ná haar verkiesing tot die Skotse Parlement het sy die poste van minister vir onderwys, gesondheid en justisie in die SNP se skadukabinet beklee. 



</doc>
<doc id="129164" url="https://af.wikipedia.org/wiki?curid=129164" title="Petrus Coetsee">
Petrus Coetsee

Petrus Jacobus Coetsee (16 Augustus 1908, Venterstad, Kaapkolonie – onbekend) was regsadviseur en wetsopsteller vir die Kaaplandse provinsiale admninistrasie.

Coetsee was die seun van P.J. Coetsee. Hy het sy skoolopleiding aan die Hoërskool Colesberg voltooi en daarna aan die Potchefstroomse Universiteitskollege en die Universiteit van Pretoria studeer. Aan Tukkies was ’n voorsitter van die buitemuurse studenteraad in 1936. Hy het in die justisiekantoor in Pretoria gewerk en daarna in verskeie magistraatskantore, onder meer te Grahamstad, Louis Trichardt, Port Elizabeth en Kaapstad. Daarna is hy verplaas na die prokureur-generaal se kantoor in Kaapstad as vakkundige assistent.

Gedurende hierdie tyd het hy reeds regswerk vir die Kaaplandse provinsiale administrasie gedoen en in 1949 is hy aangestel as voltydse regsadviseur en wetsopsteller. 

Coetsee het in die bestuur van die Tuine-tennisklub gedien en in verskeie ander liggame, soos kultuurverenigings in Port Elizabeth, en ander Afrikanerverenigings. Hy was medeskrywer van die tweede uitgawe van die boek "Municipal Law" van Dönges en Van Winsen.

Uit sy huwelik op 16 Maart 1946 met Lydia Dulcissima, dogter van J.F. Bartmann, is een seun en twee dogters gebore. Sy liefhebberye was musiek, tuinmaak en houtwerk. In die vroeë sestigerjare het hy en sy gesien by Endweg 3, Belgravia-landgoed, Bellville, gewoon.



</doc>
<doc id="129168" url="https://af.wikipedia.org/wiki?curid=129168" title="Jan Coetzee">
Jan Coetzee

Ds. Johannes Petrus Coetzee (noemnaam Jan, Pretoria, 27 Junie 1931 – 24 Julie 2005) was tussen 1955 en 1999 predikant in twee gemeentes van die Gereformeerde Kerk.

Ds. Jan Coetzee was die seun van M.J. Coetzee. Hy het sy opleiding aan Hoërskool Nylstroom en die PU vir CHO en Teologiese Skool Potchefstroom ontvang waar hy in 1954 saam met nog vyf studente afstudeer het. Ná universiteit is hy na sy eerste gemeente, Bethal beroep en in 1955 daar bevestig. Op Bethal het hy gedien in die plaaslike kultuurvereniging asmede die musiekvereniging. Van daar is hy in 1963 na Pretoria-Meintjeskop, waar hy die volgens 36 jaar sou bly tot hy sy emeritaat in 1999 aanvaar het toe hy reeds nagenoeg 68 jaar oud was. ’n Lang aftrede is hom nie gegun nie, want in Julie 2005 is hy in die ouderdom van 74 jaar oorlede. 



</doc>
<doc id="129169" url="https://af.wikipedia.org/wiki?curid=129169" title="Metoksigroep">
Metoksigroep

'n metoksigroep is die funksionele groep wat bestaan uit 'n metielgroep gebonde aan suurstof. Hierdie alkoksigroep het die algemene formule O–CH. Op 'n benseenring, klassifiseer die Hammettvergelyking 'n metoksisubstituent as 'n elektron-skenkende of aktiverende groep.

Die eenvoudigste metoksiverbindings is metanol en dimetieleter. Ander voorbeelde van metoksiëters is anisool en vanillien. Baie metaalalkoksiede bevat metoksigroepe, bv. tetrametielortosilikaat en titaan metoksied. Sulke verbindings word ook metoksiede genoem. Esters met 'n metoksigroep kan metielesters genoem word, en die —COOCH substituent staan bekend as 'n metoksikarboniel.

Metoksigroepe speel 'n belangrike rol in die 2'-O-metilering van nukleosiede, byvoorbeeld in variasies van die 5'-cap struktuur wat bekend staan as cap-1 en cap-2. Hulle is ook algemene substituente in O-gemetileerde flavonoïede, wat gevorm word in 'n reaksie wat gekataliseer word deur O-metieltransferases wat inwerk op fenole, bv. Catechol-O-metiel transferase (COMT). Baie biomolekules in plante, bv. ligniene, word gesintetiseer in reaksies wat gekataliseer word deur kaffeoïel-CoA O-metieltransferase.

Organiese metoksiede word dikwels geproduseer deur metilering van alkoksiede. 'n Paar arielmetoksiede kan gesintetiseer word deur metaal-gekataliseerde metilering van fenole, of deur metoksilering van aromatiese halogenides.


</doc>
<doc id="129172" url="https://af.wikipedia.org/wiki?curid=129172" title="Palanderbukta">
Palanderbukta

Palanderbukta is 'n fjord of baai in Gustav Adolf Land op Nordaustlandet, Svalbard, 'n suidelike baai van Wahlenbergfjorden. Die baai is vernoem na die Sweedse vloot beampte Louis Palander.

Palanderbukta het 'n lengte van ongeveer twaalf seemyl. Suidwes van die baai is die skiereiland Scaniahalvøya, met die ysdekke Glitnefonna en Vegafonna.


</doc>
<doc id="129173" url="https://af.wikipedia.org/wiki?curid=129173" title="Wahlenbergfjorden">
Wahlenbergfjorden

Wahlenbergfjorden, soms bekend in Engels as Waalenburg Bay, is 'n fjord op die suidwestelike kus van die Arktiese eiland van Nordaustlandet, in Noorweë se Svalbard argipel. Op 46 kilometer in lengte, en 15km wyd, is dit die vyfde langste fjord in die argipel, en die langste op die eiland. Die fjord lê tussen Gustav V Land en Gustav Adolf Land, op die geografiese koördinate . Sy mond front na Spitsbergen dwarsoor Hinlopen Seestraat, die seestraat skei die twee eilande.

Die fjord is vernoem na die sweedse naturalis Göran Wahlenberg (1780-1851) en is bekend deur die naam sedert ten minste die vroeë 1930's. Die glester van Wahlenbergbreen in Oscar II Land, Spitsbergen, is ook na hom vernoem.



</doc>
<doc id="129174" url="https://af.wikipedia.org/wiki?curid=129174" title="Victorialand">
Victorialand

Victorialand is 'n streek van Antarktika wat aan die westelike kant van die Rosssee en die Ross ysbank grens, dit strek suidwaarts van sowat 70°30'S tot 78°00'S, en weswaarts van die Rosssee tot die rand van die Antarktiese Plato. Dit is ontdek deur Kaptein James Clark Ross in Januarie 1841 en is vernoem na Koningin Victoria. Die rotsagtige landpunt van Minna Bluff word dikwels beskou as die mees suidelike punt van Victorialand, en skei die Scott Kus na die noorde van die Hillary Kus van die Ross-Afhanklikheid na die suide.

Die streek sluit in reekse van die Transantarktiese Berge en die McMurdo Droë Valleie (die hoogste punt is Abbott Berg in die Noordelike Voetheuwels), en die vlaktes bekend as die Labirint. Vroeë ontdekkingsreisigers van Victorialand sluit in James Clark Ross en Douglas Mawson.



</doc>
<doc id="129175" url="https://af.wikipedia.org/wiki?curid=129175" title="Hillary Kus">
Hillary Kus

Die Hillary Kus is die gedeelte van die kus van Antarktika langs die westelike marge van die Ross Ysbank tussen Minna Bluff en Selborne-Kaap. Dit is genoem in 1961 deur die Nieu-Seelandse Antarktiese Pleknaamkomitee na sir Edmund Hillary, die leier van die Nieu-Seelands geselskap van die Statebond Trans-Antarktiese Ekspedisie, 1956-58. Verskeie Nieu-Seelandse geselskappe het gedetailleerde opnames van gedeeltes van hierdie kus uitgevoer en roetes pionier naby Skelton Gletser en Darwin Glester na die polêre plato.


</doc>
<doc id="129176" url="https://af.wikipedia.org/wiki?curid=129176" title="Osborne Morton">
Osborne Morton

Osborne Morton (1945, Belfast, Noord-Ierland) is 'n voormalige fikoloog verbonde aan die Ulster Museum. Morton het in 2007 bedank.

Morton is opgelei in Belfast en by Trinity College, Dublin, waar hy plantkunde onder Professor D.A. Webb studeer het. Sy finalejaarstesis het navorsing oor mariene alge ingesluit, en sy belangstelling in seewier het ontwikkel uit kinderjarenuuskierigheid oor die see. Nadat hy in 1969 aan Trinity gegradueer het, studeer hy aan die Universiteit van Wallis en behaal hy 'n Diploma in Mariene Biologie. Sy eerste pos was as onderwysbeampte in Doncaster Museum. Sy belangstelling in mariene alge is egter aktief gehandhaaf en hy het in 1975 teruggekeer na Belfast as Navorsingsassistent, en later Kurator van Plantkunde, met spesiale verantwoordelikheid vir die alge en ligene by die Ulster Museum.




</doc>
<doc id="129177" url="https://af.wikipedia.org/wiki?curid=129177" title="Kurator">
Kurator

'n Kurator (van Latyn: Curare, wat beteken "om te versorg") is 'n bestuurder of opsigter. Tradisioneel is 'n kurator 'n bewaarder van 'n kulturele erfenisinstelling (bv. galery, museum, biblioteek of argief), en 'n inhoudsspesialis wat die taak het om die instellings se versamelings te versorg, en betrokke is by die interpretasie van erfenismateriaal.

'n Tradisionele kurator se verantwoordelikheid behels tasbare voorwerpe van een of ander soort kunswerk, versamelstukke, historiese items of wetenskaplike versamelings. Meer onlangs het nuwe vorme van kurators ontstaan: kurators van digitale data voorwerpe en biokurators.

Ulster Museum




</doc>
<doc id="129178" url="https://af.wikipedia.org/wiki?curid=129178" title="Blaaspootjie">
Blaaspootjie

Blaaspootjies (orde Thysanoptera) is baie klein insekte wat hoofsaaklik van plantsappe lewe. As gevolg van die lang rye fraiings aan weerskante van die diertjies se twee pare vlerke word hulle ook fraiingvlerkiges genoem. Nie alle spesies van die blaaspootjies het egter vlerke nie. Sommige spesies blaaspootjies kan ernstige plae wees op gewasse soos tabak, uie, tamaties, dennebome, sitrus, ens. Hulle kan ook draers van plantvirussiektes wees.

Volwasse blaaspootjies is klein, afgeplatte of silindriese insekte. Die meeste blaaspootjies is 1-2 mm lank, maar daar is wel soorte wat tussen 0,5 mm en 14 mm lank kan wees. Op die kop het die blaaspootjie twee voelhorings wat tussen 6 en 9 litte bevat, 2 saamgestelde oë en dikwels ook 3 osellusse (enkelvoudige oë). Die agterlyf bestaan uit 11 segmente, waarvan die elfde segment onontwikkel is. Hoewel blaaspootjies in groot getalle dwarsoor die wêreld voorkom, is hulle skugter en word hulle selde opgemerk.

Blaaspootjies lewe gewoonlik in en op plantdele waaruit hulle sap suig met behulp van hul mondstilette. Hoewel sommige spesies op net een spesifieke soort plant gevind kan word, is daar ander soorte wat minder kieskeurig is. Sekere blaaspootjies lewe nie van plante nie, maar wel van ander insekte.

Blaaspootjies kan nie baie goed vlieg nie en is van die wind afhanklik vir verplasing oor 'n groot afstand. Sommige spesies het geen vlerke nie of het onvolledig ontwikkelde vlerke en gebruik voorwerpe wat op water dryf, as vervoermiddel. Die pote van hierdie diertjies vorm nie kloutjies soos in die geval van die meeste insekte nie, maar wel blasies waarmee hulle hul aan 'n oppervlak kan vasheg.

Blaaspootjies word in twee subordes verdeel: die Terebrantia en die Tubulifera. Die wyfies van die suborde Terebrantia het 'n lêboor, terwyl wyfies van die suborde Tubulifera geen lêboor het nie.

Hoewel blaaspootjies sonder bevrugting kan voortplant (partenogenese), vermeerder hierdie diertjies tog gewoonlik deur geslagtelike voortplanting. Die paring van die mannetjie met die wyfie, wat heelwat groter as hy is, kan slegs enkele sekondes of solank as een uur duur. By sekere spesies van die genus Limothrips paar die mannetjie nie met 'n volwasse wyfie nie, maar wel met 'n vroulike nimf. Tussen 25 en 300 eiers word gelê. Die larwes, wat ná 2 tot 20 dae uit die eiertjies broei, Iyk net soos die volwasse blaaspootjies. Nadat die larwes twee maal vervel het, is die insek in 'n voornimf-stadium. Ná een (Terebrantia) of twee (Tubulifera) nimfstadia is die dier volwasse.

Wanneer blaaspootjies sap uit plantweefsel suig, kan die plant se groei gestrem word, en dit kan daartoe aanleiding gee dat die plant uiteindelik doodgaan. Blaaspootjies is ook draers van plantvirussiektes en kan skadelike skimmels en bakterieë versprei. Tog is nie alle blaaspootjies skadelik nie. Tot die nuttige blaaspootjies behoort die spesies wat ander blaaspootjies, blaarluise of myte eet.



</doc>
<doc id="129179" url="https://af.wikipedia.org/wiki?curid=129179" title="Olaf Hagerup">
Olaf Hagerup

Olaf Hagerup (29 September 1889 - 2 Maart 1961) was 'n Deense plantkundige. Hy het vanaf 1911 aan die Universiteit van Kopenhagen plantkunde onder die professore Eugenius Warming, Christen C. Raunkiær, L. Kolderup Rosenvinge en W. Johannsen gestudeer. Hy het sy Ph.D by dieselfde universiteit in 1930 verwerf. Vanaf 1934 tot 1960 was hy superintendent by die Botaniese Museum van die Universiteit van Kopenhagen.

Hagerup se wetenskaplike werke het onder meer betrekking op evolusie, poliploïedie en bestuiwing. Hy het getoon dat die tetraploïede Empetrum hermaphroditum 'n afsonderlike spesie van die diploïde Empetrum nigrum is. Hy het sodoende die gebruik van chromosoomgetalle in sistematiese plantkunde begin, 'n veld wat later as sitotaksonomie bekend sou staan. Hy het die hipotese uiteengesit dat die ploïdievlak 'n belangrike faktor in die verspreiding en ekologie van plantspesies is. In teenstelling hiermee is nog een van sy wetenskaplike idees verwerp deur latere moderne navorsing - die idee van 'n direkte afkoms van die sentrosperme (ongeveer gelyk aan "Caryophyllales") van die gimnospermuse "Gnetophyta" en dus twee afsonderlike evolusionêre afstammelinge binne die blomplante. Baie van Hagerup se studies was gemoeid met plantspesies van die "Ericaceae", "Empetraceae" en verwante families, of "Bicornes " soos hulle in die Wettstein-stelsel bekend was.

"Oxycoccus hagerupii" ("Ericaceae") (Engels: "cranberry") is deur Á. & D. Löve na hom vernoem om hom te vereer.
Die standaard outeursafkorting Hagerup word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129180" url="https://af.wikipedia.org/wiki?curid=129180" title="Botaniese Museum van die Universiteit van Kopenhagen">
Botaniese Museum van die Universiteit van Kopenhagen

Die Botaniese Museum in Kopenhagen het ontstaan as deel van die Botaniese Tuin van Kopenhagen, wat in 1600 gestig is. Dit is later geskei as 'n onafhanklike instituut. Sedert 2004 maak die Botaniese Museum deel uit van die Natuurhistoriese Museum van Denemarke onder die Universiteit van Kopenhagen. Dit het nie uitstallings wat vir die publiek oop is nie.

Die versamelings bevat baie tiperende plantmonsters en groot versamelings van dwarsoor die wêreld.



</doc>
<doc id="129182" url="https://af.wikipedia.org/wiki?curid=129182" title="Spoorkop">
Spoorkop

'n Spoorkop is die punt waar 'n roete begin, waar die roete dikwels bedoel is vir rugsakstap, fietsry, perdry of veldvoertuie. Moderne spoorkoppe bevat dikwels kleedkamers en toilette, kaarte, wegwysers en verspreidingsentrums vir inligtingbrosjures oor die roete en sy funksies en parkeerterreine vir voertuie en sleepwaens.
Die stede langs die einde van groot paaie vir voetverkeer, soos die Natchez Trace en die Chisholm-roete, is ook histories bekend as spoorkoppe.
Vir bergklim en stap, word die hoogte van die spoorkop bo seevlak aangedui om 'n idee te gee van hoe hoog die berg bo die gemiddelde terrein is.



</doc>
<doc id="129183" url="https://af.wikipedia.org/wiki?curid=129183" title="Botaniese Tuin van Kopenhagen">
Botaniese Tuin van Kopenhagen

Die "'Botaniese Tuin van die Universiteit van Kopenhagen" (Deens: Botanisk have), waarna daar gewoonlik as die Kopenhagen Botaniese Tuin verwys word, is 'n botaniese tuin geleë in die middel van Kopenhagen, Denemarke.

Dit beslaan 'n oppervlakte van 10 hektaar en is veral bekend vir sy uitgebreide kompleks van historiese glashuise wat uit 1874 dateer. Die tuin is deel van die Natuurhistoriese Museum van Denemarke, wat self deel is van die Universiteit van Kopenhagen se Fakulteit Natuurwetenskappe. Dit dien 'n navorsings-, opvoedkundige- en ontspanningsdoeleinde.

Die botaniese tuin is aanvanklik in 1600 gestig, maar dit is twee keer geskuif voordat dit uiteindelik sy huidige plek in 1870 gegee is. Dit is waarskynlik gestig om 'n versameling Deense medisinale plante te verseker toe baie kloosters en hul tuine verlaat of vernietig is na die Hervorming. 

Die Kopenhagen Botaniese Tuin is 'n informele tuin met gratis toegang. Daar is konservatoriums, 'n museum en herbarium, 'n biblioteek (slegs op afspraak) 'n plantwinkel, sade en 'n klein verskeidenheid tuingereedskap en 'n eetplek.

Die botaniese tuine bevat meer as 13 000 spesies. Die tuin is in verskillende afdelings gerangskik, insluitend: Deense plante (600 spesies), meerjarige plante (1100 spesies), jaarplante (1100 spesies), rotstuine met plante uit bergagtige gebiede in Sentraal- en Suid-Europa en Conifer Hill wat met naaldbome beplant is. Een van die nuutste insluitsels is 'n rhododendron tuin.

Die tuin het baie mooi voorbeelde van bome. Die oudste boom in die tuine is 'n taxodium van 1806 wat op die ouderdom van 60 jaar vanaf die ou ligging verskuif is. 

Hier is 'n lys van plantspesies wat in die Palmhuis groei:



</doc>
<doc id="129184" url="https://af.wikipedia.org/wiki?curid=129184" title="Natuurhistoriese Museum van Denemarke">
Natuurhistoriese Museum van Denemarke

Die Natuurhistoriese Museum van Denemarke is 'n natuurhistoriese museum geleë in Kopenhagen, Denemarke. Dit is geskep as 'n samesmelting van Kopenhagen se Dierkundige Museum, Geologiese Museum, Botaniese Museum, Sentrale Biblioteek en Botaniese Tuine op 1 Januarie 2004. Dit is geaffilieer met die Universiteit van Kopenhagen. Op 31 Mei 2012 is die wenner van 'n kompetisie vir 'n nuwe en gesentraliseerde museum op die terrein van die Botaniese Tuin bekend gemaak. Gedurende 2013-2017 sal die firma "Lundgaard og Tranberg Arkitekter" en die argitek Claus Pryds hul visie vir Denemarke se natuurhistoriese museum tot stand bring. 


</doc>
<doc id="129185" url="https://af.wikipedia.org/wiki?curid=129185" title="E.E. Cummings">
E.E. Cummings

E.E. Cummings (1894-1962) was een van die belangrikste vernuwers van die moderne Amerikaanse digkuns aan die begin van die 20e eeu. Sedert sy eerste werk in 1917 gepubliseer is en sy naam daarby weens 'n setfout in kleinletters verskyn het, teken hy sy naam met kleinletters. Verskeie literêre pryse is aan hom toegeken. Hy was ook 'n skilder, roman- en toneelskrywer. 

Edward Estlin Cummings is op 14 Oktober 1894 in Cambridge, Massachusetts, gebore. Hy het Engels en klassieke tale aan die Harvard-universiteit gestudeer en die MA-graad in 1916 behaal. Gedurende die Eerste Wêreldoorlog was hy 'n ambulansbestuurder in Frankryk en is 'n tyd lank in 'n militêre strafkamp aangehou omdat hy van ondermyning verdink is. Ná die oorlog het hy hom in Parys gevestig en onder meer met Picasso en Ezra Pound bevriend geraak. Sedert 1924 het hy ook afwisselend in New York gewoon en baie gereis. 

Cummings se eerste gedigte het in 1917 in 'n publikasie genaamd "Eight Harvard poets," verskyn. In 1922 het sy eerste boek, "The Enormous Room," verskyn wat gebaseer is op sy ervarings in die Franse strafkamp. Sy eerste digbundel was "Tulips en Chimneys" (1923). Daarná het & en "XLI" (1925) en "Is 5 (1926)" verskyn. Die talle gedigte wat hy later geskryf het, is uitgegee in bundels soos "Poems:" 1923-1954 (1954), "95 poems" (1958) en 73 "poems" (1963). Sy poësie word gekenmerk deur ekspressiewe en uiters individuele woordgebruik, afwykende grammatika, die gebruik van ou versvorme in skynbaar vrye verse en 'n punktuasie en woordafbreking. 

Ander werke van Cummings is onder meer die toneelstuk "him" (1927) en "Tom" (1935), waarin hy Harriet Beecher Stowe se "Uncle Tom's Cabin" satiriseer en "Santa Claus" (1946). In "Eimi" (1933) val hy die beperking van die individuele vryheid in die Sowjetunie aan in die vorm van eksperimentele prosa. Die belangwekkende Charles Eliot Norton- Iesings, wat hy in 1952 by die Harvard-universiteit gelewer het, het in 1953 as "I, six nonlectures" verskyn. Verskeie van sy tekeninge en skilderye is in "CIOPW" (1981) gebundel.



</doc>
<doc id="129186" url="https://af.wikipedia.org/wiki?curid=129186" title="Geologiese Museum van die Universiteit van Kopenhagen">
Geologiese Museum van die Universiteit van Kopenhagen

Die Geologiese Museum van die Kopenhagen is 'n geologie museum geleë op "Øster Voldgade", in die noordoostelike hoek van die Botaniese Tuin van Kopenhagen, in Kopenhagen, Denemarke. Soos die botaniese tuin, is die museum deel van die wyer verskeidenheid van sentrums wat deel uitmaak van die Natuurhistoriese Museum van Denemarke. Die museum bied uitstallings aan, maar fasiliteer ook navorsing en studie as deel van die Universiteit van Kopenhagen. Sommige van die museumpersoneel neem aktief deel aan wêreldwye navorsing, byvoorbeeld in Groenland. 

Van die versamelings wat deur die museum gehuisves word, dateer uit die 17de eeu. Die museum vorm sedert 1772 deel van die Universiteit van Kopenhagen. Die oorspronklike ligginig was in Nørregade, maar in 1893 het die museum geskuif na die huidige gebou, wat nuut was gebou om die museum te huisves. Van 1810 tot 1976 was die naam van die museum die "Mineralogisk Museum". 

Die Agpalilik meteoriet, 'n deel van die Cape York meteoriet wat sowat 20 ton weeg, kan in die museumhof gesien word. Ook op uitstalling is 'n klein rots uit die Taurus-Littrow-streek van die Maan, wat in 1972 deur die Apollo 17 ruimtereisigers teruggebring is.


</doc>
<doc id="129187" url="https://af.wikipedia.org/wiki?curid=129187" title="Dierkundige Museum van die Universiteit van Kopenhagen">
Dierkundige Museum van die Universiteit van Kopenhagen

Die Kopenhagen Dierkundige Museum (Deens: Zoologisk Museum) maak deel uit van die Natuurhistoriese Museum van Denemarke, wat bestaan uit vier natuurwetensskaplike museums. Die permanente uitstalling 'van pool tot pool' wys diere van regoor die wêreld in groot uitstallings. Daar is ook 'n semi-permanente Darwin-uitstalling en 'n volledige versameling van al die diere in die Deense grondgebied, insluitende Groenland. Die museum het baie belangrike oorblyfsels van onlangse uitgestorwe voëls in die stoor, insluitende die oë en interne organe van die laaste twee groot auks, verskeie monsters van die "pied-raaf" en een van slegs twee bekende volledige skedels van die dodos wat na Europa geneem is in die 17de eeu.



</doc>
<doc id="129190" url="https://af.wikipedia.org/wiki?curid=129190" title="Leonard Plukenet">
Leonard Plukenet

Leonard Plukenet (1641-1706) was 'n Engelse plantkundige, Professor in Plantkunde en tuinier van koningin Mary. Plukenet het Phytographia (Londen, 1691-1692) in vier dele gepubliseer waarin hy seldsame eksotiese plante beskryf en geïllustreer het. Dit is 'n baie geïllustreerde werk van meer as 2 700 figure en word gereeld in boeke en referate vanaf die 17de eeu tot die hede aangehaal. Hy het saam met John Ray in die tweede volume van Historia Plantarum (Londen, 1686-1704) saamgewerk. Paul Dietrich Giseke (1741-1796) vergelyk Plukenet se spesies met dié van Linnaeus in Index Linnaeanus (Hamburg, 1779).
Pluk. mant., verwys na die derde volume (Londen, 1700) van die eerste uitgawe van Historia Plantarum, waarvan alles gepubliseer is in 1691.

Die standaard outeursafkorting Pluk. word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129191" url="https://af.wikipedia.org/wiki?curid=129191" title="Ruhleben Kaserne">
Ruhleben Kaserne

Die Ruhleben Kaserne is deel van die Duitse Vloot se instellings en is geleë in Plön, Sleeswyk-Holstein, Duitsland.

Van 1940 tot 1945 was dit die tuiste van die III Duikboot Opleidingsafdeling ("III Untersee-Boot Ausbildungsabteilung"). Op 22 April 1945 het grootadmiraal Karl Dönitz die hoofkwartier van die vloot se hoërkommando ("Oberkommando der Marine") daarheen verskuif. Van 30 April 1945 tot 2 Mei 1945, nadat Karl Dönitz as hoof van die Duitse Ryk aangestel is, het dit as die "de facto"-hoofstad van Duitsland gedien.

Op 7 Mei 1945 is die instelling oorgeneem deur die Britse Magte wat hulself daar gevestig het, en dit tot "Connaught Kaserne" hernoem. Teen die einde van die formele Britse besetting het hulle op 10 Maart 1948 die Koning Alfred-skool opgestel om die kinders opleiding te gee van die Britse militêre dienspersoneel wat in Duitsland gestasioneer was.

Na aanleiding van die hervestiging van die Duitse Vloot is die kaserne op 9 September 1960 heropen as die tuiste van die "Vloot NCO Skool" ("Marineunteroffizierschule Plön").



</doc>
<doc id="129192" url="https://af.wikipedia.org/wiki?curid=129192" title="Taukkyan">
Taukkyan

Htauk Kyant is 'n dorp in "Kale Township, Kale District", in die "Sagaing" Streek van wes Birma.

In 1942 was die stryd van die "Htauk Kyant" Padblokkade hier geveg tussen die Japannese troepe en die Geallieerde magte turwyl hulle onttrek van Rangoon na Indië.



</doc>
<doc id="129193" url="https://af.wikipedia.org/wiki?curid=129193" title="Janus Lauritz Andreas Kolderup Rosenvinge">
Janus Lauritz Andreas Kolderup Rosenvinge

Janus Lauritz Andreas Kolderup Rosenvinge, algemeen aangehaal as "Lauritz Kolderup Rosenvinge" (7 November 1858 - 1939) was 'n Deense plantkundige en fikoloog.

Kolderup Rosenvinge het sy Ph.D. in 1888 by die Universiteit van Kopenhagen verwerf. Hy was 'n dosent in plantkunde aan die Polyteknisk Læreanstalt vanaf 1900, en professor in plantkunde aan die Universiteit van Kopenhagen vanaf 1916, gefokus op spoorplante. Hy het ondersoeke uitgevoer na alge in Deense waters en in die Noord-Atlantiese Oseaan.

Die alge genus "Rosenvingea Børgesen" word na hom vernoem.
Die standaard outeursafkorting Rosenv. word gebruik om hierdie persoon as die skrywer aan te dui wanneer 'n botaniese naam aangehaal word.



</doc>
<doc id="129194" url="https://af.wikipedia.org/wiki?curid=129194" title="Jacinto Ayala">
Jacinto Ayala

Jacinto de Jesus Ayala Benjamin (gebore 13 Januarie 1987) is 'n Dominikaanse swemmer. Hy het deelgeneem aan die Olimpiese Somerspele 2008.


</doc>
<doc id="129197" url="https://af.wikipedia.org/wiki?curid=129197" title="Tonsea taal">
Tonsea taal

Tonsea (Tonsea') is 'n Austronesische taal van die noordelike punt van Sulawesi, Indonesië. Dit is deel van die Minahasan tak van die Filippynse tale.


</doc>
<doc id="129198" url="https://af.wikipedia.org/wiki?curid=129198" title="Bleikmiddel">
Bleikmiddel

Bleikmiddels is chemikalieë wat gebruik word om ""'n groot verskeidenheid van stowwe, insluitende tekstielstowwe, papier en voedsel, te bleik (ontkleur). Die meeste van die bleikprosesse is chemies van aard, met ander woorde die kleurstof word vernietig of in 'n ander stof omgeskakel. By optiese metodes word 'n ander kleurstof bygevoeg sodat die mengsel 'n ander kleur het. Soms het 'n stof onsuiwerhede wat deur 'n ander stof geabsorbeer kan word wanneer die twee stowwe in kontak met mekaar is, Nadat die onsuiwerhede verwyder is, lyk die oorspronklike stof wit of kleurloos. Hierdie proses word fisiese bleik genoem. Die bekendste bleikmiddels is waterstofperoksied, swaeldioksied en geaktiveerde koolstof. 

Bleikmiddels kan dus in chemiese, fisiese en optiese bleikmiddels verdeel word"."

Chemiese bleikmiddels word in twee groepe onderverdeel, naamlik oksiderende en reduserende bleikmiddels.

Hierdie middels vernietig die kleurstof en kan nie vir alle stowwe gebruik word nie, want dit kan die stof self ook aantas.


By reduserende bleikmiddels geskied die bleikproses deur die omsetting van die kleurstof na 'n kleurlose stof. Gewoonlik word die materiaal self nie aangetas nie, maar die nadeel van hierdie middels is dat hulle werking nie altyd permament is nie. Dit kan suurstof uit die lug opneem sodat die oorspronklike kleur terugkeer. Enkele reduserende bleikmiddels word hieronder bespreek.

"Swaeldioksied," SO is 'n gas wat vorm wanneer swael in die lug brand en het 'n skerp en verstikkende reuk. Dit word gebruik om veselstowwe, suiker, gelatien en Iym te bleik.

"Natriumhiposulfiet," NaS O word gebruik om voedsel en tekstielstowwe te bleik.

Die werking van hierdie stowwe berus op die absorbering van onsuiwerhede. Die enigste probleem is dat die stof wat die onsuiwerhede absorbeer, van die oorspronklike stof geskei moet word. Daar is twee soorte wat algemeen gebruik word, naamlik geaktiveerde koolstof en bleikaarde.

Die "oudste optiese bleikmiddels" is blousel waarmee linne wit gemaak kan word. Deesdae word blousel vervang deur fluoresserende stowwe. Hierdie stowwe het die eienskap dat hulle 'n deel van die onsigbare ultraviolet strale in sonlig in 'n blou of blougroen lig omskakel. Hierdie blou lig weerkaats saam met die geel lig (wat deur die geel gedeeltes van die linne weerkaats word), die kleure vermeng en gee wit lig. Die samestelling van die linne het nie verander nie – dat die hemp so wit Iyk, is bloot 'n optiese illusie.


</doc>
<doc id="129199" url="https://af.wikipedia.org/wiki?curid=129199" title="Evelyn Dalberg">
Evelyn Dalberg

Evelyn Dalberg (1939 - ) is 'n bekende Suid-Afrikaanse operasangeres wat gereeld as mezzosopraan of alt vir die destydse streekrade van Suid-Afrika opgetree het. Sy het verskeie belangrike pryse vir haar rolle van die streekkunsterade ontvang.

Dalberg is op 23 Mei 1939 in Leipzig, Duitsland, gebore en is die enigste kind van die Britse bas Frederick Dalberg en die Duitse sopraan Ellen Winter. Sy het haar musiekopleiding aan die "Guildhall School of Music" in Londen ontvang en in 1953 as 'n "ad hoc"-lid in die koor van die Covent Garden gesing. Gedurende 1957 het sy na Duitsland vertrek, waar sy sopraanrolle aan die Koblenz-teater gesing het.

Ná haar huwelik met Werner EichIer, 'n Duitse fagotspeler, het hulle hul in Suid-Afrika gevestig. In 1967 is sy aangestel as lektrise in sang aan die Suid-Afrikaanse Musiekkollege in Kaapstad. Sy was vir 'n lang tydperk 'n lid van die permanente operagroep van Kruik.

Haar opera-repertorium sluit onder meer in Ulrica in "Un Ballo in Maschera", Suzuki in "Madama Butterfly", Amneris in "Aïda" en "Carmen."



</doc>
<doc id="129200" url="https://af.wikipedia.org/wiki?curid=129200" title="Blik">
Blik

Blik is 'n dun staalplaat wat aan weerskante met 'n lagie tin bedek is. Dit is 'n sterk materiaal wat maklik buig en redelik teen roes bestand is. Daarby kan daar maklik op gedruk, geskryf of geskilder word, eienskappe wat dit baie geskik maak vir die verpakking van lewensmiddele. Die gewildheid daarvan het veral toegeneem nadat dit tegnies moontlik geword het om voedsel lugdig en gesteriliseer daarin te verpak. In die 19e eeu het die vervaardiging van blik in 'n belangrike industrie ontwikkel. Vandag geskied die vervaardiging van blik deur 'n hoogs gemeganiseerde proses.

Daar is reeds in die 14e eeu in Nürnberg met die vervaardiging van dié materiaal begin. Die smede van Nürnberg het reeds kennis gehad van die vertinning van ystervoorwerpe en het dieselfde proses op die vertinning van plaatyster toegepas. Tot laat in die 16e eeu het Nürnberg die voortou geneem in vertinning en die handel in blik. In die 17e en 18e eeu het die monopolie by die Saksiese industrie berus.

In Engeland, Frankryk en Vlaandere is daar eers in die 18e eeu met die vervaardiging van blik begin. Blik was die grondstof vir tinsmede wat voorwerpe vir versiering en verpakking gemaak het. Blik is vervaardig waar die grondstowwe daarvoor byderhand was, terwyl die bewerking daarvan geskied het in sentra waar die aanvraag na blikware groot was. In alle noemenswaardige stede is blik wel professioneel bewerk en daar word steeds meer gebruike voor gevind.

Wêreldspektrum, Vol. 3, 103-104, ISBN 0 908409 44 3


</doc>
<doc id="129201" url="https://af.wikipedia.org/wiki?curid=129201" title="Frederick Dalberg">
Frederick Dalberg

Frederick Dalberg (1907—1988) was 'n operasanger wat as bas hoë aansien in die buiteland verwerf het. Vir sy bydrae tot die Duitse opera en oratorium is die titel "Kammersänger" in Duitsland aan hom toegeken. Hy is ook in die tweede uitgawe van "Unvergängliche Stimmen" opgeneem. Die Dalberg-beurs vir jong Suid-Afrikaanse sangers is in 1988 tot sy nagedagtenis ingestel.

Dalberg (gebore Frederick Dalrymple) is op 7 Januarie 1907 in Newcastle upon Tyne, Brittanje, gebore. Op twaalfjarige ouderdom het sy ouers na Suid-Afrika geïmmigreer en hulle in Pretoria gevestig, waar hy jare lank in die koor van die St. Alban-katedraal was. Op negentienjarige leeftyd het hy sanglesse by Ernesto Ferri in Johannesburg begin neem, en in 1930 het hy na Dresden vertrek om verder in sang te studeer. In 1931 is hy in Leipzig vir drie jaar aangestel as eerste bas, en in 1946 het hy die hoofbas van die Staatsopera in München geword. In 1951 is hy in dieselfde pos by Covent Garden aangestel. Hy het in 1957 bedank en eerste bas geword by die operahuis in Mannheim, waar hy tot met sy aftrede in 1970 gebly het. Hy was vanaf 1970 deeltydse lektor in sang aan die Konservatorium vir Musiek van die Universiteit van Stellenbosch en sangadviseur by Kruik.

Frederick Dalberg was as sanger hoog aangeskrewe in die buiteland en het gereeld saam met beroemdes opgetree, onder andere saam met Maria Callas en Ebe Stigniani in "Norma" in Govent Garden en in talle Wagner-rolle by Bayreuth met Herbert von Karajan as dirigent. Terwyl hy aan Govent Garden verbonde was, het hy ook in die premières van Benjamin Britten en William Walton se werke opgetree.

Sy optredes in Suid-Afrika was beperk tot 'n paar operarolle, onder meer as Sarastro in "Die Zauberflöte" (Die Towerfluit) van Mozart tydens die Uniefees in Bloemfontein in 1960, Opsa se produksie van "Der Wildschütz" en Truk se "Faust." 

Dalberg was met die Duitse sopraan Ellen Winter getroud. Hulle dogter, Evelyn Dalberg (gebore 1939), het ook 'n operasanger geword. Hy is op 9 Mei 1988 in Suid-Afrika oorlede.



</doc>
<doc id="129202" url="https://af.wikipedia.org/wiki?curid=129202" title="Edgar Degas">
Edgar Degas

Die Franse skilder en beeldhouer Edgar Degas (1834-1917) is veral bekend vir sy skilderye en pasteltekeninge oor die balletkuns. Hoewel hy 'n tydgenoot en vriend van die Impressioniste was, het hy 'n tradisionele skildertegniek gebruik. 

Hilaire Germain Edgar Degas is op 19 Julie 1834 in Parys gebore en op 27 September 1917 daar oorlede. Sy vader was 'n bankier. Degas het homself 'n leerling van die Franse Neo-Klassistiese skilder Ingres (1780-1867) genoem, hoewel hy in werklikheid nie 'n leerling van hom was nie. Hy het wel op 'n vroeë ouderdom die werk van Ingres leer ken deur besoeke wat hy en sy vader aan museums en kunsgalerye gebring het. Nóg die akademie nóg sy leermeester Louis Lamothe het 'n invloed op die werk van Degas gehad. 

Degas het egter 'n groot bewondering gekoester vir die "strengheid van tekening" en die "presiesheid van vorm" van Ingres se werk en dié van die 15de eeuse Italiaanse kunstenaars. Hulle invloed is duidelik te bespeur in sy vroeëre werk (voor 1870), byvoorbeeld "Die familie Bellelei" (1860), wat in die Louvre (Salles du Jeu de Paume) in Parys te sien is. 

Degas het hom van sy Impressionistiese tydgenote onderskei deur sy band met die tradisionele skilderkuns en deurdat hy hom nooit direk tot die natuur gewend het nie. Hy het eers ná 1870 enkele elemente van die Impressionisme oorgeneem, soos byvoorbeeld die keuse van onderwerpe uit die eie omgewing en 'n toenemende belangstelling in lig en skaduwee. Hy het veral vrouefigure en perde as kunsonderwerpe gebruik en 'n spesiale studie gemaak van figure wat in die ruimte beweeg. Dit Iyk as of byvoorbeeld sy balletdanseresse in 'n oomblik van beweging betrap is, weergegee sonder 'n emosionele betrokkenheid deur die skilder. 

Sy beroemde skildery van 1876, "L'Absinthe", bevat elemente wat sy latere werk sou tipeer. So word die helfte van die komposisie byvoorbeeld in beslag geneem deur die voorgrond, wat daardeur net so belangrik word soos die eintlike motief (die twee figure). Die skildery lyk soos 'n gefotografeerde toneel uit die werklikheid. 'n Deel van die man se pyp en arm kan nie gesien word nie, net soos dit ook op 'n foto kan gebeur. Hierdie werk van Degas is inderdaad ook deur die fotografie geïnspireer. 

Hy is ook beïnvloed deur die Japanse prentkuns, wat in daardie jare baie belangstelling geniet het. Die invloed daarvan is veral te bespeur in die ongewone hoeke waaruit Degas die tonele geskilder het. 'n Goeie voorbeeld is sy pasteltekening "Le tub" ("Die bad") van 1886. Die realisme van hierdie en ander werke het die publiek dikwels geskok. Omdat die gesigte van die figure dikwels nie sigbaar was nie, het dit ook aanstoot gegee. 

Degas het skulptuurontwerpe gemaak, maar die enigste beeld wat hy ooit uitgestal het - "Danseressie van 14 jaar" (1880) - is as ordinêr veroordeel. Die beeld is in brons gegiet en het 'n egte gaasrokkie, balletskoene en 'n lint. Die gebruik van voorwerpe uit die alledaagse werklikheid is eers 40 jaar later deur kunsrigtings soos die Dadaïsme as 'n stilistiese element in kunswerke erken. 

Ná Degas se dood is 'n groot aantal wasmodelIe, waar onder baie perde, in sy ateljee gevind. Sowat 70 daarvan is in brons gegiet. Degas het eers in 1924 met 'n oorsigtelike tentoonstelling van sy werk erkenning begin kry. 



</doc>
<doc id="129203" url="https://af.wikipedia.org/wiki?curid=129203" title="Charles Eugène Bertrand">
Charles Eugène Bertrand

Charles Eugène Bertrand (* 2 Januarie 1851, † 18 Augustus 1917 in Parys) was 'n Franse plantkundige, paleobotanis en geoloog. Hy word onthou vir sy navorsing rakende die vorming van steenkool.

Hy het in die wetenskap in Parys studeer, waar hy onder die invloed van die plantkundige Joseph Decaisne en plantfisioloog Pierre Paul Deherain gekom het. In 1874 behaal hy sy doktorsgraad in die wetenskap, en word later aangestel as professor in plantkunde aan die Universiteit van Lille (1878). Van 1881 tot 1887 was hy hoof van die "Archives botaniques du nord de la France". 

Sedert 1878 was hy 'n lid van die Botaniese Vereniging van Frankryk ("Société botanique de France"). Hy was die vader van die plantkundige Paul Charles Édouard Bertrand (1879-1944).

Die standaard-outeursafkorting C.E.Bertrand word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129204" url="https://af.wikipedia.org/wiki?curid=129204" title="Danie de Jager">
Danie de Jager

Danie de Jager was 'n Suid-Afrikaanse beeldhouer wat verskeie groot en belangrike opdragte uitgevoer het

Hy is in 1936 in die distrik Germiston gebore. Hy het sy skoolopleiding aan die Witwatersrand ontvang en is reeds van jongs af aangetrek deur die vormbaarheid van klei. 

Hy het twee jaar aan die Johannesburgse Kunsskool gestudeer, maar is verplig om te gaan werk ná die dood van sy vader. Aanvanklik het hy pottebakkery beoefen, maar dit beëindig weens 'n allergie en het toe as 'n handelskunstenaar gewerk. 

Nadat hy 'n opdrag ontvang het om 85 groot karnavalkoppe vir die Republiekfees te maak, het hy besluit om hom heeltyds aan die beeldhoukuns te wy. In 1961 het Danie de Jager die tweede prys verower in die internasionale kompetisie vir 'n standbeeld van genI. J.C. Smuts vir die Tuine in Kaapstad (die Engelse kunstenaar Sidney Harpley het die eerste prys verower). In dieselfde jaar was hy die wenner van 'n kompetisie vir die Hertzog-monument in Bloemfontein, wat in 1968 onthul sou word. 

Hy het hom in 1962 by die Hartbeespoortdam gevestig en 'n ateljee daar laat bou. In 1965 het hy 'n studiereis deur Europa onderneem. Die volgende jaar het hy opdrag ontvang vir 'n perdegroep vir die Strijdom- monument in Pretoria. Hiervoor het hy intensiewe navorsing gedoen en selfs die anatomie van gedissekteerde perde by Onderstepoort bestudeer. Die bronsbeeldegroep van vier hardlopende perde simboliseer die destydse vier provinsies en die vryheid van die Republiek. In 1968 het hy 'n bronsborsbeeld van dr. H.F. Verwoerd voltooi vir die heldegraf in Pretoria. Hierna het hy Europa weer besoek. 'n Florentynse bronsgieter, wat hom naby De Jager se ateljee gevestig het, het saam met hom na Suid-Afrika gekom. 

Van De Jager se belangrikste werke is die beelde vir die destydse Transvaalse Landbou-Unie in Pretoria, 'n bewegende beeld van gepoleerde brons (wat lugvaart simboliseer) vir die destydse Jan Smuts-Iughawe (nou die O.R. Thambo-lughawe), beelde vir banke in Port Elizabeth en Johannesburg en vir die biblioteek in Sasolburg, die Strijdom-beeld in Nylstroom, die Jan Smuts-kop in brons wat voor die Uniegebou in Pretoria gestaan het en "Applaus," 'n kinetiese beeld van gepoleerde brons vir die Staatsteater in Pretoria. 

Danie de Jager het 'n grondige kennis van die bronsgietproses, die meganika, konstruksie en proporsies, wat belangrik is by die skep van groot openbare beeldhouwerke. In sy meer realistiese werk word die voorkoms nie nageboots nie, maar word die uitbeelding van die innerlike, die indrukke van karakter en beweging beklemtoon. Hy is ook tuis in abstrakte beeldhouwerk en in media soos vlekvrye staal en geelkoper. 


</doc>
<doc id="129205" url="https://af.wikipedia.org/wiki?curid=129205" title="Orania Beweging">
Orania Beweging

Die Orania Beweging (ook: Afrikanervryheidstigting) is 'n kultuur-politieke vereniging sonder winsoogmerk wat steun vir Orania en Afrikaner-selfbeskikking probeer werf. Die vereniging onderhou en ontwikkel ook die filosofiese gedagte agter Orania. Die Orania Beweging is in 1988 deur Carel Boshoff gestig. Die huidige president van die Orania Beweging is Carel Boshoff IV.

Die Orania Beweging hanteer die eksterne skakeling van Orania en onderhou kontakte met ander organisasies in Suid-Afrika en daarbuite. Ook probeer die Orania Beweging met verskeie filiale die gemeenskapslewe binne Orania aan te jaag.

Aan die einde van die 1970's het die Suid-Afrikaanse Buro vir Rasse-aangeleenthede onder leiding van Carel Boshoff gestel dat apartheid onvolhoubaar was en swart meerderheidsregering in Suid-Afrika onvermydelik was. SABRA het destyds voorgestel dat Afrikaner-selfbeskikking op 'n ander manier bereik moes word: in plek van ander volke uit Suid-Afrika onafhanklik te laat word, moes die Afrikaner homself uit Suid-Afrika onttrek om sodoende sy vryheid te verseker.

In 1988 is die Afrikanervryheidstigting opgerig met die doel om die gedagte van SABRA in die praktijk te ontwikkel. Na navorsing was volgens SABRA duidelik dat die volkstaat die beste in die Noordwes-Kaap ontwikkel kon word. 'n Soektog na 'n geskikte plek om die ontwikkeling te begin het eers op niks uitgeloop, totdat die Departement van Waterwese sy privaat dorp Orania in Desember 1990 in die Landbouweekblad te koop aangebied het. Individuele lede van die Afrikanervryheidstigting het die dorp toe gekoop. Na die koop van Orania in 1991 is die kantore van die Afrikanervryheidstigting na Orania geskuif. Die Afrikanervryheidstigting is daarna nou betrokke gewees by die begin van die ontwikkeling van Orania as Afrikanerdorp.

In 2002 het die Afrikanervryheidstigting 'n handelsnaam, Orania Beweging, aangeneem. Ook het die Orania Beweging SABRA oorgeneem, wat 'n filiaal in die vorm van EPOG geword het.

In 2009 is die Orania Beweging en die Orania Dorpsraad, wat die dorp feitlik bestuur, heeltemal geskei en is take beter verdeel. Die Orania Dorpsraad doen alle munisipale take en die Orania Beweging doen eksterne skakeling en bemarking.

Die Orania Beweging het 'n verenigingsbestuur bestaande uit 40 lede, die Burgerraad, wat vir die helfte deur die lede gekies word. Die ander helfte bestaan uit die oprigters van die Orania Beweging. Die Burgerraad stel 'n Uitvoerende Raad aan, wat die vereniging se daaglikse bestuur is. Die Praesidium lei die organe van die vereniging en bestaan uit die president, die onderpresidente en die uitvoerende hoof.

Die Orania Beweging het ongeveer 5 000 lede. Ledegeld is die grootste bron van inkomste. In 2016 het die Orania Beweging 'n begroting van ongeveer R 4,3 miljoen gehad, 'n groei van 25% ten opsigte van 2015.

Die Orania Beweging het ongeveer 20 medewerkers. Die kantoor word gelei deur die uitvoerende hoof. Die vereniging se kantore is sedert 1991 in die Vryheidsentrum aan die Pêrellaan in Orania gevestig. In 2016 is die inligtingskantoor en die boekwinkel van die Vryheidsentrum na addisionele kantore aan die Saffierstraat geskuif.

Die Orania Beweging het verskeie filiale:

Die belangrikste publikasie van die Orania Beweging is die ledetydskrif "Voorgrond", wat vier keer per jaar verskyn. Die Orania Beweging versprei via sosiale media sy tweeweeklikse geselsprogram "Toekomsgesprek". Ook onderhou die Orania Beweging 'n elektroniese nuusbrief en 'n webwerf. Die belangrikste kommunikasiemiddel van die vereniging is egter sy Facebookblad, wat meer as 90.000 'likes' het.

Die filiaal EPOG publiseer sedert 2016 die filosofiese tydskrif "Rede". EPOG druk ook boeke.




</doc>
<doc id="129210" url="https://af.wikipedia.org/wiki?curid=129210" title="Grand Central Watertoring">
Grand Central Watertoring

Die Grand Central-watertoring in Midrand naby Johannesburg in Suid-Afrika is 'n uitsonderlike watertoring, gedeeltelik weens sy ontwerp as 'n betonhouer in die vorm van 'n omgekeerde keël, en ook met inagneming van die volume van die toring: 6 500 m³. Dit is in 1997 gebou, en is naby die Grand Central Lughawe in Midrand geleë.



</doc>
<doc id="129213" url="https://af.wikipedia.org/wiki?curid=129213" title="Suid-Afrikaanse Olimpiese Wenners">
Suid-Afrikaanse Olimpiese Wenners

In die tydperk dat Suid-Afrika aan die Olimpiese Somer Spele deelgeneem het (1908-1960), is altesaam sestien goue medaljes ingepalm. In die tyd het net agtien lande meer goue medaljes as Suid-Afrika verower. 

Die sestien Springbok-Sportsterre het in vyf sportsoorte goue medaljes gewen:

Reggie Walker het Suid-Afrika se Olimpiese deelname op 'n glorieryke manier ingewy deur die 100 m te wen. Dit was 'n nuwe Olimpiese rekord toe hy die wenpaal na 10,8 s bereik het. Vir die eerste keer s die belangrike Olimpiese naelloop deur 'n atleet van buite die V.S.A gewen. Ook was dit die eerste keer dat 'n Olimpiese goue medalje teen 'n Springbokwapen gepryk het.

Kenneth McArthur het ook 'n nuwe Olimpiese rekord in die maraton opgestel. Die konstabel van Krugersdorp het die goue medalje voor sy spanmaat Christopher Gitsham, 'n mynwerker van Germiston ingepalm. Dit was 'n trotse dag vir Suid-Afrika met 1ste en 2de plek in die item. 

Bevil Rudd het by die Olimpiese Somerspele van 1920 in Antwerpen drie medaljes verwerf. Sy uitsonderlike driekuns het goud in die 400 m naelloop, silwer in die 4 x 400m-aflos en ' n brons in die 800m ingesluit. 

Esther Brand se Olimpiese oorwinning is een van die grootste vertonings ooit deur 'n Suid-Afrikaanse sportvrou. Sy het Suid-Afrika se goue medalje-verhaal op 'n hoë noot afgesluit voor wêreldpolitiek die land se deelname beperk het aan die Olimpiese Spele van 1964 tot 1988. Daar was nie 'n goue medalje wenner in 1960 in Rome, by Suid-Afrika se laaste Olimpiese deelname tot 1992 nie. 


Kennis, vol 2, bl. 322-323, ISBN 0 7981 0824 X

</doc>
<doc id="129214" url="https://af.wikipedia.org/wiki?curid=129214" title="Horingconcerto nr. 1 (Mozart)">
Horingconcerto nr. 1 (Mozart)

Wolfgang Amadeus Mozart se Horingconcerto nr. 1 in D-majeur, K. (412+514)/386b is in 1791 geskryf.

Die werk bestaan uit twee bewegings, en elke beweging is in die eerste uitgawe van die Köchel-katalogus 'n eie K.-nommer aangewys:


Hierdie horingconcerto is een van twee horingconcerto's van Mozart wat fagot bevat — die ander is K. 447.




</doc>
<doc id="129219" url="https://af.wikipedia.org/wiki?curid=129219" title="Dundiya-rebellie">
Dundiya-rebellie

Die Dundiya-rebellie was 'n laat 18de-eeuse opstand teen die Ahom-koninkryk (deel van hedendaagse Indië) in die Borphukan se domein (Kamrup-streek). Die rebellie was onder leiding van Haradutta Bujarbarua wat, saam met huursoldate, daarin geslaag het om die meeste van die noordelike Kamrup te beset voordat hy teruggrdryf is. Hierdie rebellie het plaasgevind net toe die Moamoria-rebellie begin het in die "Upper Assam", maar na die Ahom-koningsgesindes herstel is deur Kaptein Welsh in 1792.



</doc>
<doc id="129220" url="https://af.wikipedia.org/wiki?curid=129220" title="Amable Jodoin">
Amable Jodoin

Amable Jodoin (31 Mei 1828 – 8 Januarie 1880) was 'n sakeman en politieke figuur in Quebec. Hy het vir Chambly verteenwoordig in die Kanadese Laerhuis van 1874 tot 1875 as 'n Liberale lid.

Hy was gebore in Boucherville, Laer Kanada, die seun van Amable Jodoin en Ester Weilbrenner. Jodoin het gedien as 'n lid van Montreal se stadsraad. Hy was getroud met Marie-Hélène Jodoin in 1853. Jodoin was 'n direkteur van die Metropolitaanse Bank. In 1870, het hy 'n gietery gekoop in Longueuil. Die Jodoins het ook verskeie eiendomme gekoop in die Ou Montreal gebied. Sy verkiesing tot die Laerhuis in 1874 was omgeslaan; hy het die deur-verkiesing wat gevolg het in 1875 ook gewen, maar daardie verkiesing is weer geappelleer; Pierre Basile Benoit het die deur-verkiesing in 1867 gewen. Jodoin het vier jaar later op die ouderdom van 51 gesterf in Beloeil, Quebec.


</doc>
<doc id="129221" url="https://af.wikipedia.org/wiki?curid=129221" title="Joey Wadding">
Joey Wadding

Joey Wadding is 'n 'n Gaeliese sokkerspeler van County Wexford, Ierland. Hy speel met die Wexford inter-county span.


</doc>
<doc id="129222" url="https://af.wikipedia.org/wiki?curid=129222" title="George Simpson (Kanadese politikus)">
George Simpson (Kanadese politikus)

George Woodside Simpson (10 Desember 1858 – 21 Oktober 1906) was 'n boer en politieke figuur op Prins Edward Eiland. Hy het vir "1st Queens" verteenwoordig in die Wetgewende Vergadering van Prins Edward Eiland van 1901 tot 1906 as 'n Liberaal.

Hy was gebore in Bay View, Prins Edward Eiland, die seun van John Simpson. In 1888, is hy getroud met Catherine Taylor. Simpson was aktief in die "temperance movement". Hy is vernoem na die Uitvoerende Raad in 1903. In 1906, was hy gekies as 'n Liberale kandidaat vir die federale ry van "Queen's" maar hy is oorlede op die ouderdom van 47 voor die federale verkiesing gehou is.


</doc>
<doc id="129223" url="https://af.wikipedia.org/wiki?curid=129223" title="William Pierron">
William Pierron

William Pierron was 'n Republikeinse lid van die Wisconsin Staat Vergadering van Milwaukee vir twee terme (1881 en 1891).


</doc>
<doc id="129224" url="https://af.wikipedia.org/wiki?curid=129224" title="Danacord">
Danacord

Danacord is 'n Deense klassieke musiek -platemaatskappy wat in 1979 in Kopenhagen deur Jesper Buhl gestig is. Danacord het baie première-opnames van minder bekende Deense musiek gemaak. Danacord het ook historiese opnames soos die opname deur die Kai Olsson (1924-1996) weer vrygestel, en opname vir die Deense Radio van 26 Deense vioolconcertos, van 200 jaar, in 10 volumes.



</doc>
<doc id="129225" url="https://af.wikipedia.org/wiki?curid=129225" title="Rasos de Peguera">
Rasos de Peguera

Rasos de Peguera is 'n ski-oord geleë naby Berga, in Katalonië (Spanje), wat tans buite diens is.

Die Katalaanse regering het belowe om die oord te help, soos dit met ander doen, om die modernisering en implementering van die kompleks begin, as 'n private inisiatief die projek lei. Die projek sluit in die skepping van 'n wildtuin in die gebied van Raset, 'n gebied van langlaufen, en die modernisering van die bestaande Alpine Ski-gebied.

Rasos de Peguera was die eerste plek vir ski in Katalonië, en in 2008 het die eeufees van die beroemde reis na die "Sanctuary of Corbera" gevier, 'n inisiatief van die en die Katalaans Federasie van Winter Sport.


</doc>
<doc id="129226" url="https://af.wikipedia.org/wiki?curid=129226" title="North Carolina Black Repertory Company">
North Carolina Black Repertory Company

Die North Carolina Black Repertory Company is gestig in Winston-Salem, North Carolina in 1979 deur Larry Leon Hamlin. Dit was die eerste organisasie vir swart teater in die staat.

Bykomend tot die vervaardiging van verskeie produksies regdeur die jaar, is hulle mees noemenswaardige program is die "National Black Theatre Festival".


</doc>
<doc id="129227" url="https://af.wikipedia.org/wiki?curid=129227" title="Toros Universiteit">
Toros Universiteit

Toros Universiteit is 'n onlangs gestigte universiteit in Mersin, Turkye.

Dit is amptelik gestig op 23 Julie 2009 deur die Mersin Onderwys Stigting (), 'n stigting gestig 40 jaar gelede en aktief in die stigting van hoërskole. Dit is 'n private nie-wins () universiteit. Dit is vernoem na die Taurus-Berge, 'n bergreeks wat strek vanaf oos na wes in die suide van Turkye.

Vandag, is daar twee universiteite in Mersin Provinsie; Mersin Universiteit is 'n openbare universiteit en Çağ Universiteit is nog 'n private universiteit.

Tans is die eenhede van die universiteit is soos volg


Verder, nagraadse skole en 'n professionele skool, sowel as 'n paar ander departemente van die Skool vir Ingenieurswese en die Skool van Ekonomiese, Administratiewe en Sosiale Wetenskappe, is onder die beplanning.


</doc>
<doc id="129228" url="https://af.wikipedia.org/wiki?curid=129228" title="QBittorrent">
QBittorrent

qBittorrent is 'n kruisplatform-kliënt vir die BitTorrent-protokol wat vrygestel word onder die GNU GPL, weergawe 2. qBittorrent streef daarna om 'n vrye en oopbronalternatief vir gewilde kliënte soos µTorrent te wees.

qBittorrent is geskryf in C++. Dit maak gebruik van Boost, Qt toolkit, en die libtorrent-rasterbar-biblioteek (vir die torrent-agterkand). Sy opsionele soekfunksionaliteit is geskryf in Python. Dus word Python-ondersteuning op die stelsel vereis.

qBittorrent is oorspronklik ontwikkel in Maart 2006 deur Christophe Dumez van die Université de technologie de Belfort-Montbéliard (Universiteit van Tegnologie van Belfort-Montbeliard) in Frankryk.

Dit word tans ontwikkel deur bydraers wêreldwyd en is befonds deur middel van skenkings. In Junie 2013 word sledgehammer_999 uit Griekeland die leier van die projek.

Sommige van die funksionaliteit van qBittorrent sluit in:

'n Hersiening deur MakeUseOf beskryf qBittorrent as ""'n baie stabiele en elegante instrument"" met 'n skoon en warboel-vry koppelvlak. Ghacks het qBittorrent voorgestel as 'n goeie alternatief vir µTorrent vir enige iemand afgesit deur onlangse veranderinge aan µTorrent.



</doc>
<doc id="129232" url="https://af.wikipedia.org/wiki?curid=129232" title="Witbloedsel">
Witbloedsel

Witbloedselle, ook bekend as leukosite, is die selle van die immuunsisteem wat die liggaam teen kieme beskerm. Alle witbloedselle ontwikkel uit hematopoietiese selle: multipotente selle (selle wat in verskillende seltipes kan ontwikkel) in die beenmurg. Witbloedselle kom oral in die liggaam voor, veral in die bloed en limfstelsel. 

Daar word drie verskillende soorte wit bloedliggaampies (Ieukosiete) onderskei, naamlik granulosiete, limfosiete en monosiete. Granulosiete word weer onderverdeel in neutrofiele, basofiele en eosinofiele. Witbloedselle is fagosities, wat beteken dat hulle die vermoë het om bakterieë op te neem en dit dan te verteer of te vernietig. Witbloedselle speel ook 'n belangrike rol in die vorming en verspreiding van teenliggame in die bloed. Witbloedselle verhoed dat bakterieë in die liggaam versprei aangesien hierdie bloedliggaampies in groot hoeveelhede by chroniese letsels versamel. In 'n kubieke millimeter bloed is daar sowat 8 000 witbloedselle, dus heelwat minder as die aantal rooibloedselle. Ten spyte hiervan moet die beenmurg baie meer witbloedselle as rooibloedselle vervaardig omdat die witbloedselle nie baie lank lewe nie. 

Witbloedselle het geen vaste vorm nie en diffundeer maklik deur die wande van die haarbloedvate sodat dit tussen die selle kan rondbeweeg. Witbloedselle het selkerne asook alle normale sitoplasmiese organelle, en hulle word hoofsaaklik in die milt en die limfkliere vervaardig.

In die geval van bloedkanker (leukemie) word 'n oormatige hoeveelheid witbloedselle sonder enige bepaalde rede deur die liggaam vervaardig. Die oormaat witbloedselle maak dat daar nie genoeg ruimte vir rooibloedselle is nie. Die pasiënt ontwikkel dan 'n ernstige bloedarmoede, wat uiteindelik noodlottige gevolge kan hê.


</doc>
<doc id="129236" url="https://af.wikipedia.org/wiki?curid=129236" title="Bloedplaatjie">
Bloedplaatjie

Bloedplaatjies (trombosiete) is mikroskopiese skyfies wat 'n belangrike rol in bloedstolling vervul. Die sowat 250 000 bloedplaatjies wat in 'n kubieke millimeter bloed voorkom, lewe slegs sowat vier dae lank.

Wanneer 'n wond deur die beskadiging van 'n bloedvat ontstaan, word onaktiewe protrombien, wat in die lewer vervaardig word, deur tromboplastien en kalsiumsoute in die teenwoordigheid van verskeie ensieme na aktiewe trombien verander. Hierdie aktiewe trombien verander die oplosbare fibrinogeen in die bloed na onoplosbare fibrien, wat 'n draderige voorkoms het. Rooibloed- en witbloedselle kom tussen hierdie fibriendraadjies voor en koek dan saam met die bloedplaatjies aan die fibriendraadjies vas. Indien 'n bloedvat beseer word, klou die bloedplaatjies onmiddellik in groot hoeveelhede aan die wond en aan mekaar vas. Die wondopening word op dié wyse vernou en die bloeding kan makliker gestelp word. Hierdie stollingsproses duur sowat 5 minute.


</doc>
<doc id="129237" url="https://af.wikipedia.org/wiki?curid=129237" title="Limf">
Limf

Limf is die vloeistof wat in die limfatiese stelsel sirkuleer. Limf word gevorm wanneer die interstisiële vloeistof (die vloeistof wat in die tussenruimtes van alle liggaamsweefsel voorkom) deur kapillêre limfvate versamel. Dit word dan deur middel van groter limfvate na die limfknope vervoer, waar dit deur limfosiete gereinig word, en vloei uiteindelik in die regte of linker subklaviese aar, waar dit met die bloedstroom meng.

Aangesien die limf afkomstig is van die interstisiële vloeistof, verander sy samestelling voortdurend soos wat die bloed en die omliggende selle stowwe uitruil met die interstisiële vloeistof. Sy samestelling is soortgelyk aan dié van bloedplasma, die vloeistofkomponent van bloed. Die limfstelsel sorg daarvoor dat proteïene en oortollige interstisiële vloeistof na die bloedstroom terugkeer. Bakterieë word deur die limfvloei meegesleur en teruggebring na die limfknope, waar hulle vernietig word. Metastatiese kankerselle kan ook deur die limfstelsel vervoer word. Limf vervoer verteerde vette in chylomikrone vanaf die spysverteringstelsel, beginnende in die lakteale vate, na die bloedstroom.

Die woord "limf" is afgelei van die naam van die antieke Romeinse godheid van vars water, Lympha.

Limf het 'n samestelling wat vergelykbaar is met dié van die bloedplasma, maar dit mag effens verskil. Limf bevat witbloedselle, en die limf wat 'n limfknoop verlaat is veral ryker in limfosiete. Die limf wat in die spysverteringstelsel gevorm word word chyl genoem, en is ryk aan trigliseriede (vette), en kom melkerig wit voor as gevolg van hierdie fynverdeelde vetdruppels.

Bloed verskaf voedingstowwe en belangrike metaboliete aan die selle van 'n weefsel en versamel die afvalprodukte wat hulle produseer, wat die uitruiling van hierdie bestanddele tussen die bloed en weefselselle vereis. Hierdie wisselwerking is nie direk nie, maar vind deur 'n tussenganger, die interstisiële vloeistof, plaas, wat die ruimtes tussen die selle vul. Soos die bloed en die omliggende selle voortdurend stowwe met die interstisiële vloeistof uitruil, verander sy samestelling voortdurend. Water en opgeloste stowwe kan deur diffusie tussen die interstisiële vloeistof en die bloedstroom beweeg, oor gapings in die kapillêre wande - intersellulêre klowe; die bloed en interstisiële vloeistof is dus in dinamiese ewewig met mekaar.

Interstisiële vloeistof vorm op die arteriële kant van die kapillêre vate (die hartkant) as gevolg van die hoër druk bloed in vergelyking met die veneuse kant. Die meeste daarvan vloei weer terug na die veneuse kant en vloei terug na die venules, maar die res (tot 10%) beland in die kapillêre limfvate as limf. Die limf is dus 'n waterige helder vloeistof met dieselfde samestelling as die interstisiële vloeistof wanneer dit oorspronklik gevorm word. Soos dit deur die limfkliere vloei, kom dit in kontak met bloed, en versamel meer selle, veral limfosiete, en proteïene.

Buisvate vervoer limf terug na die bloed, en sodoende word die volume wat tydens die vorming van die interstisiële vloeistof verloor is, weer terug in sirkulasie gebring.

In teenstelling met die kardiovaskulêre stelsel, is die limfatiese stelsel nie 'n geslote kringloop nie, en die menslike liggaam het geen sentrale pomp, of limfharte nie, alhewel hulle by sommige diere voorkom. Die vloei van limf is dus stadig en sporadies. Hierdie vloei word deur middel van peristalse aangedryf: alternerende sametrekking en ontspanning van gladde spierweefsel, en ook deur eenrigtingkleppe, wat die natuurlike vloei weens kompressie tydens die sametrekking van aangrensende skeletspiere en arteriële pulsering in 'n konstante rigting dwing.

Limf wat invloei in die limfvate vanuit die interstisiële spasies vloei, word normaalweg deur die kleppe verhinder om agteruit te voei, maar indien oormatige hidrostatiese druk binne die limfvate, bestaan as gevolg van een of ander steuring, kan vloeistof teruglek in die interstisiële spasies in, en bydra tot die vorming van edeem.

Die limfvloei in die torakale buis van die deursnee- rustende persoon bedra naastenby 100 ml per uur. Ongeveer nog 25m l per uur kom van ander limfvate, sodat totale limfvloei in die liggaam 4 tot 5 L per dag is. Dit tydens fisiese aktiwiteit 'n paar keer soveel wees.

Die limfvate het dus hul oorsprong in die klein haarlimfvaatjies wat tussen die selle van die weefsel ontstaan en wat die weefselruimtes dreineer. Die haarlimfvate is uiters dun en deursigtig. Soos 'n netwerk van klein riviertjies in groter riviere vloei, vloei die limf deur die klein vaatjies na groter vate wat deur die hele liggaam versprei is. 

Al die limfvate van die regterkant van die bors, regterarm en die regterkant van die nek en die kop stort hul inhoud in die regter-limfbuis, wat op sy beurt na die regteronder-sleutelbeenaar loop. Die limfvate van die onderste ledemate, die ingewande, die linkerkant van die bors, nek en kop en die linkerarm mond uit in 'n ander groot limfvat, die borsbuis. Ook die limfvaatjies wat in die dermvlokkies van die spysverteringskanaal ontstaan, sluit by die borsbuis aan. 

Laasgenoemde vaatjies vervoer die verteerde vette wat deur die dermvlokkies geabsorbeer word. Omdat die vloeistof wat daarlangs vervoer word, nou ŉ ander samestelling as gewone limf het, word dit chyl genoem en die vaatjies staan bekend as chylvaatjies. 

Limf absorbeer allerhande soorte stowwe, onder meer gifstowwe en bakterieë in die selle. Die gevolg is dat die limf gesuiwer moet word voordat dit in die bloedstroom kom. Soos dit deur die limfvate beweeg, word die limf deur spesiale kliere, die limfkliere of limfnodes, gefiltreer. In die menslike liggaam is daar tussen 600 en 700 limfkliere, wat in grootte wissel tussen so groot as 'n ertjie en so groot as 'n albaster. 

Die kliere het 'n tweeledige funksie: hulle dien as filters wat kieme en ander vreemde voorwerpe uit die limf verwyder voordat dit weer in die bloedstroom gestort word, en hulle produseer limfosiete, 'n spesiale soort witbloedsel wat veral belangrik is in die uitwissing van chroniese infeksies.

Die limfnodes is amandelvormig. Die limf vloei deur talle vate die node binne, dring stadig daardeur en verlaat dit dan deur 'n enkele vat by die punt waar die aar en die slagaar wat die node bedien, lg. binnegaan. In die node, naby die oppervlak gerangskik, is talle ronde selkolonies. Hulle word rypingsfollikels genoem en is die plek waar limfosiete vervaardig word. Soortgelyke strukture word normaalweg ook in ander dele van die liggaam gevind, veral in die milt. Limfnodes kan alleen voorkom, maar normaalweg is hulle in groepies gerangskik. 



</doc>
<doc id="129238" url="https://af.wikipedia.org/wiki?curid=129238" title="Betsy de la Porte">
Betsy de la Porte

Die Suid-Afrikaanse mezzosopraan Betsy de la Porte is op 16 Junie 1901 in Wolmaransstad gebore en het onder madame Hodgson Palmer gestudeer. 

Met 'n beurstoekenning van Unisa het sy in 1925 na Londen vertrek, waar sy drie jaar lank aan die Royal Academy of Music gestudeer het. 

In 1928 het sy haar debuut in Covent Garden gemaak. Ná verdere studie in Duitsland het sy in 1930 na Londen teruggekeer en in die volgende ses jaar gereeld in Covent Garden opgetree. In 1935 het sy met mnr. W.J.G. Tomlinson in die huwelik getree. Ná haar terugkeer na Suid-Afrika het sy bekendheid verwerf met haar konsert- en radio-optredes. 

As die bekendste kunstenaar van haar tyd het sy gereeld ander kunstenaars, en veral komponiste, geïnspireer om liedere vir haar stem te skryf, wat sy dan gereeld by haar uitvoerings ingesluit het. . 

In 1947 is sy weer na Londen, waar sy op uitnodiging van Benjamin Britten lid van sy English Opera Group geword het. Tydens die Glyndebourne Festival het sy in Britten se nuwe komiese opera, "Albert Herring," die rol van Mrs. Herring vertolk. 

Van 1956 tot met haar dood in 1970 het sy sanglesse in Johannesburg gegee en onder haar leerlinge het Sarie Lamprecht, Rita Roberts, Doris Brasch, Elizabeth Heyns en Anne Hamblin getel. Sy het ook 'n groot biblioteek van musiek vir solostemme opgebou en gereeld ander kunstenaars met die saamstel van hul programme gehelp. 



</doc>
<doc id="129241" url="https://af.wikipedia.org/wiki?curid=129241" title="Winterrus van plante">
Winterrus van plante

Wanneer die winterkoue aanbreek bereik die aktiwiteite van bladwisselende plante ‘n laagtepunt. Eenjarige plante sterf af en oorleef die winter as sade. Baie meerjarige plante oorleef die kouer seisoen deurdat die knoppe wat hulle dra in die winter rus. In die lente groei die nuwe lote uit en word gou oortrek deur blare, blomme en vrugteknoppe.

Fenologie (Grieks: p"hainomai"; om te verskyn) is die afdeling van plantkunde wat die sigbare veranderinge wat die plant gedurende sy lewe ondergaan, bestudeer. Die effek van weer en klimaat op die natuur word voortdurend ondersoek deur natuurliefhebbers reg oor die aardbol. Daar is talle webwerwe en Toepassingsagteware of Toeps vir hierdie doel beskikbaar.

Verskillende dele van die plant is baie aktief gedurende die lente en somer. Prosesse soos respirasie (asemhaling) en fotosintese is noodsaaklik vir groei en oorlewing.

Talle lewensbelangrike prosesse begin reeds in die herfs stelselmatig afneem. Plante begin ook voedingstowwe opberg. Dit is stowwe soos suiker en stysel, asook minerale soute.

Plante verloor meeste blare en vertoon dood en stokkerig tydens die vroeë winter, aangesien meeste prosesse afgeskaal of gestaak word. Dit het die kenmerkende "rustende winterlandskap" tot gevolg. 

Een van die hoofprosesse wat tydens winter afneem, is fotosintese.

Fotosintese is 'n belangrike biochemiese proses waarmee plante die energie van sonlig benut om voedsel te vervaardig. Plante gebruik hoofsaaklik die pigment chlorofil ('n groen kleurstof in blare) om ligenergie vas te lê. Dit is die hoofrede waarom die meeste plante 'n groen kleur het.

'n Ander proses wat byna tot stilstand kom, is transpirasie. Dit is die proses waardeur plante water verloor, omdat die water in die blare verdamp en deur klein porieë (huidmondjies of stoma; meervoud: stomata) ontsnap. 

Wanneer die blare afval kom hierdie proses vanselfsprekend tot stilstand. Omdat die plant nou baie lae waterverlies het, is opname uit die grond aansienlik minder. 

Seldeurlaatbaarheid van wortels neem af gedurende koue en die opname van minerale soute word dus beperk.



Kennis, vol 2, bl. 316-317, ISBN 0 7981 0824 X


</doc>
<doc id="129242" url="https://af.wikipedia.org/wiki?curid=129242" title="Fagot">
Fagot

Die fagot (ook bekend as die baspyp) is ŉ besondere lang houtblaasinstrument, en ten einde dié blaasinstrument meer hanteerbaar te maak word dit in 'n U-vorm teruggevou. Vanweë die lengte het die toonomvang na onder baie uitgebrei sodat dit 'n totale omvang van meer as drie oktawe het.

Gedurende Bach en Handel se tyd het die fagot vier kleppe gehad. Die instrument is in die laat 18e eeu en in die 19e eeu tegnies deur Carl Almenraeder en Wilhelm Heckel verbeter. Dit is 'n dubbelrietinstrument en is verwant aan die hobo.

Die toonmoontlikhede van die fagot is feitlik onbeperk. Afgesien van sy ryk en warm klanke, wat hom veral geskik maak vir solopassasies, kan hy ook uitstekend aansluit by die strykers en die koperseksie in die orkes. Vinnige lopies en staccato's word ook met gemak hanteer. Veral die staccato-gedeeltes word dikwels vir komiese effekte gebruik, wat dan ook die fagot die bynaam "nar van die orkes" besorg het.

Die kontrafagot is 5,93 m lank en is in 'n dubbele U-vorm teruggevou. Dit kan 'n oktaaf laer as die fagot speel.

'n Persoon wat die fagot bespeel, word 'n fagotblaser genoem.





</doc>
<doc id="129243" url="https://af.wikipedia.org/wiki?curid=129243" title="Bloeddruk">
Bloeddruk

Bloeddruk is die druk wat in die liggaam se bloedvate en in die hart voorkom. Waar die bloed die hart verlaat en in die bloedsirkulasie ingepomp word, is die bloeddruk op sy hoogste. Waar die bloed uiteindelik weer in die hart terugstroom, is die bloeddruk op sy laagste. Die krag waarmee die bloed uit die hart gepomp word, bepaal die bloeddruk. Nog faktore wat die bloeddruk bepaal, is die hoeveelheid bloed wat per tydseenheid uit die hart in die bloedsomloopstelsel gepomp word, die samestelling van die bloed en die weerstand wat die bloed in die vate ondervind.

Met elke slag van die hart word ongeveer 100 cc bloed uit die linkerhartkamer in die aorta gepomp. Hierdie fase word die sistool genoem en 'n mens praat gevolglik van 'n sistoliese bloeddruk. Ná hierdie fase volg daar 'n rusperiode waarin die hartkamer weer met bloed uit die voorhartkamer gevul word. Tydens hierdie fase, wat die diastool genoem word, word geen bloed in die aorta ingepomp nie en dit veroorsaak dat die druk tot 'n bepaalde waarde daal. Hierdie waarde word die diastoliese bloeddruk genoem. Die verskil tussen die sistoliese en die diastoliese druk word die polsdruk genoem. Die normale waarde van die sistoliese en die diastoliese druk is 120 en 180 mm kwik (mm Hg).

Met ouderdom neem die elastisiteit van die bloedvatwande af as gevolg van aarverkalking. Dit lei tot 'n vernouing van die bloedvate. As gevolg hiervan neem die weerstand in die bloedvate toe en die bloeddruk styg.

Tradisioneel is bloeddruk nie-indringend met 'n bloeddrukmeter gemeet en alhoewel dit vandag digitaal gedoen kan word, is dit steeds die standaard. Gewoonlik word die bloeddruk van 'n medium-groot slagaar soos dié in die boarm gemeet. Die bloeddrukmeter bestaan uit 'n manometer wat aan 'n rubber-mansjet verbind is. Die mansjet word redelik styf om die boarm gedraai. Deur middel van 'n pompie word die mansjet tot bó die sistoliese bloeddruk opgepomp. Met die vermeerdering van die lugdruk in die mansjet klop die pols geleidelik al hoe swakker totdat dit skielik nie meer gevoel kan word nie. Op hierdie punt word die sistoliese druk dan op die bloeddrukmeter geregistreer. Die diastoliese druk word gemeet wanneer die lug uit die mansjet gelaat word. 'n Stetoskoop word op die boarmslagaar by die elmboog geplaas en terwyl die lug ontsnap, is 'n opvallende reeks geluide in die aar hoorbaar, wat dan by 'n bepaalde punt stil word. Op hierdie oomblik dui die lesing op die drukmeter die diastoliese druk aan.

Buiten die druk in die slagare kan die druk in die are (veneuse druk) ook gemeet word. Hierdie bloeddruk sal styg as die hart nie daartoe in staat is om genoeg bloed uit die are in die aorta te pomp nie. Die veneuse druk word gewoonlik by die oppervlakkige nekaar gemeet. Hierdie aar is in direkte verbinding met die voorhartkamer. Terwyl die pasiënt lê, word die aar onder die kaak toegedruk sodat die bloedtoevoer afgesluit word. Die aar vervul nou die funksie van die drukmeter. Afhangende van die druk in die voorhartkamer sal 'n duidelik sigbare bloedkolom gevorm word. Met behulp van die sogenaamde veneuse boog kan die hoogte van die bloedkolom bepaal en die druk gemeet word.

Bloeddruk word deur 'n verskeidenheid van uiteenlopende meganismes gereguleer. Die outonome senustelsel wat die hart se aktiwiteit en die wydte van die bloedvate reguleer, speel 'n belangrike rol.

Om te sorg dat genoeg bloed na die brein vloei, is daar in die wand van die nekslagaar wat na die brein lei, 'n klein orgaan wat die glomus caroticum (karotisliggaam) genoem word. Sodra die bloeddruk in die nekslagaar verander, stuur die glomus caroticum 'n impuls na die brein van waar die bloeddruk dan reggestel word.

Ook die niere speel 'n belangrike rol in die regulering van die bloeddruk. Die stof bekend as renien word in die niere vervaardig. Hierdie stof word deur die niere vrygestel as die bloeddruk in die liggaam te laag is. As gevolg van 'n aantal reaksies op hierdie afskeiding word die bloeddruk weer tot op die regte vlak gebring.

Sien hoofartikel Hipertensie

Wanneer die sistoliese druk laer as 80 mm HG en die diastoliese druk laer as 60 mm HG is, word daar na lae bloeddruk verwys. Lae bloeddruk kan deur bloedverlies, hartversaking en verwyding van die bloedvate veroorsaak word.



</doc>
<doc id="129244" url="https://af.wikipedia.org/wiki?curid=129244" title="Paul Charles Édouard Bertrand">
Paul Charles Édouard Bertrand

Paul Charles Édouard Bertrand (10 Julie 1879, Loos-Lez-Lille - 24 Februarie 1944, Parys) was 'n Franse paleobotanis. Hy was die seun van die botanikus Charles Eugène Bertrand (1851-1917).

Hy het aan die Universiteit van Lille studeer, en in 1903 sy graad in natuurwetenskappe ontvang, en sy doktorsgraad in 1909. In 1910 word hy dosent in paleontologie en direkteur van die Lille-steenkoolmuseum. In 1927 het hy die voorstitterskap van paleobotanie bereik, 'n onderskeid wat spesiaal vir Bertrand geskep is. Van 1938 tot 1944 (sy sterfjaar) het hy as voorsitter van die "Anatomie comparée des végétaux actues et fossiles" by die Nasionale Natuurhistoriese Museum (Frans: "Muséum national d'histoire naturelle") in Parys gedien.

Sy werk het grootliks betrekking gehad op die vergelykende anatomie van fossielplante, vergelykende morfologiese ondersoeke van lewende en fossielplante, en studies met betrekking tot Carboon-biostratigrafie. Hy het beduidende bydraes gelewer in sy navorsing oor die struktuur van vroeë varings en varingagtige plante. Hy word gekrediteer met die definisie van die taxa "Etapteris" en "Metaclepsydropsis".

Die standaard-outeursafkorting P.Bertrand word gebruik om hierdie persoon as die skrywer aan te dui wanneer 'n botaniese naam aangehaal word.



</doc>
<doc id="129245" url="https://af.wikipedia.org/wiki?curid=129245" title="Leë Heuwels">
Leë Heuwels

Leë Heuwels (Russies: Пустые холмы, "Poestije Cholmi") is 'n niekommersiële, alternatiewe opelugkuns-en-musiekfees in Rusland.

Die fees word sedert 2003 jaarliks gehou, gewoonlik oor 'n paar dae in Junie, in die Kaloega- of Smolensk-oblast. Dit is 'n niewinsgewende geleentheid met geen toegangsgeld of borgskap nie. Vrywilligers is verantwoordelik vir die aanbieding. Die aantal besoekers het gegroei van 300 in 2003 tot meer as 45 000 in 2008.

In teenstelling met die meeste musiekfeeste het Leë Heuwels geen spesifieke musiekformaat of styl nie. Van die genres op die fees is folk, blues, rockmusiek, reggae en soms elektroniese musiek, jazz of avant-garde. Al die deelnemers word streng deur 'n spesiale komitee gekies; die musikaal prominentste musiekgroepe word gekies, ongeag hul kommersiële sukses of gewildheid. In die finale program van die fees is sowat die helfte van die deelnemers dus net aan 'n paar mense bekend, en vir baie musikante is hul verskyning op die "Heuwels" hul eerste stap na gewildheid.



</doc>
<doc id="129246" url="https://af.wikipedia.org/wiki?curid=129246" title="Delftse erdewerk">
Delftse erdewerk

Delftse erdewerk, 'n Nederlandse pottebakkerskuns, het sy grootste bloeitydperk in die 17e en 18e eeu beleef. Die sentrum van die bedryf was, soos die naam aandui, die stad Delft. Die voorwerpe wat daar gemaak is en meestal blou maar dikwels ook veelkleurige motiewe op 'n wit agtergrond gehad het, is van baie hoë kwaliteit en wêreldberoemd.

Die pottebakkerswerk wat in die 16e eeu in Nederland vervaardig is, is "schotelgoed" (skottelgoed) genoem; ook "gleyersgoed" of "gheleyersgoed" . Dit was grof afgewerk en dikwels veelkleurig beskilder. Die kwaliteit het aan die einde van die eeu verbeter, veral onder invloed van die Italiaanse pottebakkers wat hulle in Noord-Europa gevestig het. Aan die begin van die 17e eeu is die pottebakkerswerk tot verdere verfyning gestimuleer toe daar begin is om Chinese porselein in te voer. Delft het die sentrum van die nuwe pottebakkersbedryf geword, waar die aantal fabrieke tussen 1650 en 1670 van 8 tot 28 gestyg het.

Omstreeks 1640 is daar in die stad Delft daarin geslaag om erdewerk te maak wat amper net so fyn en hard was soos die Chinese porselein. Dit was baie dunner en beter geglasuur as die ou Nederlandse "schotelgoed", en is dikwels porselein genoem, wat nie korrek is nie omdat porselein van 'n spesiale porseleinklei gemaak word. Egte porselein is eers in die 18e eeu in Europa gemaak, en wel in Duitsland en Frankryk. In Delft is artikels vir sowel daaglikse gebruik as vir versiering gemaak, soos borde, bakke, potte, kanne, vase, kandelaars, klein beeldjies, teëls, plakette en muurborde.

Aanvanklik is die artikels net blou beskilder; vandaar die benaming Delftse blou. Chinese motiewe is dikwels nagevolg, byvoorbeeld op die sogenaamde Kaapse bord. Daarbenewens kom tonele uit die daaglikse lewe, portrette, wapens, mitologiese voorstellings en landskappe baie voor. Dikwels was dit aan skilderye en gravures ontleen. Sedert die einde van die 17e eeu is die beskildering ook met ander kleure gedoen, soos rooi, geel, groen, turkoois, pers, bruin, swart en goud. 

Naas Delftse blou en die veelkleurige erdewerk, word ook Delftse wit gemaak, wat wit geglasuur en nie beskilder is nie. 'n Aparte kategorie was die teepotte van rooi, ongeglasuurde steenwerk. Dit is omstreeks 1680 gemaak, onder andere deur Ary Jansz de Milde.

Sedert ca. 1650 is makerstekens op die pottebakkerswerk aangebring: die fabrieksmerk of die monogram van die eienaar van die fabriek; nooit dié van die persoon wat dit in werklikheid gemaak het nie. Bekende fabrieke was die Grieksche A, die Jonge Moriaenshooft onder bestuur van Rochus Jacobsz Hoppesteyn (oorl. 1692) en die Metalen Pot onder bestuur van Lambert van Eenhoorn (oorl. 1721).

In die periode ná 1725 was produksie steeds hoog, maar die kwaliteit het begin afneem. Die blou borde is in massa geproduseer. In die 18e eeu het klein veelkleurig beskilderde beeldjies, soos poppies, vrugte en diere, baie gewild geword. In Delft was dit van steen- of erdewerk gemaak en in Frankryk en Duitsland van porselein.

In die loop van die 18e eeu het die meeste Delftse fabrieke verdwyn as gevolg van konkurrensie uit die buiteland. Net die Grieksche A het nog 'n tyd lank met produksie volgehou Uiteindelik was daar in die 19e eeu nog net een fabriek oor, die Koninklijke Porceleyne Fles. Dié produseer nog steeds, dikwels na die voorbeeld van ou modelIe, maar met 'n moderner werkwyse. 'n Groot deel van die produksie is op die toeristemark gerig. Delftse groen het eers onlangs ook op die mark gekom.

Die Delftse erdewerk was in die 17e eeu so beroemd dat daar regoor Europa 'n groot vraag daarna was, en dit is dikwels nagemaak. "Delfts" en "Delftse blou" het begripsname geword vir erdewerk wat in navolging van die egte Delftse produkte gemaak is. In Engeland word gepraat van "Delftware". Daar is onder andere fabrieke in Hanau, Duitsland, in Roven en Nevers, Frankryk, en in Lambeth, Engeland, opgerig waar erdewerk na die Delftse voorbeeld vervaardig word.

Belangrike versamelings Delftse erdewerk word bewaar in die Rijksmuseum in Amsterdam, die Gemeentemuseum in Den Haag die Rotterdamse Museum Boymans-van Beuningen en in die Museum van het Jubelpark in Brussel.


</doc>
<doc id="129247" url="https://af.wikipedia.org/wiki?curid=129247" title="Dekolonisasie (Afrika)">
Dekolonisasie (Afrika)

Die proses van dekolonisasie (Afrika), wat na die Tweede Wêreldoorlog begin het, is deur verskeie faktore veroorsaak. Die belangrikste hiervan was die verdwyning van imperialisme in Europa en die groei van nasionalisme in die kolonies. In Afrika is dekolonisasie voorafgegaan deur gebeure in Asië en die Arabiese wêreld. Die Suez-krisis van 1956 het die twee leidende koloniale moondhede, Brittanje en Frankryk, onherroeplik op die weg van dekolonisasie geplaas. In die daaropvolgende dekade het die meeste van hul kolonies in Afrika onafhanklikheid verkry. Dekolonisasie het verreikende gevolge op internasionale gebied gehad. 

Die vinnig groei van Europa in die loop van die 19e eeu as gevolg van die Nywerheidsomwenteling het daartoe gelei dat dele van Asië en feitlik die hele Afrika deur Europese moondhede gekoloniseer en ingespan is om in Europa se ekonomiese behoeftes te voorsien. Talle verstrengelde faktore het die proses van kolonisasie teen die einde van die 19e eeu versnel. Die belangrikste faktor was Europa se steeds groeiende behoefte aan grondstowwe vir nuwe fabrieke. Industrialisasie het soveel kapitaal opgelewer dat dit lonend geword het om op groot skaal in die produksie van grondstowwe te belê. Die nuwe rykdom het terselfdertyd die instandhouding van 'n koloniale ryk vergemaklik. Die grootste nywerheidslande in Europa, Brittanje en Frankryk, was gevolglik die toonaangewende koloniale moondhede. Net soos Portugal, Nederland en Spanje was hulle seevarende lande wat oor groot handelsvlote beskik het. In Afrika is kolonisasie verder gestimuleer deur ontdekkingsreise wat die onbekende binneland oopgestel en soms tot die ontdekking van minerale rykdomme gelei het. 

Die imperiale faktor het ook 'n belangrike rol gespeel: kolonies is verwerf ter wille van internasionale prestige en as simbool van mag en glorie. In die gees van imperialisme en as gevolg van die magstryd wat daar in Europa gewoed het, het moondhede soos Duitsland en Italië, wat vroeër nie oor koloniale ryke beskik het nie, ook teen die einde van die 19e eeu aan die "wedloop om Afrika" begin deelneem. Selfs gebiede waar geen grondstowwe geproduseer kon word nie, is opgeëis uit vrees dat dit in die hande van 'n konkurrent sou val. 

In China, Indië en Suidoos-Asië was die volke te verdeeld, verswak en onderontwikkel om effektiewe weerstand teen die gevorderde Europese tegnologie te kon bied. In Afrika, wat heeltemal onontwikkeld was, was daar feitlik geen weerstand nie. 

Die gees van dekolonisasie, wat direk ná die Tweede Wêreldoorlog ontstaan het, is ewe-eens deur 'n verskeidenheid faktore veroorsaak. In die eerste plek het die twee wêreldoorloë die imperiale faktor in Europa laat verdwyn. Europa is deur die oorloë in so 'n mate verswak dat die internasionale toneel heeltemal verander het. Amerika, 'n nie-koloniale moondheid en openlike voorstander van die selfbeskikkingsreg van nasi es, was nou die leierstaat.  Amerika se standpunt het bestaande nasionalistiese bewegings in Asië, Noord-Afrika en die Midde-Ooste aangespoor om hul stryd te verskerp. Die verswakking van die koloniale moondhede het hul prestige in die oë van hul kolonies ondermyn en sodoende 'n verdere stimulus aan nasionalisme verleen. Gedurende die wêreldoorloë het baie van die kolonies hul moederland bygestaan in ruil vir staatkundige beloftes, wat gewissel het van selfregering tot volkome onafhanklikheid. So byvoorbeeld het Indië tydens die Tweede Wêreldoorlog sy samewerking aan Brittanje verleen slegs op voorwaarde dat hy onmiddellik ná die oorlog onafhanklikheid verkry. 

In Afrika is dekolonisasie voorafgegaan en sterk beïnvloed deur dekolonisasie in Asië en die Arabiese wêreld. Die sukses van nasionalisme in kolonies buite Afrika in die eerste dekade na die Tweede Wêreldoorlog het ook in Afrika weerklank gevind en nasionalisme aangewakker. Toestande in Asië ná die Tweede Wêreldoorlog het dekolonisasie in verskeie opsigte in die hand gewerk. Die onttrekking van Japan aan Suidoos-Asië na die oorlog het 'n magleegte gelaat wat deur plaaslike nasionaliste gevul is. Hulle het die regering in hul land oorgeneem voordat die eertydse moederland (Frankryk in Indo-China en Nederland in die Filippyne) die kolonies weer kon opeis. Pogings van die koloniale moondhede om hul gesag te herstel, is met geweld teëgegaan. Die ontstaan van die Volksrepubliek van China in 1949, gesteun deur Rusland, het die magsewewig versteur: daar was nou 'n sterk moondheid in Asië wat die belange van Asiatiese nasionalisme kon beskerm. China en Rusland het hulself voorgedoen as kampvegters vir die onafhanklikheidstrewe in Asië sowel as in Afrika. 

Met uitsondering van die Arabiese lande was daar voor die Tweede Wêreldoorlog nie veel sprake van nasionalisme in Afrika nie. In Noord-Afrika was Egipte die enigste onafhanklike land (1922), maar Brittanje het nog beheer oor die Suezkanaal uitgeoefen. Algerië, Marokko en Tunisië was Franse kolonies met sterk nasionalistiese bewegings. Libië was 'n Italiaanse kolonie wat na afloop van die Tweede Wêreldoorlog onder beheer van die VV geplaas is en in 1951 onafhanklik geword het. 

Die voorbeeld van Libië het die onafhanklikheidstryd in die ander Arabiese lande verskerp. In 1952 is die monargie in Egipte omvergewerp deur militante nasionaliste wat onder leiding van Nasser 'n Pan-Arabiese republiek gestig het. Egipte het nou na vore getree as kampvegter vir die onafhanklikheid van die ander Arabiese lande in Noord-Afrika en in die Midde-Ooste. Op aandrang van Nasser het Brittanje onderneem om hom aan die Suezkanaal te onttrek. In Julie 1956 het Brittanje die ooreenkoms met Nasser nagekom en Suez ontruim. 

Intussen het Algerynse rebelle sedert 1954 'n magstryd met Frankryk aangeknoop en steun van Egipte ontvang. Op Franse inisiatief het Brittanje, Frankryk en Israel ooreengekom om die Suez-kanaal weer te beset en Nasser se bewind omver te werp. Op 29 Oktober 1956 het Israel die Egiptiese magte in die Sinaï-woestyn aangeval. Twee dae later was Brittanje en Frankryk in 'n stryd met Egipte gewikkel om beheer oor die Suez-kanaal. Egiptiese weerstand was sterker as wat verwag is. Voordat Brittanje en Frankryk se inval in 'n werklike besetting van Egipte kon verander, moes hulle op 7 November onder druk van Amerika en Rusland hul inisiatief prysgee en die status quo handhaaf. 

Die Suez-krisis was 'n groot neerlaag vir die twee koloniale moondhede en het duidelik bewys dat hul lê nie op Amerikaanse steun vir hulle koloniale ambisies kon staat maak nie. Sedert 1956 was Brittanje en Frankryk onherroeplik tot dekolonisasie verbind. Die onafhanklikwording van die Franse en Britse kolonies het nasionalisme soos 'n veldbrand deur Afrika laat versprei, sodat die Portugese, Spaanse en Belgiese kolonies ook om onafhanklikheid begin agiteer het.

Marokko en Tunisië, wat altyd 'n mate van selfbestuur geniet het onder vorste wat aan Frankryk ondergeskik was, het albei in 1956 hul onafhanklikheid verkry. Franse belange in die twee lande was nie groot genoeg om 'n langdurige stryd met plaaslike nasionaliste te regverdig nie. In Algerië was die toestand egter anders. Die land het oor 'n groot Blanke Franse bevolking (meer as 1 miljoen) beskik en is as deel van Frankryk geadministreer. Sedert 1865 was die Algeryne teoreties Franse burgers. Hulle het egter beperkte regte geniet en het gevoel dat hulle 'n kolonie in die ware sin van die woord was en nie deel van Frankryk nie. 

Die weerstand teen Frankryk het in 1954 ontaard in 'n gewelddadige stryd wat 8 jaar sou duur. Charles de Gaulle, wat in 1958 president van Frankryk geword het, het ingesien dat Frankryk nooit sy gesag in Algerië volkome sou kon herstel nie. Nadat 'n referendum gehou is om oor die lot van Algerië te beslis, het Algerië in 1962 onafhanklikheid verkry. De Gaulle het meer waarde geheg aan die opbouing van 'n Franse kernmag as aan die instandhouding van 'n koloniale ryk. Hy het gemeen dat Frankryk deur sy kolonies eerder verarm as verryk word. In 1959/60 het die Franse kolonies in Wes- en Ekwatoriaal-Afrika die een na die ander op vreedsame wyse hul onafhanklikheid verkry.

Sedert die Tweede Wêreldoorlog het Brittanje 'n beleid van geleidelike ontvoogding in sy kolonies gevolg. Daar is van die standpunt uitgegaan dat die kolonies onafhanklikheid sou verkry slegs wanneer hulle op alle vlakke selfstandigheid bereik het. As deel van die beleid is die plaaslike bevolking in groter mate bydie administrasie en regeringsfunksies betrek. Dit het aanleiding gegee tot die ontstaan van 'n klein nasionaalgesinde elite, wat vanweë hul kontak met die buitewêreld nasionalisme onder die massas aangewakker het. 

Aangevuur deur gebeure in Asië en die Arabiese wêreld, was hulle begerig om die regering oor te neem op 'n vroeër datum as wat deur Brittanje in die vooruitsig gestel is. So het die Goudkus reeds in 1951 onder leiding van Kwame Nkrumah selfbestuur ontvang, onmiddellik daarna gevolg deur Nigerië. In 1957 het die Goudkus volkome onafhanklik geword as Ghana. Die ander Britse kolonies in Wes-Afrika, tesame met dié van Frankryk, het omstreeks 1960 onafhanklik geword. Die Brits-Franse neerlaag in die Suez-krisis en die steeds groeiende krag van Afrika-nasionalisme het tot hierdie versnelling van die dekolonisasieproses bygedra. 

Die Britse gebiede in Oos-Afrika het kort daarna gevolg: Tanganjika (Tanzanië) in 1961 (1965 verenig met Zanzibar), Uganda in 1962 en Kenia in 1963. In Kenia het die Mau-Mau- beweging onder leiding van Kenyatta sedert die vroeë vyftigerjare 'n skrikbewind gevoer en onafhanklikheid geëis. Die meeste van die Mau-mau se slagoffers was Afrikane wat geweier het om met hulle saam te werk. Njassaland (Malawi) en Noord-Rhodesië (Zambië) het albei in 1964 onafhanklik geword, Betsjoeanaland (Botswana) en Basoetho-land (Lesotho) in 1966 en Swaziland in 1968. Suid-Rhodesië, onder leiding van Ian Smith, het op 11 November 1965 homself onafhanklik verklaar. Die land het eers in 1980, onder 'n meerderheidsregering en met die nuwe naam Zimbabwe, internasionale erkenning verkry. Suid-Afrika, wat sedert 1910 'n selfregerende dominium was, het in 1961 onafhanklik geword en uit die Britse Statebond getree.

Die Belgiese Kongo was tot in 1908 die private besit van die Belgiese koning. Nadat die kolonie deur die Belgiese staat oorgeneem is, is beter gesondheidsdienste en laer onderwys ingevoer. België het die Kongo egter nooit op onafhanklikheid voorberei nie. Na 1958 het onluste gemik teen die Belgiese bewind op groot skaal in die Kongo voorgekom. Die oorhaastigheid waarmee België in 1960 onafhanklikheid aan die Kongo verleen het, het die land in groot chaos gedompel. Daar was nie 'n opgeleide elite, soos in ander kolonies, wat die bestuur kon oorneem nie. Die rykste provinsie, Katanga, het afgeskei en is eers in 1963 met die res van die Kongo herenig. Die burgeroorlog (met inmenging van buitelandse sakebelange wat van huursoldate gebruik gemaak het), het die VV laat besluit om in te gryp en te voorkom dat die Kongo in die hande van vreemde moondhede val. Eers in 1965 is die orde in die Kongo gedeeltelik herstel. Teen 1971 het die land as Zaïre bekend gestaan. 

Portugal, in die 20e eeu die armste en onderontwikkeldste land in Wes-Europa, was saam met Spanje die eerste land wat 'n koloniale ryk opgebou het en die laaste wat van sy kolonies afstand gedoen het. Tot in 1974, toe die bewind van die diktator Caetano omvergewerp is, het Portugal geen aanduiding gegee dat hy van plan was om onafhanklikheid aan sy kolonies toe te staan nie. Die kolonies is as oorsese provinsies van Portugal bestuur. Sedert 1961 was die Portugese veral in Angola en Mosambiek in voortdurende stryd met nasionale magte gewikkel. Frelimo in Mosambiek en die MPLA, UNITA en die FNLA in Angola het geleidelik begin om hulle op eie inisiatief op onafhanklikheid voor te berei. Ná die bewindsoorname in Lissabon was Guinee-Bissau die eerste kolonie wat onafhanklikheid verkry het (September 1974). gevolg deur Mosambiek, Angola en São Tomé in 1975. 

Dekolonisasie het in drie sfere gevolge gehad: in die moederlande, in die voormalige kolonies en in die internasionale politiek. In die moederlande het daar aanvanklik die vrees bestaan dat die verlies van hul kolonies hul eie ekonomie sou benadeel. Die handelsbetrekkinge wat deur die loop van jare opgebou is, het egter na die onafhanklikwording van die kolonies bly voortbestaan en in sommige gevalle selfs verbeter. Die ekonomiese struktuur wat tydens die koloniale tydperk opgebou is, het veroorsaak dat die voormalige kolonies ekonomies afhanklik van die moederlande gebly het. Daar word dikwels hierna verwys as "neo-kolonialisme". In sommige lande is 'n totaal nuwe sosio-ekonomiese struktuur (sosialisme) ingevoer in 'n poging om die ekonomiese afhanklikheid te beëindig. 

Op die internasionale politieke toneel het dekolonisasie tot die ontstaan van talle nuwe state gelei. Hulle het almal sitting in die VV verkry en in dié liggaam 'n meerderheid aan die sogenaamde onverbonde lande verleen. Die opkoms van die sogenaamde Derde Wêreld het die proses van dekolonisasie verhaas in die plekke waar dit nog nie voltrek was nie. 

Onafhanklikheid het die voormalige kolonies met talle probleme opgesaal. In die meeste geval lê het onafhanklikheid te gou gekom. Daar was 'n tekort aan geskoolde mannekrag en die mag het hoofsaaklik in die hande van die klein, geskoolde elite gebly. Gedurende die koloniale tydperk is grense vasgestel sonder om stamgroeperinge in ag te neem. Een van die eerste take van die nuwe onafhanklike regerings was om 'n nasionale gesindheid by die bevolking te probeer kweek, sodat getrouheid aan die staat eerder as aan die stam getoon word en vyandiggesinde stamme kan leer om in vrede naas mekaar te woon. 



</doc>
<doc id="129248" url="https://af.wikipedia.org/wiki?curid=129248" title="Dahlia">
Dahlia

Die dahlia (familie "Asteraceae" of Compositae) is 'n sierplant met ondergrondse wortelknolIe en het dubbel-, halfdubbel of enkelblomme wat skakerings van rooi, pers, geel, wit, en baie meer kan wees. Daar word beweer dat die Sweedse plantkundige Anders Dahl in 1789 saad van hierdie plant uit Mexiko na Europa ingevoer het. Sedertdien is daar uit die paar ingevoerde Mexikaanse variëteite deur kruising en verbouing 'n groot aantal nuwe variëteite ontwikkel, wat wissel in vorm en kleur, en waarmee groot welslae in Suid-Afrika behaal is. Dahlias is besonder gewild as sierplante en snyblomme. 

Die kweek van dahlias is eenvoudig, maar sekere reëls moet nagekom word om te verseker dat die blomme op hul mooiste vertoon. Knolle kan enige tyd van Augustus tot November geplant word op 'n plek waar die plante vol middagson sal kry. Die hele bedding moet omgespit word of vir randblomme kan afsonderlike gate van 15 tot 20 cm diep gegrawe word. 

Die grond moet lig wees en 'n graaf verrotte mis of kompos kan met die grond onder in die gat gemeng word. Die knol moet egter nie hiermee in aanraking kom nie en daarom moet 'n lagie gewone grond en 'n handvol riviersand bo-oor die mis of kompos gestrooi word. Langs elke gat moet 'n stutstok van 'n meter of langer in die grond gedruk word. Die dahlia-knol moet langs die stutstok horisontaal op die riviersand geplaas word, met die uitloper of loot na bo. Verpoeierde bogrond word oor die knol gestrooi, en dit moet behoorlik natgemaak word. 

Die plante moet een of twee keer per week goed water kry en sodra die stam 'n lit vorm, moet die groeipunte teruggeknyp word sodat die plant 'n sterk bos kan vorm. Namate die stam groei, moet dit met raffia aan die stutstok vasgebind word. Dahlias neem baie voedsel in en sodra die eerste knoppe begin vorm, moet bemesting toegedien word. Die ontknopping van die plant kan op verskeie maniere gedoen word. Gewoonlik kies die tuinier 'n stingel wat lank genoeg is om gesny te word en knyp alle knoppe behalwe die middelste een af. Net hierdie hoofknop moet toegelaat word om te ontwikkel omdat dit die gehalte van die blom verbeter. 

Dahlias moet met rus gelaat word tot die blare geel geword het. Daarná kan die bos teruggesny word en die trosse knolle kan versigtig met twee skerp grawe uitgelig word. Gedurende die winter word die knolle in kissies met droë grond gebêre. Net voor planttyd moet die bolle uitgehaal en verdeel word, maar 'n stuk stam moet aan elke knol gelaat word omdat die uitloper of ogie daar gaan ontwikkel. Kleiner dahlia-knolle lewer die beste plante. 


</doc>
<doc id="129249" url="https://af.wikipedia.org/wiki?curid=129249" title="Alfred Charles Post">
Alfred Charles Post

Alfred Charles Post (13 Januarie 1806, New York - 7 Februarie 1886) was 'n Amerikaanse chirurg. 

Hy het in 1822 aan die Columbia Kollege gegradueer, aan die Columbia University College of Physicians and Surgeons in 1827, en ook gestudeer in Parys, Wene, Berlyn en Londen (1827-29). Hy was professor by die Castleton Mediese Kollege, Vermont (van oftalmiese chirurgie, 1842-44, van chirurgie 1844-51), professor in chirurgie by New York Universiteit (1851-75), emeritus professor (1875-86), en president van die mediese fakulteit (1873-86). 

Hy was 'n mede-lid van die Akademie van Geneeskunde, waarvan hy in 1867-68 president was. Post het "Observations on the Cure of Stammering" (1841) geskryf. Hy was 'n ontwerper van verskeie chirurgiese instrumente en toestelle.

Hy het in 1831 met Harriet Beers, dogter van Cyrenius Beers, getrou, en het elf kinders gehad, onder andere George Edward Post.



</doc>
<doc id="129250" url="https://af.wikipedia.org/wiki?curid=129250" title="George Edward Post">
George Edward Post

George Edward Post (1838-1909), seun van Alfred Charles Post, was 'n professor in chirurgie by die Siriese Protestantse Kollege in Beiroet, nou die Amerikaanse Universiteit van Beiroet (AUB). 

Hy het oorspronklik gegradueer aan die Universiteitskollege van New York. Hy het later 18 artikels in Arabies gepubliseer, insluitend "Arabic Dictionary of the Holy Bible", "Classification and Study of Principles of Plant Physiology and Function" asook "Rules How to Succeed". Hy het ook twee tekste van Arabies na Engels vertaal. Post published broadly in the areas of natural history, medicine, and theology.

Post het oor 'n wye spektrum op die gebiede van natuurhistoriese geskiedenis, geneeskunde en teologie gepubliseer. Post het formeel 221 taxa beskryf en in 1896 'n uitgebreide volume oor die Plante van Sirië, Palestina en Sinai gepubliseer.
Hy was ook in 1893 'n bydraer tot Smith se Bybelwoordeboek. 
Hy was ook in 1932 die mede-redakteur (saam met John Edward Dinsmore), van "Flora of Syria, Palestine, And Sinai: Volume 1: A Handbook of The Flowering Plants and Ferns, Native and Naturalized From The Taurus to Ras Muhammad" en From the Mediterranean Sea to The Syrian Desert, Vol I and II". Dit sluit die beskrywing van baie nuwe plante, insluitende Iris hermona in . 

Die standaard-outeursafkorting Post word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129251" url="https://af.wikipedia.org/wiki?curid=129251" title="Iran Hockey Federation">
Iran Hockey Federation

Die Iran Hockey Federasie (IHF) is die nasionale beheerliggaam vir hokkie in Iran. Dit is verbind aan die Internasionale Hokkie Federasie (FIH). Die hoof-kwart van die federasie is in Teheran.

Die huidige IHF president is Bahram Shafie en die Sekretaris is Hamid Reza Bokharaei.



</doc>
<doc id="129252" url="https://af.wikipedia.org/wiki?curid=129252" title="Kerinci Meer">
Kerinci Meer

Kerinci Meer (Indonesies Danau Kerinci) is 'n Meer in Djambi, Indonesië. Dit is geleë op .



</doc>
<doc id="129253" url="https://af.wikipedia.org/wiki?curid=129253" title="Smith se Bybelwoordeboek">
Smith se Bybelwoordeboek

Smith se Bybelwoordeboek, wat oorspronklik 'n Woordeboek van die Bybel genoem is, is 'n 19de eeuse Bybelwoordeboek met meer as vier duisend inskrywings, wat vernoem is na sy redakteur, William Smith. Sy gewildheid was sodanig dat verkorte woordeboeke die titel "Smith's Bible Dictionary" aangeneem het.

Die oorspronklike woordeboek is in 1863 in Londen en Boston, VSA, as 'n drie-volume stel gepubliseer. Hierdie eerste uitgawe is in 1893 gevolg deur 'n uitgebreide vier volume weergawe wat in die Verenigde State gepubliseer is as "A dictionary of the Bible comprising its antiquities, biography, geography, and natural history", wat deur Smith en J. M. Fuller geredigeer is.

Die oorspronklike publikasies is nou in die publieke domein, maar sommige afgeleide, kommersiële weergawes is steeds onder kopiereg.

Een van die bydraers tot die woordeboek was George Edward Post (van die Amerikaanse Universiteit van Beiroet (AUB)). 




</doc>
<doc id="129256" url="https://af.wikipedia.org/wiki?curid=129256" title="Collage">
Collage

Die woord "collage" is afgelei van die Franse woord "coIIer" (om te plak). Dit kan vaagweg gedefinieer word as 'n pikturale tegniek wat kunstenaars gebruik om verskeie soorte materiaal soos papier of lap, op doek of bord te plak en dit word soms gekombineer met die skilder of tekenkuns. Collage is tweedimensionele of laagreliëf en staan in verband met assemblage: 'n tegniek wat die driedimensionele voorwerp beklemtoon. 

Collage het ontstaan uit die 19e-eeuse tegniek, bekend as "papiers colles", wat tweedimensionele dekoratiewe komposisies "van" stukkies gekleurde papier was. Vandag word die term "papier colles" gebruik vir die druktegniek waar of 'n etsdruk of 'n Iitografiese druk oor stukkies gekleurde papier gedruk word, wat weer op 'n vel papier geplak is om 'n soort gekleurde druk te maak.

Kubistiese skilders soos byvoorbeeld Picasso (1881-1973) en Georges Braque (1882-1963) het van 1912 af begin om 'n verskeidenheid gevonde voorwerpe en materiaal soos koerantuitknipsels, kaartjies, glas en sand in hul skilderye te inkorporeer. 'n Voorbeeld hiervan is Braque se "The clarinet" 1913. Kunstenaars het hierdie nuwe materiaal hoofsaaklik gebruik vir nuwe beeldende en tekstuurkwaliteite. Collage is sedertdien deur baie kunstenaars as 'n onafhanklike kunsmedium gebruik. Van 1918 af het kunstenaars van die Dada- en die Surrealistebeweging collage gebruik. Hulle het die foto-collagetegniek, ook genoem "photo montage," ontwikkel. Laasgenoemde tegniek is 'n skepping van pikturale beelde wat bestaan uit 'n verskeidenheid foto's of drukke, dikwels gekies om hul assosiasiewekkende en verteenwoordigende waarde.

Kurt Schwitters (1887 -1948) is 'n belangrike collagekunstenaar uit hierdie era. Sy "Cherry Picture" (1921) het onder andere bestaan uit kleurpapier, lap en gedrukte etikette, wat 'n goeie voorbeeld is van collage. John Heartsfield (1891) is welbekend vir sy foto-collages wat hy gedurende die twintiger- en dertigerjare geskep het. Hierdie werke is dikwels van 'n politieke en satiriese aard. Max Ernst (1891-1976) het 'n groot verskeidenheid materiaal en beelde, veral 19e-eeuse gravures, in sy collages en foto-montages gebruik.

Van 1960 af was daar 'n herlewing in collage en assemblage as kunsmedia wat met Popkuns geassosieer word. Die soort materiaal wat vir collage gebruik word, is blykbaar slegs deur die kunstenaar se verbeelding beperk en sluit in metaal, plastiek, rubber, been, leer, pleister en selfs skoenlappervlerke. Kunstenaars uit hierdie tydperk wat collage gebruik het. sluit in Richard Hamilton (1922), Jasper Johns (1930) en Robert Rauschenberg (1925).

Gedurende die eerste helfte van die 19e-eeu het Suid-Afrikaanse kunstenaars weinig gebruik gemaak van collage. In die sestigerjare, tydens die herlewing van die collageen assemblage-tegniek in die Europese en Amerikaanse kuns, het 'n aantal Suid-Afrikaanse kunstenaars begin om gevonde voorwerpe en materiaal in hulle werk te gebruik. Armando Baldinelli (1908) het taamlik baie gebruik gemaak van natuurlike en vervaardigde gevonde voorwerpe. Sy vroeëre werk sluit onder andere in glas- en klipvoorwerpe. In die sestigerjare het hy afval materiaal uit die moderne industriële wêreld begin gebruik soos byvoorbeeld motoronderdele. Die werklike driedimensionele karakter "van" sy werk kenmerk dit as assemblage eerder as collage, byvoorbeeld "Suggestion for" a "South African landscape after Sunset," 1966, 'n hout-en-metaalassemblage.

Judith Mason (1938) het ook heelwat gevonde voorwerpe, hoofsaaklik natuurlike objekte, in haar werk gebruik. Sy gebruik ook soms materiaal soos doringdraad en goudblad, soos in "Christ at the Column" - "Flagellation," 1965. Ander Suid-Afrikaanse kunstenaars wat collage gebruik het, is Guiseppe Cattaneo (1929) en Christo Coetzee (1929).



</doc>
<doc id="129257" url="https://af.wikipedia.org/wiki?curid=129257" title="Arado Ar 234">
Arado Ar 234

Die Arado Ar 234 Blitz was die eerste operasionele turbostraal-bomwerper en verkenningsvliegtuig in die Tweede Wêreldoorlog. Hierdie vliegtuig is ontwikkel uit 'n spesifikasie wat die Duite Lugvaartministerie in 1940 beskikbaar gestel het vir 'n vinnige turbostraalenjin aangedrewe verkenningsvliegtuig. Die ontwerp, soos voorgestel deur Arado, het die wêreld se eerste straalaangedrewe bomwerper geword. Die eerste prototipe, Ar 234V-1, het op 15 Junie 1943 sy eerste vlug voltooi. Daarna was daar vinnig sewe ander prototipes ontwikkel. Almal van hulle het 'n opstyg trollie gebruik wat op 'n hoogte van 60 m losgelaat word en dan met 'n valskerm terugval om dan weer gebruik te word. Die vliegtuig het geland met 'n stel ski's. Die rede hiervoor was die vliegtuig se romp te nou was vir 'n konvensionele onderstel. Die trollie oplossing was suksesvol maar die vliegtuig het 'n groot nadeel gehad na landing met betrekking tot beweegbaarheid op die grond. Daarna was die B-series, met 'n wyer romp, toegerus met 'n konvensionele onderstel.

Die derde prototipe, Ar 234V-3 , was toegerus met 'n uitskietstoel en het ook vuurpyle gehad onder die vlerke om te help tydens die opstyging. Die eerste vlugte van die vliegtuig was egter verkenning van aard. Sommige modelle was toegerus as nagvegters as 'n eksperiment. Maar daarna het die oorlog teen Duitsland gedraai en is die vliegtuie as bomwerpers gebruik. Die bomwerper weergawe is in Oktober 1944 in diens gestel en was in die rol gebruik tydens die inval van die Ardenne in Desember 1944. Die vliegtuig was ook gebruik tydens die Ludendorff brug by Remagen wat deur die Amerikaners beset was.

Die Geallieerdes het die vliegtuig goed bestudeer na die oorlog.



</doc>
<doc id="129258" url="https://af.wikipedia.org/wiki?curid=129258" title="Bruce Chatwin">
Bruce Chatwin

Charles Bruce Chatwin (* 13 Mei 1940 in Sheffield, † 18 Januarie 1989 in Nice, Frankryk) was 'n Engelse joernalis wat veral bekendheid verwerf het met sy reisverhale en romans. Sy eerste boek, "In Patagonia" (1977), 'n meesterlike beskrywing van die uiterste suide van die Suid-Amerikaanse vasteland, het Chatwin se reputasie as 'n eersterangse reisskrywer gevestig, alhoewel Chatwin homself eerder as 'n storieverteller beskou het wat daarin belang gestel het om ongewone verhale die lig te laat sien.

Sy roman "On the Black Hill" (1982) is met die "James Tait Memorial Prize" bekroon, terwyl "Utz" (1988) vir die "Man Booker Prize" aangewys is. Die Britse dagblad "The Times" het Chatwin as nommer 46 op sy lys van die "50 Greatest British Writers Since 1945" geplaas.

Bruce Chatwin is in Sheffield in 'n middelklasgesin gebore. Sy vader was 'n advokaat. Op die ouderdom van 18 het hy by "Sotheby's" in Londen begin werk en uitgebreide kennis oor kuns verwerf - genoeg om uiteindelik die veilinghuis se afdeling Antikwiteite en Impressionistiese Kuns te bestuur. In 1966 het hy uit sy pos bedank om argeologie aan die Universiteit van Edinburg te studeer. Ná twee jaar het hy sy studies laat vaar om 'n loopbaan as skrywer te begin.

In 1972 is Chatwin deur die "The Sunday Times Magazine" aangestel. Hy het deur die hele wêreld gereis om onderhoude met bekende persoonlikhede soos Indira Gandhi en André Malraux te voer. In 1974 het hy uit die pos by die tydskrif bedank om deur Patagonië te reis. Hieruit het sy eerste boek voortgespruit. Dit is opgevolg deur vyf ander werke, insluitende "The Songlines" (1987), wat 'n blitsverkoper sou word. Sy skryfwerk het nuwe lewe in die genre van reisverhale ingeblaas en sterk invloed uitgeoefen op ander skrywers soos William Dalrymple, Claudio Magris, Philip Marsden, Luis Sepúlveda en Rory Stewart.

As 'n getroude biseksuele man, was Chatwin een van die eerste bekende persoonlikhede in die Verenigde Koninkryk wat met die Verworwe Immuniteitsgebreksindroom (Vigs) besmet is en aan 'n Vigs-verwante siekte beswyk het.



</doc>
<doc id="129259" url="https://af.wikipedia.org/wiki?curid=129259" title="Chromatofoor">
Chromatofoor

Chromatofore is selle of onderdele van selle wat kleurstof bevat. Dit word ook dikwels melanofore genoem. Kleurselle wat tot kleurveranderinge aanleiding gee, kom voor in die huid van laer diere, soos visse, reptiele en amfibieë. In sommige plantselle kom daar ook groen, geel, oranje, bruin of rooi gekleurde protoplasmatiese liggaampies voor. Chromatofore word egter nie in die laer plante soos swamme, skimmels en bakterieë aangetref nie"." 

Tydens die vorming van plantaardige selle ontstaan plastiede, wat deur middel van deling in die sel kan vermeerder. 'n Plastied bestaan uit protoplasmaweefsel wat deur 'n dubbele membraan omring word. By die verdere ontwikkeling van plastiede kan drie soorte chromatofore ontstaan, naamlik leuko-, chloro- en chromoplaste:
Die struktuur van die chromatofore kan slegs met behulp van 'n elektron mikroskoop bepaal word. Chromatofore word deur 'n dubbele membraan van die omringende sitoplasma geskei. 

Die inhoud van die chromatofoor is 'n homogene proteïnagtige matriks, die stroma, waarin stapels membraanlamellas voorkom. Hierdie lamellas word tilakoïede genoem. Die lamellas is in die verskillende soorte chromatofore verskillend gerangskik. 

Chloroplaste bevat benewens die pigment chlorofil ook verskeie geel- of oranjekleurige pigmente wat die karotenoïede genoem word. By laasgenoemde word karotien en xantofil onderskei. Wanneer plante aan die einde van die somer die chlorofil in die blare begin opgebruik, gee die karotenoïede wat in die blare agterbly, die geel en oranje herfskleure. 

In die geval van sommige wiere, soos onder andere die bruinwier (orde Phaeophyta), is daar soveel xantofil in die selle teenwoordig dat dit 'n bruin kleur aan die plant gee. Een plantsel kan tot vyftig chloroplaste bevat. In die geval van wiere is die chloroplaste dikwels so groot dat slegs een die hele sel vul. 

Chromoplaste is nie by die fotosintese proses betrokke nie en hulle speel ook geen rol in die metabolisme van die plantselIe nie. Die pigment karotien, wat in die chromoplaste teenwoordig is, gee aan hierdie plastiede 'n geel, rooi of oranje kleur. Chromoplaste kan regstreeks uit plastiede ontstaan of as gevolg van die omvorming van leukoplaste of chloroplaste. Die omvorming van chloroplaste tot chromoplaste kan duidelik gesien word wanneer vrugte ryp word: al hoe meer groen chloroplaste word deur rooi en geel chromoplaste vervang. Daar word ronde, ovaal, langwerpige en silindriese chromoplaste onderskei, terwyl sommige chromoplaste voortdurend van vorm wissel en ook die vermoë besit om hulself in die sel te verplaas. 

In die diereryk is chromatofore gewoonlik selle of onderdele van selle wat kleurstowwe (veral melanien) bevat. Hierdie pigmentryke selle lê in die opperhuid, die leerhuid of die bindweefsel van die dier. Die spesiale struktuur van die chromatofore maak dit moontlik dat die pigment op een punt gekonsentreer word of andersins oor 'n groot oppervlak versprei word. Dit gee aanleiding tot die kleurvariasies wat 'n mens dikwels by visse, reptiele, amfibieë en baie ander laer diere sien. 

Wêreldspektrum, Volume 4, bl.159, ISBN 0908409451


</doc>
<doc id="129260" url="https://af.wikipedia.org/wiki?curid=129260" title="Neue Mozart-Ausgabe">
Neue Mozart-Ausgabe

Die Neue Mozart-Ausgabe (afgekort tot "NMA"; in Afrikaans: "Nuwe Mozart-Uitgawe") is 'n wetenskaplik-kritiese publikasie van die versamelde werke van Wolfgang Amadeus Mozart. Dit word sedert 1955 deur Bärenreiter-Verlag in Kassel, Basel, Londen, New York, Praag gedruk. Die publikasie se volledige titel is "Wolfgang Amadeus Mozart. Neue Ausgabe sämtlicher Werke."



</doc>
<doc id="129261" url="https://af.wikipedia.org/wiki?curid=129261" title="Dirk Izak Catoggio de Villiers">
Dirk Izak Catoggio de Villiers

Dirk Izak Catoggio (Dirkie) de Villiers (1 November 1921 – 2 Julie 1993), bekende Suid-Afrikaanse komponis en musiekpedagoog, is op 1 November 1921 te Simonstad gebore en is die seun van ds. M.L. de Villiers wat Die Stem gekomponeer het. Hy was van 1941 tot 1956 onderwyser en lektor in die Kaapse Skiereiland en op Graaff-Reinet. Daarna is hy aangestel as inspekteur van skoolmusiek in die Vrystaat. Hy was saam met dr. Gawie Cillié en prof. Jacques Malan mede redakteur van die Koraalboek (1946) en in 1961 die hoofredakteur van die FAK-sangbundel. In 1974 het hy met die orkestrale onderwysprogram begin, wat jare lank enig in sy soort in Suid-Afrika was. De Villiers het ook op die hersieningskommissie van die Psalm- en Gesangboek gedien, en het 'n Afrikaanse vertaling vir Nkosi Sikelel' iAfrika die lig laat sien. Hy het veral bekendheid as stigter van die Vrystaatse Jeugkoor verwerf.

De ViIIiers komponeer ook talle skoolliedere en verwerk Afrikaanse volksliedjies. Sy beste werke is waarskynlik sy toonsettings van "Waar die nag in ademlose stilte" (teks deur sy vrou, Doll de Villiers) en D.F. Malherbe se "Slaap," wat ook die eerste toonsetting van dié gedig is.

Van sy ander werke is toonsettings van "Grense" en "Winterbome" van N.P. van Wyk Louw, "Skoppensboer" van Eugène Marais en "Komaan!: Wees sterk!" van Jan F.E. Celliers.

Hy het op Onrus afgetree en is op die ouderdom van 72 aan emfiseem oorlede.



</doc>
<doc id="129262" url="https://af.wikipedia.org/wiki?curid=129262" title="William McKay Wright">
William McKay Wright

William McKay Wright (12 November 1840 – 17 Desember 1882) was 'n Quebec prokureur en politieke figuur. Hy het vir Pontiac verteenwoordig in die Kanadese laerhuis as 'n Liberaal-Konserwatiewe lid van 1872 tot 1878.

Hy was gebore in Hull, Laer Kanada, die seun van Ruggles Wright en kleinseun van Filemon Wright, en opgevoed by die McGill Universiteit. Hy was geroep vir die Laer Kanada bar in 1863 en die Ontario bar in 1868. In 1864 is hy getroud met Mary, die dogter van senator James Skead. Hy was 'n luitenant in die plaaslike burgermag en het gedien tydens die Fenian strooptogte. Hy het ook gedien as die eerste burgemeester van die dorp van Suid-Hull, later bekend as Lucerne, vanaf 1879 tot 1881. Wright het wet beoefen in Aylmer, Hull en Ottawa. Hy het gesterf in New Edinburgh op die ouderdom van 42.


</doc>
<doc id="129263" url="https://af.wikipedia.org/wiki?curid=129263" title="Cavia">
Cavia

Cavias (familie Caviidae) is 'n genus wilde knaagdiere uit Suid-Amerika waarvan een spesie, die Cavia porcellus, reeds sedert die dae van die Inkas huismak is en oral ter wêreld 'n geliefde troeteldier vir kinders geword het. Cavias is egter ook die proefdiere wat die meeste in mediese en ander laboratoriums gebruik word. Hoewel hulle baiekeer verkeerdelik marmotte genoem word, is hulle dit nie. 

In Suid-Amerika, van Colombia en Venezuela tot in Brasilië en die noordelike dele van Argentinië, lewe cavias nog wild. Hul tuistes sluit 'n groot aantal gebiede in, naamlik rotsagtige streke, grasvlaktes, bosse en selfs moerasse. Soos die meeste knaagdiere het cavias twee beitelvormige snytande in sowel die bo- as die onderkaak, met 'n tandlose gedeelte daaragter. Dan volg die stomp, knobbelrige kiestande waarmee plante fyngemaal word. Wilde cavias het 'n natuurlike kleur, die pels is grof en die hare is middelmatig lank. Hulle lewe in natuurlike gate of grawe vir hulleself gate, en is altyd gereed om te vlug. Trouens, vlug is die enigste manier waarop hulle aan roofdiere, roofvoëls en slange kan ontkom. Cavias se voortbestaan word verder verseker omdat hulle dwarsdeur die jaar voortplant. 

Die gewone cavia "(Cavia porcellus)" word vandag oral ter wêreld as troeteldier aangehou, dikwels onder die naam marmotjie. Dit is egter geen marmot nie en Iyk ook nie so nie: die regte marmot "(Marmota marmota)" kom in die Alpe voor en is baie groter. Ook die Engelse benaming, "guinea-pig", is vreemd. Ten eerste is die cavia geen vark nie en ten tweede is dit ook nie afkomstig uit 'n land met die naam Guinee nie. Dié naam kan hoogstens 'n verbastering wees van die naam van die Suid-Amerikaanse staat Guiana. Die cavia is eers in die 16e eeu in Europa as huisdier bekendgestel, maar die ou Inka-volke het dié diertjie reeds aangehou as vermaak vir hul kinders. Dit het egter nie verhinder dat hulle soms cavia-vleis geëet het nie. Buiten as troeteldier word cavias, saam met rotte, muise en konyne, dikwels in laboratoriums vir navorsingsdoeleindes gebruik. 

Dit is baie maklik om cavias as troeteldiere aan "te" hou. Hulle is baie skoon diere en word vinnig mak as hulle genoeg aandag kry. 'n Behoorlike hok is egter 'n vereiste. Dit moet omtrent 60 cm lank wees en verkieslik net so wyd, met 'n hoogte van ongeveer 50 cm. In die een hoek moet 'n klein , donker binnehokkie aangebring word wat as slaapplek kan dien: die res van die hok moet genoeg lig kry. Rotte is die grootste vyande van mak cavias, en dit sal dus verstandig wees om die vloer van die hok van sement te maak sodat die rotte dit nie kan deurknaag nie. So 'n vloer kan ook makliker skoongehou word. Om warmte in die slaap- hokkie te verseker moet die sement met hout bedek word. Daar moet ook altyd genoeg strooi in die slaaphokkie wees. Die dak van die hok moet wind en weer kan uithou. Cavias gee nie om vir koue nie, maar daar mag nie 'n trek in die hok wees nie. Die diertjies hou daarvan om buite die hok te baljaar, maar ontsnap dan baie maklik. 

Cavias is nie kieskeurig wat kos betref nie. Oorskietgroente uit die kombuis, soos stukkies wortel of raap, sal hulle graag eet. Groenvoer moet deel van hulle dieet uitmaak, en 50 ook hooi, veral in die winter. Wanneer die grasperk gesny word , kan van die afgesnyde gras nes hooi gedroog word. Dit is belangrik dat cavias genoeg vitamien C kry. Hulle hou ook daarvan om aan appels te knibbel. 

Wanneer 'n mens nie met hulle wil teel nie, is dit beter om twee wyfies aan te hou omdat die mannetjies baklei en mekaar soms lelik kan seermaak. 'n Mannetjie en 'n wyfie kan egter sonder probleme dieselfde hok deel. Nadat hulle gepaar het, duur dit tussen 65 en 72 dae voordat 3 tot 4 kleintjies gebore word. Hulle is by geboorte al betreklik groot (soms weeg hulle al meer as 100 g), kan loop en hul oë is oop. Hulle moet aanvanklik gesoog word, maar vreet tussenin ook vaste kos. 

Die mannetjies moet liefs vir die eerste paar dae ná die kleintjies gebore is, uit die hok geneem word. Hoewel cavias vreedsame diertjies is, gebeur dit tog soms dat die mannetjies aggressief raak. Volwasse diere word tussen 22 en 35 cm lank en weeg van 450 tot 700 g. 'n Wyfie kan drie keer per jaar kleintjies kry. 

Cavias wat in 'n skoon hok aangehou word, word selde siek, maar soms is dit nodig dat hulle met insektepoeier behandel word. Probleme met die spysvertering kom soms voor en in ernstige gevalle moet die veearts se hulp ingeroep word. 

Cavias kan glad-, lang- of ruharig wees. 'n Mens kry verskillende kleurtipes. Sommige is eenkleurig, gewoonlik wit, swart, rooibruin of ligbruin. Ander is meerkleurig of gestreep, of het bont kolle. Net soos vir die meeste ander huisdiere, word daar deesdae ook skoue vir cavias gereël waar pryse toegeken word. 



</doc>
<doc id="129265" url="https://af.wikipedia.org/wiki?curid=129265" title="Dieter Berkmann">
Dieter Berkmann

Dieter Berkmann (gebore 27 Julie 1950) is 'n Duitse voormalige fietsryer. Hy het meegeding vir Wes-Duitsland in die Olimpiese Somerspele 1972 en Olimpiese Somerspele 1976.


</doc>
<doc id="129266" url="https://af.wikipedia.org/wiki?curid=129266" title="Robert Swinburne (c. 1327–1391)">
Robert Swinburne (c. 1327–1391)

Sir Robert Swinburne (c. 1327 - 1391), van Swinburn en Gunnerton, Northumberland en Little Horkesley, Essex, was 'n Engelse politikus.

Swinburne was die erfgenaam van Thomas Swinburne van Gunnerton, wat gesterf het voor 1332, toe Robert ongeveer vyf jaar oud was.

Voor Augustus 1357, het hy met Agnes Felton getrou, die dogter van die LP, William Felton. Hulle het een dogter en een seun, Thomas Swinburne. Sy tweede vrou was Joan Boutourt, en hulle het vier seuns, insluitend William Swinburne, en twee dogters.

Na sy dood is hy begrawe by Little Horkesley kerk, waar daar monumente van hom en sy seun Thomas is.

Swinburne was tot ridder geslaan in April 1356. Hy was 'n Lid van die Parlement vir Essex in Januarie 1377, 1379, Oktober 1382, November 1384 en Januarie 1390.

Hy het gedien as die Balju van Essex en Hertfordshire vanaf 1 Desember 1388 tot 30 Januarie 1389.


</doc>
<doc id="129267" url="https://af.wikipedia.org/wiki?curid=129267" title="Cyana trigutta">
Cyana trigutta

Cyana trigutta is 'n mot van die familie "Erebidae". Dit is beskryf deur Walker in 1854. Dit word gevind in Kameroen, Niger en Sierra Leone. 


</doc>
<doc id="129268" url="https://af.wikipedia.org/wiki?curid=129268" title="Angela Maffeis">
Angela Maffeis

Angela Maffeis (*24 Mei 1996) is ’n Italiaanse professionelerenfietsryer. Sy ry vir die Inpa Sottoli Giusfredi span.


</doc>
<doc id="129269" url="https://af.wikipedia.org/wiki?curid=129269" title="NTC Toring">
NTC Toring

NTC Toring, of die Nasionale Telekommunikasie Korporasie Toring is 'n wolkekrabber in Khartoem, Soedan. Die 29 storie gebou is voltooi in 2009, konstruksie het begin in 2005. Die kontrakteur is die turkse maatskappy AINA Internasionale.


</doc>
<doc id="129272" url="https://af.wikipedia.org/wiki?curid=129272" title="Atterbury House">
Atterbury House

Atterbury House is 'n wolkekrabber in Kaapstad, Suid-Afrika. Die 29-verdiepinggebou is in 1976 voltooi. Dit het vroeër as Shell House bekendgestaan.


</doc>
<doc id="129273" url="https://af.wikipedia.org/wiki?curid=129273" title="Pearl Dawn">
Pearl Dawn

Perl Dawn is 'n wolkekrabber in Umhlanga, KwaZulu-Natal. Die 31ste verdieping is voltooi in 2008. Dit is ontwerp in 'n futuristiese styl. Dit is die 4de hoogste gebou in Suid-Afrika.


</doc>
<doc id="129275" url="https://af.wikipedia.org/wiki?curid=129275" title="Marble Towers">
Marble Towers

Die Marble Towers is 'n wolkekrabber in die Sentrale sakegebied van Johannesburg, Suid-Afrika. Dit is gebou in 1973 en is 32 verdiepings hoog. Die gebou het 'n agt-verdieping parkering aangeheg. Die struktuur is gemaak van 'n mengsel van beton en marmer. 

Die toring is in gebruik as kommersiële kantore. Die gebou was oorspronklik bekend as die Sanlam-Sentrum. Dit is geleë op die hoek van Jeppe en Von Wielligh strate.



</doc>
<doc id="129276" url="https://af.wikipedia.org/wiki?curid=129276" title="Yasuhiro Sato">
Yasuhiro Sato


</doc>
<doc id="129277" url="https://af.wikipedia.org/wiki?curid=129277" title="Bynier">
Bynier

Die byniere, twee klein organe wat elk skaars 5 g weeg en onderskeidelik bo-op die regter- en linkernier rus, is noodsaaklik vir 'n groot verskeidenheid funksies van die menslike liggaam. As die liggaam in gevaar verkeer, is dit die hormone wat deur hierdie twee organe afgeskei word, wat die liggaam in staat stel om vinniger te hardloop, harder te slaan en swaarder gewigte op te tel. Hierdie hormone is bekend as adrenalien en noradrenalien. Die Kortisoonhormone wat ook deur die byniere afgeskei word, kan ook chemies berei word en dan in die geneeskunde gebruik word om 'n honderdtal siektes, van asma tot ulseratiewe kolitis, te behandel. Elke bynier bestaan uit 'n bynierskors (cortex suprarenalis) en 'n byniermurg (medulla suprarenalis). Die weefsel van die bynierskors en die byniermurg verskil fisiologies heeltemal van mekaar en hul funksies is ook heeltemal uiteenlopend. Alle soogdiere het goed ontwikkelde byniere. In die geval van ander werweldiere is hierdie organe nie so goed ontwikkel nie. 

Die bynierskors

Die bynierskors maak saam met organe soos die niere en die skildkliere 'n deel van die liggaam se endokriene stelsel uit. Sonder die bynierskors kan die menslike liggaam nie aan die lewe bly nie. 'n Deel van die hormone wat deur die bynierskors afgeskei word, word steroïede of kortikosteroïede genoem. Hierdie hormone beïnvloed die liggaam se proteïen- en suikermetabolisme. Dit kan ook die bloed se suikervlak verhoog en só die werking van insulien neutraliseer. Die hormoon aldosteroon, wat deur die bynierskors afgeskei word, reguleer die hoeveelheid sout wat deur die niere uitgeskei word. Groot hoeveelhede sout word in die urine uitgeskei as hierdie hormoon nie deur die bynierskors afgeskei word nie. Die liggaam sal 'n oormatige hoeveelheid water uitskei as die soutuitskeiding te hoog is, en dit kan uiters nadelige gevolge vir die liggaam inhou. Die bynierskors vervaardig ook klein hoeveelhede geslagshormone. Te veel hormone kan deur die bynierskors afgeskei word as daar gewasse in hierdie deel van die byniere gevorm word. In só 'n geval " "sal die liggaam se spiere uitteer, maar omdat die liggaam water en sout behou, sal die aangetaste persoon baie gewig optel. As die bynierskors egter as gevolg van siekte te min hormone afskei, kan die teenoorgestelde gebeur. Ten spyte van die belangrike rol wat kortisoon in die suiker- en soutmetabolisme van die Iiggaam speel, het dit ook 'n dramatiese uitwerking op ontsteking. In die geval van rumatiek, waar die liggaam se gewrigte as gevolg van ontsteking opswel en baie seer en styf word, kan kortisoon merkwaardige verligting bied. 'n Nadeel van kortisoon is egter dat dit die liggaam se weerstandsverrnoë verminder en ook ander ongewenste newe-effekte kan veroorsaak.

 Die byniermurg

Die byniermurg maak slegs een tiende van die bynier uit en word dikwels as 'n deel van die outonome senustelsel beskou. Die byniermurg word deur die bynierskors omhul. Die adrenalien en die noradrenalien wat deur die byniermurg afgeskei word, stel die liggaam in staat om baie vinnig in gevaarsituasies te reageer. Hierdie twee hormone is dus verantwoordelik vir simptome van angs, skok, woede en senuagtigheid. Sodra die byniermurg hierdie twee hormone afskei, word die klein bloedvatjies aan die veloppervlak vernou. Dit gee aanleiding tot die bleek voorkoms van mense wat beangs is of aan gevaar blootgestel is. Die afskeiding van adrenalien en noradrenalien veroorsaak verder dat die bloedvate in die liggaam se spiere wyer word. Omdat die bloedtoevoer na die spiere daardeur verhoog word, stel dit die liggaam in staat om baie energiek te reageer. Die hart se pompvermoë en krag word ook verhoog. Adrenalien en noradrenalien stimuleer ook die brein sodat die nodige beslissings in 'n gevaarsituasie vinnig geneem kan word. Hormone wat deur die byniermurg afgeskei word en stowwe wat daaruit vervaardig word, word dikwels in die moderne geneeskunde gebruik. As adrenalien saam met verdowingsmiddels toegedien word, verleng dit die verdowingseffek van die middels. Adrenalien word gereeld vir die behandeling van verskeie allergieë gebruik. Asmalyers kan ook van hierdie hormoon gebruik maak om die lugpype wyer te maak ten einde die simptome van die siekte te verlig. In die geval van hartversaking kan adrenalien ook baie doeltreffend aangewend word. Adrenalien word dan in die hart ingespuit om die hart weer te laat klop.




</doc>
<doc id="129278" url="https://af.wikipedia.org/wiki?curid=129278" title="Pieter du Plessis">
Pieter du Plessis

Ds. Pieter Gert Wessel du Plessis (Matlabas, 18 Januarie 1928 – Pretoria, 29 Julie 2015) was van 1953 tot 1993 predikant in vier gemeentes van die Gereformeerde Kerk.

Du Plessis het in die Matlabas-omgewing as oudste kind en enigste seun van vier kinders grootgeword. Ná matriek aan Hoërskool Rustenburg is hy na die destydse PU vir CHO om te studeer vir predikant en die grade B.A. en Th.B. verwerf. Dit was baie moeilike en arm jare; tog was dit moontlik, met baie liefdevolle ondersteuning, om in 1953 sy teologiese studies te voltooi. Groot was die vreugde toe die innerlike roeping wat reeds vroeg in hom gebrand het, eindelik uitwendig gerealiseer het met sy bevestiging as predikant in Swartruggens. 

Nadat hy van 1953 tot 1956 in sy eerste gemeente, Swartruggens gestaan het, het hy op 24 November 1955 as jong predikant met skaars drie jaar ervaring die beroep na Johannesburg-Sentraal gekry. Hy is in Januarie 1956 bevestig en sou tot Augustus 1961 in die gemeente bly. Hy sou later skryf hy was bang vir stad en vir die bediening wat daar op hom gewag het. 

Soos sy voorganger het ds. Du Plessis te kampe gehad met die uitdagings van ’n klein gemeente met ’n geweldig vinnige wisselende lidmaattal wat hoofsaaklik uit jong mense bestaan het. Omdat dit as’t ware ’n gemeente van nuwe intrekkers was, was daar ’n gedurige tekort aan kerkraadslede en ’n gedurige van vooraf begin met nuwe lede. Sy voorganger, ds. Flippie Snyman, het hom voor dié se vertrek uit die gemeente bemoedig deur hom te vertel van die span wakker diakens, want hy gewens het hy met hom saam Hennenman toe kon neem. Skaars vyf maande nadat ds. Du Plessis in die gemeente bevestig is, was daar van dié 10 net een oor, naamlik Jan Davids. Die lidmate het ewe vinnig gewissel, want in die tweede predikant se tyd het tussen 600 en 700 lidmate in die gemeente gewoon, maar nooit meer as 200 op enige gegewe tydstip nie. 

Die grootste uitdaging vir ds. Du Plessis was egter dat die gemeente geen eie aanbiddingsplek gehad het nie. Die akkommodasie wat die gemeente kon bekom, was nie altyd bevorderlik vir eredienste, katkisasie, kerkraadsvergaderings, evangelisasiewerk of susters- en jeugaktiwiteite nie. Sonder ’n vaste adres moes die lidmate maar altyd weer op pad. Ds. Du Plessis skryf: "Dit het selfs een Sondagaand terwyl die preek aan die gang was, gebeur dat die ligte op ’n onverklaarbare wyse uitgegaan het en die gemeente na ’n ander saal, op die eerste vloer van die gebou moes gaan, waar die diens toe maar voortgesit is asof niks gebeur het nie. Die dinge het stremmend gewerk; moedeloosheid en afval was ’n dreigende gevaar." 

Die gemeente kon nie met middele uit sy eie geledere tot kerkbou oorgaan nie, want die bydraes van die minder as 200 belydende lidmate was nie eens genoeg om die lopende uitgawes te dek nie en moes jaarliks aangevul word uit die Gereformeerde Kerk se Eeufeesbedieningsfonds. Die pastorie in Auckland Park was toe reeds afbetaal, maar op die kerkperseel was nog die helfte van die koopsom verskuldig.

Die Sinodebesluit van 1952 waarin toestemming verleen is om binne die kerkverband te kollekteer, het die weg vir Johannesburg-Sentraal gebaan om sy eie kerkgebou te laat oprig. ’n Stukkie grond van 50 x 100 voet is by Lovedaystraat 135 teenoor die Evkomgebou vir R12 000 bekom. Die eerste twee predikante, di. Hattingh en Snyman, het elkeen op sy beurt die nood van Johannesburg-Sentraal onder al die Gereformeerde kerke se aandag gebring met die bemoedigende reaksie dat die helfte van die koopsom vereffen kon word.

Reeds op sy eerste kerkraadsvergadering het oudl. Hovy ds. Du Plessis meegedeel dat Johannesburg-Sentraal toestemming van die Sinode gekry het om in die hele kerk vir sy kerkgebou te kollekteer en dat die nuwe predikant hoe moes regmaak om die werk te gaan doen. Ná ongeveer twee jaar het ’n stuk, "Johannesburg-Sentraal ... ’n Gemeente in Noord", in "Die Kerkblad" verskyn. Die indertydse redakteur, ds. D.G. Venter, het positief gereageer met ’n hoofartikel onder die opskrif "Dit mag ons nie koud laat nie". Ná die artikel is ’n omsendbrief aan al die kerke gestuur. Daarna het bydraes van individuele lidmate en gemeentes vinnig ingekom. ’n Volle 16 kerkrade het ds. Du Plessis uitgenooi om hulle te kom besoek met die oog op Johannesburg-Sentraal se boufonds. 

Intussen is die plan van die kerkgebou met sy eietydse aansig gefinaliseer en onder die leiding van die argitek, Jan Koelewyn van die firma Geers, Koelewyn en Moors, het die gemeente onderneem om ook hul deel by te dra deur die orige skuld op die grond van ongeveer R5 000 self binne 16 maande af te betaal. Ds. Du Plessis is selfs toegelaat om van huis toe huis te kollekteer in die gemeentes Beestrekraal, Benoni, Bloemfontein-Wes, Bronkhorstspruit, Burgersdorp, Drieviersboom, Kemptonpark, Koedoesrand, Gereformeerde kerk Koster, Krokodilrivier, Linden, Matlabas, Potgietersrus, Reddersburg, Sannieshof en Venterstad. So het hy nagnoed 2 000 huishoudings besoek en R34 000 ingesamel, onder meer R4 016 van ’n enkele kerk.

Danksy dié geldinsameling kon die kerkgebou in Lovedaystraat, waarvan ds. Du Plessis die hoeksteen gelê het, voltooi en op Saterdag 19 November 1960 in gebruik geneem word. ’n Hele aantal jare lank het dié gebou volledig in al die gemeente se behoeftes voorsien.

Histories was daar ’n nou band tussen Johannesburg-Sentraal en die Christelike boekwinkel in die binneplein van die Johannesburgse spoorwegstasie. Omdat die gemeente uit die staanspoor ’n stewige evangelisasieaksie gehad het, het hulle dadelik die moontlikheid van ’n afsetpunt vir lektuur op die stasie raakgesien. Die evangelisasiekommissie het hulle ernstig hiervoor beywer, maar onderhandelinge met die spoorwegowerheid wou nie vlot nie. Later het die kerkraad die saak na die klassis verwys, wat deur middel van sy deputate vir evangelisasie geruime tyd daarmee besig was en dit toe na die kerkraad terugverwys het omdat dit, volgens hulle, nie op die klassistafel tuisgehoort het nie.

Met die verbouing van die stasie in 1959 en die daarstelling van ’n nuwe binneplein met 13 winkellokale het nuwe deure vir Johannesburg-Sentraal se evangelisasiekommissie oopgegaan. Dié winkelruimtes is per tender aan privaat ondernemings beskikbaargestel. In een eend het ds. P.J.W. Louw van Johannesburg-Mayfair, wat die saak ondersteun het danksy die klassis se aksie, en ds. Du Plessis ’n aantal Gereformeerde lidmate en in om die Goudstad gebel om ’n waarborg van R180 per maand vir ’n jaar te kry om met ’n boekwinkel te begin. Johannesburg-Sentraal se kerkraad het toe as trustees vir ’n te stigte nutsmaatskappy vir een van die lokale met die oog op ’n Christelike boekwinkel getender. Die tenderbedrag was R90 per maand.

Intussen is reëlings getref om die nodige boeke te bekom en is die meeste hulp verkry van Pro Reges-pers op Potchefstroom en die Bybelhuis in Johannesburg. Die tender het egter nie geslaag nie, maar die spoorwegowerheid het wel die sin vir so ’n winkel ingesien en besluit om een van hul departementele winkels by die ingang na die nuwe binneplein per tender hiervoor beskikbaar te stel. Net twee tenders is ontvang: een van ’n bestaande kerklike boekhandel in Johannesburg vir R30 per maand; die ander van Johannesburg-Sentraal wat R70 per maande aangebied het vir ’n perseel wat veel kleiner was as die eerste een. Soos te verstane is die tender aan die gemeente toegeken.

Op 30 Augustus 1960 is die eerste direksie vergadering in Florida onder voorsitterskap van dr. Benonie Duvenage gehou en ’n nutsmaatskappy gestig. Op Saterdag 1 Oktober 1960 het die destydse hoofbestuurder van die Spoorweë, D.H.C. du Plessis, ’n Gereformeerde lidmaat wie se grootouers I.D. du Plessis en Hester Venter stigters van die Gereformeerde kerk Colesberg was, die openingsplegtigheid in die eetsaal op die stasie waargeneem.

Aan die begin het die winkel swaar getrek met ’n geringe omset van sowat 75c per dag sodat die saak deur kolportasiewerk na buite gedra moes word. Weens die lae omset het die spoorwegowerheid ingestem om die maandelikse huur te verlaag tot die merk van die laagste tender, naamlik R30. Stadig maar seker het die boekwinkel egter gegroei sodat die handelsrekening op 30 Junie 1961 reeds op R8 392,75 gestaan het (R6 561,29 per verkope en R1 831,46 per voorraad).

In hierdie tyd het die uurglas vir ds. Du Plessis en sy gesin in Johannesburg begin leegloop. Op 25 Februarie 1961 het hy ’n beroep na Krokodilrivier ontvang, skaars drie maande ná die ingebruikneming van Johannesburg-Sentraal se nuwe gebou. Sestien jaar later sou hy skryf: "Ons kon dit nie opvolg nie, want van nou af kon ons eintlik eers onbelemmerd begin werk aan die geestelike opbou van die gemeente. Toe daar egter op 3 Julie ’n tweede beroep van Krokodilrivier af kom, was ons daarvan seker dat die Here vir ons elders ’n taak het, en dat Hy sy werk in die middestad deur ander diensknegte wil voortsit.

"Dit was moeilik om van al die strydmakkers en die plek van soveel lief en leed afskeid te neem. Een van die grootste knelpunte, naamlik die behoefte aan ’n eie kerkgebou, was opgelos en ons het verneem dat ds. (later dr.) V.E. d'Assonville van Pietermaritzburg die beroep aangeneem het. Ons afskeidswoord in Augustus 1961 geld vandat nog en sal tot in die verre toekoms vir die gemeente van wesenlike belang bly: 'En ons het die profetiese woord, wat baie vas is, waarop julle tog moet ag gee, soos op ’n lamp wat in ’n donker plek skyn, totdat die dag aanbreek en die môrester opgaan in julle harte" (2 Pet. 1:19).

In sy derde gemeente, Krokodilrivier, asook in die laaste gemeente, Pretoria-Rooiwal, was vanweë die groterwordende kinders ook 'n besonderse betrokkenheid by die skole. Sy dienende karakter is duidelik opgemerk in beheerrade asook in ander gemeenskapsbetrokkenheid. Die Hammanskraalse Teologiese Skool (HTS) was binne die gemeentegrense van Rooiwal. Hy en sy vrou het 'n besondere pad met die HTS geloop. Ina was onder meer 14 jaar lank die administratiewe klerk by die HTS, tot en met die oorskakeling na die Teologiese Skool Potchefstroom. 

Ds. Sarel Cilliers skryf in ds. Du Plessis se lewensberig in "Die Kerkblad" van Februarie 2016: "Hulle het ’n besonderse band met die destydse HTS gehad. As herder en leraar het hy sy lidmate in elke gemeente se belange op die hart gedra. In liefde het hy hulle bygestaan en vertroos in tye van nood. Almal is in nederigheid op gelyke voet behandel. Die kerkjeug het hom na aan die hart gelê en katkisasie was 'n baie belangrike deel van sy bediening. As bedienaar van die Woord was sy grootste worsteling om die nimmereindigende skatte uit die Woord in 'n beperkte tyd te moet deurgee. 

"Vir my was dit een van die juweeltjies in my bedieningstyd om ds. Pieter as emeritus te besoek. Die lang en diepgaande geestelike gesprekke uit die Bybel en oor die kerk sal mens altyd bybly. Hy het altyd nuut probeer put uit die nimmereindigende Bron. Daarby was sy innemende geaardheid en liefde altyd 'n bron van bemoediging en waardering. Sy besondere melewing as emeritus in Waterberg was vir die gemeente kosbaar. Hierdie geestelike vader deurdagte adviese in verskillende situasies sal inderdaad gemis word. 

"Die kerk van die Here was vir hom baie kosbaar; daarom was hy altyd meelewend met kerklike aktiwiteite. Hy was baie belang-stellend oor meerdere vergaderings en het voluit meegeleef by plaaslike aktiwiteite. Sy nederige opregtheid sal mens altyd bybly. Selfs in moeilike tye was daar opregte dankbaarheid teenoor die Here."

Al kon Du Plessis later jare nie meer die Woord amptelik in eredienste bedien nie, was sy lewe een groot getuienis van die evangelie. Daarby was hy 'n natuurmens. Sy laaste jare op die plasie tussen Warmbad en Modimolle met die pragtigste natuurskoon was vir hom 'n kosbare lafenis. Sy kennis van plante en bome het hierdie liefde beklemtoon. Kinders en kleinkinders, susters en swaers asook neefs en niggies kon heerlik saamkuier. Ds. Cilliers skryf: "Almal was vir hom lief en het hoë agting vir hom gehad." Sy familie se woorde in die begrafnisbrief lui: "As liefdevolle gesinsman gaan ons hom baie mis. Sy ryke nalatenskap is vir ons baie kosbaar – mot en roes kan dit nie verniel nie." 

Op universiteit het Du Plessis sy aanstaande, Ina ('n nooi Du Plessis), ontmoet. Hulle is op 13 Julie 1957, tydens sy bedieningsjare in Johannesburg-Sentraal getroud. Uit die huwelik is vier kinders (twee seuns en twee dogters) gebore. Die eerste twee, Pieter en Marilette, is in Johannesburg-Sentraal gebore.

Du Plessis is ná 'n skielike terugslag in sy gesondheid in die Montana-hospitaal in Pretoria opgeneem. Net voor sy operasie het hy nog vir sy vrou, Ina, en die kinders 'n gebed gedoen. Met 'n handgewuif is hy die teater ingestoot. Ná die operasie het hy nie sy bewussyn herwin nie en is enkele dae later op 87-jarige ouderdom oorlede.



</doc>
<doc id="129279" url="https://af.wikipedia.org/wiki?curid=129279" title="Benoon Duvenage">
Benoon Duvenage

Dr. Benonie Duvenage (noemnaam Benoon, 2 Oktober 1924 – 19 Julie 2011) was van 1950 tot hy sy emeritaat in 1992 aanvaar het, predikant in vier gemeentes van die Gereformeerde Kerk, maar intussen van 1967 tot 1988 hoogleraar aan die Potchefstroomse Universiteit vir Christelike Hoër Onderwys (PU vir CHO). 

Dr. Duvenage, wie se broer Schalk ook Gereformeerde predikant was, is in 1950 in sy eerste gemeente, Benoni, bevestig, waar hy net tot 1953 sou vertoef, toe hy ’n beroep aanneem na die gemeente Odendaalsrus op die Vrystaatse Goudvelde. Ná ’n vyfjarige bediening in die tyd toe die naburige Welkom verrys en Odendaalsrus se sieletal vanweë afstigtings net van 405 tot 406 toegeneem het, het hy in 1958 na Florida vertrek en daar gearbei tot 1967. In daardie jaar het professor aan die PU vir CHO in filosofie geword. Soos sy broer, prof. Schalk Duvenage, en Willem de Klerk, het hy onder Artikel 11 van Kerkorde van die GKSA oorgegaan tot ’n ander staat van die lewe terwyl hy profesoor op die PUK was en is ná sy aftrede by die PUK hertoegelaat tot die bediening.

Ná 21 jaar het hy in 1988 na die gemeentebediening teruggekeer as leraar van Sasolburg-Grootfontein. Dié gemeente is in 1983 gestig, maar reeds in 1994 by Sasolburg ingelyf. Ná ’n loopbaan van 42 jaar, presies om die helfte in die gemeentebediening en as professor, het hy sy emeritaat in 1992 ontvang.

Prof. Jaap Helberg skryf in sy waardering van dr. Duvenage in die "Almanak" van 2013 dr. Duvenage was iemand wat bly studeer en lees het. Daarvan getuig sy twee doktorsgrade, voordragte, artikels, By-belskoolaanbiedings en -publikasies sowel as sy preke. "'n Skerp, ontledende verstand kon dinge saamvat en diensbaar stel aan 'n gelowige lewensbenadering. Om die lig van die Woord ook in studie en wetenskap te laat skyn, daaroor het hy gedoseer en daarvoor 'n blywende belangstelling getoon. 

"Hy was 'n gesinsman en het ook wyd belang gestel en betrokke gebly, oral gepaard met 'n humorsin. Verder was hy 'n toegewyde herder, het lidmate se huise en harte geken en het met begrip geluister, gekyk en gereageer. Daarby het hy ook 'n oop oog en hart gehad vir die breër vlak van die kerk en die samelewing, soos om andere te bereik en die evangelie daar te laat hoor. As ouerpaar het Benoon en Frieda self ook die pyn ervaar met hulle seun se lyding en dood, asook met Benoon se kanker 'n aantal jare gelede en uiteindelik heel onlangs. 

"In dit alles het daar 'n getuienis van hulle uitgegaan oor hoe God 'n mens deur alles heen onder sy troue sorg neem. Hy is dwarsdeur sy lewe en werksaamheid binne en buite die kerk bygestaan deur Frieda, spontaan, nederig, dienend, begrypend en met 'n positiewe kyk na ander en na die lewe. Ons is die Here dankbaar vir hulle lewens en hoe dit ander se lewens verryk het."



</doc>
<doc id="129281" url="https://af.wikipedia.org/wiki?curid=129281" title="Geskiedenis van perde in Suid-Afrika">
Geskiedenis van perde in Suid-Afrika

Daar is geen perderasse wat inheemse aan Suid-Afrika is nie. Die naaste familie van die perd wat inheems is, is die sebra. 

Aanvanklik het die Here XVII vir Jan van Riebeeck laat weet dat hulle nie aan sy dringende versoek om perde kon voldoen nie en dat hy van die gestreepte wilde perde moet vang en tem. Die pogings het nie geslaag nie.

In 1653 het ‘n retoervloot vier perde uit Java aan die Kaap De Goede Hoop afgelaai. Tussen 1659 en 1689 is verskeie kere perde ingevoer, elke keer net ‘n klein hoeveelheid. 

Al hierdie diere was van Oosterse oorsprong (die Arabiese tipe). Die gehalte van die diere wat aanvanklik swak was, het gaandeweg verbeter onder die invloed van Goewerneur Simon van der Stel. Die besending van 1689 tydens sy dienstydperk, was rasegte Arabiere uit Persië.

In 1676 is die eerste berede mag teen die Boesmans (die San) uitgestuur deur die Nederlanders in die Kaap. In die 200 jaar wat daarop gevolg het, het die Suid-Afrikaanse Boerperd groot roem verwerf. Dit wasveral tydens die Suid-Afrikaanse Vryheidsoorloë (Anglo-Boereoorloë) en op verskeie slagvelde van Europa en Indië.

Geteel uit die oorspronklike Oosterse merries met latere byvoegings van die Engelse volbloed, is hierdie ras baie geliefd.

Daar is baie Boerperde in Suid-Afrika maar hulle getalle was beperk toe hulle stadigaan veld teen die swierige Amerikaanse saalperd verloor het. Tans floreer die ras weer.

"Die perd is net so goed as sy pote" is ‘n baie paslike gesegde. Die harde horingagtige hoef, wat ovaalvormig tot rond is, beskerm die voetbeen van die perd. In die loopvlak van die harde hoef is daar elastiese straalkussings wat as skokbrekers dien. Die hoefrand kan teen beskadiging beskerm word deur die perd te beslaan met Hoefysters wat met behulp van spesiale spykers aan die hoef vasgenael en vasgetrek word. Dit behoort deur ‘n ervare persoon (hoefsmid) gedoen te word. Die gevaar bestaan dat die spykers die binneste, “lewende” deel van die hoef kan binnedring. Dan word die perd kreupel.




</doc>
<doc id="129282" url="https://af.wikipedia.org/wiki?curid=129282" title="2018 Australiese Grand Prix">
2018 Australiese Grand Prix

Die 2018 Formule Een Australiese Grand Prix het op 25 Maart 2018 by die Albert Park-straatrenbaan in Melbourne, Australië plaasgevind. Dit was die eerste wedren van die 2018-kampioenskapseisoen gewees.

Pirelli het die volgende bande aan alle spanne in Melbourne verskaf:


</doc>
<doc id="129283" url="https://af.wikipedia.org/wiki?curid=129283" title="Geografiese naam">
Geografiese naam

'n Geografiese naam (ook soms pleknaam genoem) is die naam van enige landelike plek – natuurlik, mensgemaak of aangepas deur die mens; bewoon of onbewoon. Die kategorie "geografiese naam" is 'n betekeniskategorie (soos persoonsnaam, publikasienaam, agternaam/van, voornaam, ensovoorts) van die woordsoortkategorie "eienaamwoord", 'n subkategorie van "selfstandige naamwoord". Voorbeelde van geografiese name sluit in:

Buitelandse geografiese name word op verskillende maniere as deel van die Afrikaanse woordeskat opgeneem:



</doc>
<doc id="129284" url="https://af.wikipedia.org/wiki?curid=129284" title="Spertyd">
Spertyd

Spertyd is 'n outobiografie deur Elsa Joubert en die derde deel van 'n drieluik wat ingelei is deur "Wonderlike geweld" (2005) en "Reisiger" (2009). "Spertyd" fokus op die skrywer se latere jare in 'n aftreeoord in Kaapstad, maar bevat ook herinneringe van haar jeugervaringe, waaronder haar betrokkenheid by die CSV.



</doc>
<doc id="129288" url="https://af.wikipedia.org/wiki?curid=129288" title="Herculaas Kruger">
Herculaas Kruger

Ds. Herculaas Frederik Venter Kruger (onbekend – 29 Augustus 1975) was tussen 1931 en 1975 predikant in ses gemeentes of kombinasies van die Gereformeerde Kerk.

Kruger was blykbaar ’n boorling van Reddersburg, want van daar het hy in 1924 na die Potchefstroomse Universiteitskollege gegaan om hom vir predikant voor te berei. Hy was een van destyds se 36 studente aan die kollege en van elke student is verwag om mee te werk aan die beeld van die klein inrigting. Die aandeel wat student Kruger hier gehad het aan sport en studentebedrywighede het hom getipeer, skryf prof. S.P. van der Walt in sy lewensberig in die "Almanak" van 1977: "Hy het nie net gekom om te ontvang nie, maar was bereid om gee. Ontvang – en gee. Daarmee kenskets ons die karaktereienskappe wat sy latere bediening sou kenmerk."

Dié eienskappe het hy by sy voorsate geërf. Prof. Van der Walt skryf ’n voorbeeld hiervan is wat die Venter- en Kruger-familie, veral in die kerk van Reddersburg, bereid was om te offer vir hul beginsel en hul kerk. "Dit is net liefde wat bereid is om te offer, wat kan gee en aanhou gee en ds. Kruger het sy kerk en sy volk lief gehad." In 1931 is hy getroud met Lasea van der Walt van Potchefstroom en ook student aldaar. Hul eersteling is op Gobabis gebore. Kruger het die grade B.A. en B.D. behaal.

In ds. Kruger se bediening het hy, veral aan die begin, 'n uiters moeilike taak gehad. Sy gemeentes was verspreid oor groot gebiede, eintlik provinsies. In 1931 is hy as die eerste Gereformeerde predikant in Suidwes-Afrika bevestig, hoewel sy arbeidsveld eintlik die hele mandaatgebied was. Sy lidmate het pas uit Angola aangekom ná die repatriasie van 1928/'29 en het eintlik self nog geen inkomste gehad nie. Sy woning was 'n paar kamers. Die paaie was spore in die sand en net gegaan oor kalkkliprandjies. Prof. Van der Walt skryf in 1977: "Besef ons vandag wat dit is om motorwiele af te blaas om deur die sand te kom en weer daarna op te pomp om oor die klip te kan ry?" 

In 1935 het hy die beroep aangeneem na Fauresmith-kombinasie in die Oranje-Vrystaat, waar hy ’n hele groep klein gemeentes bedien het. In 1937 hy na Oos-Londen gegaan en vandaar die hele Oostelike Provinsie bedien. Eers toe hy in 1942 na Durban vertrek, met 'n groot deel van Natal as bedieningsveld, het sy las draagliker geraak.
Van 1945 tot 1949 het hy Pretoria-Wes bedien en toe ’n beroep aangeneem na sy laaste gemeente, Eloffsdal-Wonderboom-Suid, tot sy dood einde Augustus 1975. Ná 'n lang skof van 45 jaar, waarvan hy die laaste jare glad nie gesond was nie, het hy heengegaan.

Prof. Van der Walt skryf: "Ds. Kruger sal onthou word vanweë sy simpatieke optrede in al die kerke wat hy as dienswillige dienskneg opgebou het en sy onvermoeide ywer vir ons volk se kultuurerfenis. Aan die einde van sy lewe dink ons aan hom as 'n persoon wat homself min gegun het, bereidwillig, vriendelik en opreg al wat hy van God ontvang het wou gee. Hy was 'n vriend in baie wonings. Ons dank die Here vir 'n mooi en geseënde lewe, wat veel ontvang en veel gegee het."



</doc>
<doc id="129289" url="https://af.wikipedia.org/wiki?curid=129289" title="Verafrikaanste geografiese name">
Verafrikaanste geografiese name

Verskeie buitelandse geografiese name se verafrikaanste vorme is gevestig in die Afrikaanse woordeskat. Daar is oënskynlik geen sistematiek te vinde agter dié praktyk nie, hoewel dit duidelik is dat baie van dié name so uit Nederlands in Afrikaans oorgeneem is.

In die lyste hier onder word slegs die gewone/populêre name van lande en streke opgeneem, byvoorbeeld slegs Swede in plaas van "Koninkryk Swede", of Frankryk in plaas van "Franse Republiek". In gevalle waar die Afrikaanse en Engelse spelling ooreenstem maar die uitspraak verskil, word die uitsprake in dié twee tale aangedui.


</doc>
<doc id="129291" url="https://af.wikipedia.org/wiki?curid=129291" title="Hennie Venter">
Hennie Venter

Ds. Hendrik Johannes Stephanus Venter (Bloemfontein, 26 Augustus 1922 – Warmbad, Transvaal, 23 Desember 1976) was tussen 1964 en sy dood predikant in drie gemeentes van die Gereformeerde Kerk. 
Venter is in die Vrystaatse hoofstad gebore as die oudste seun van 'n gesin van ses kinders. Sy skoolloopbaan het hy aan Grey-kollege in sy geboortestad voltooi en het hom daarna bekwaam as 'n handsetter. In dié hoedanigheid het hy gewerk by "Die Volksblad" en "The Friend", die destydse twee dagblaaie in die stad.

Hy is in 1948 getroud met Margaretha Jansen en twee dogters is vir hulle uit die huwelik gebore. Begin 1957 verhuis die gesin na Potchefstroom waar hy inskryf vir 'n B.A.-graad met die oog op predikantstudie. Hy was 16 jaar as handsetter in die drukkersbedryf werksaam en het tydens sy studiejare gereeld nog in Potchefstroom se drukkerye gewerk om die studiekoste te bestry en sy gesin te versorg. 

Omdat hy al 33 was toe hy begin studeer, het sy klasmaats dadelik van "Oom Hennie" begin praat en dié aanspreekvorm het gebly tot met sy dood. Sy vrou, Retha, het as verpleegsuster in Potchefstroom gewerk en die gesin se vriendelikheid, die aantreklikheid van die huislikheid en die koffie en beskuitjies wat altyd beskikbaar was, het oom Hennie en tannie Retha se huis daar langs Oom Schoonhoven se haarkappery, 'n welkome toevlugsoord vir menige jong student gemaak, skryf ds. J.J. de Jager in ds. Venter se lewensberig in die "Almanak" van 1980. 

In 1963 behaal hy die Th.B.-graad en in 1964 word hy bevestig as predikant van die Gereformeerde kerk Messina. In 1967 neem hy die beroep aan na Bultfontein en in 1975 na Warmbad, waar hy net 3½ jaar gearbei het. Vroeg die oggend van 23 Desember 1978 is hy skielik oorlede náa vyftien jaar in die bediening en 30 jaar van 'n gelukkige huwelikslewe. 

Ds. De Jager skryf: "Sy ervaring het van die begin van sy studie af, vir hom ’n vertrouensposisie verwerf onder die jong studente met wie hy saam gestudeer het. Hy was menige dag 'n vader vir die jong mense met hulle probleempies. Dit was ook kenmerkend van sy bedieningsjare: Hy was 'n ware herder. Sy rustige geaardheid en gelykmatige temperament het van hom 'n geliefde vertroueling van sy lidmate gemaak. ’n Mens kon nie help om vir hom lief te wees nie. 

"Oom Hennie was 'n nederige dienskneg van die Here wat met groot roepingsbesef en geloof op 'n laat stadium van sy lewe besluit het om predikant te word. Die 15 jaar dat hy kon dien, het hy optimaal benut. Hy het gewerk soos een wat geweet het dat die tyd min is. Met dankbaarheid teenoor die Here sal 'n mens altyd aan Hendrik Venter dink."

 


</doc>
<doc id="129293" url="https://af.wikipedia.org/wiki?curid=129293" title="Rudolf van Wyk">
Rudolf van Wyk

Ds. Rudolf Stefanus Jacobus van Wyk (plaas Hamelfontein, distrik Colesberg, Kaapkolonie, 18 Maart 1906 – 26 Julie 1978) was tussen 1938 en sy emeritering in 1971 predikant in vyf gemeentes of kombinasies van die Gereformeerde Kerke. 

Van Wyk is op die plaas Hamelfontein gebore waar ds. Dirk Postma die Gereformeerde kerk Colesberg op 8 Desember 1860 gestig het. Hy was die sesde seun en sewende kind van Jacobus Daniël van Wyk en Magdalena Hendrina (née De Klerk). ln 1938 is hy in die huwelik bevestig met Hendrina Johanna Coetzee. Uit dié geseënde huwelik is twee seuns gebore. Die een was professor aan RAU en die ander een verbonde aan die assuransiewese. 

Ná voltooiing van sy skoolloopbaan, skryf hy as student in aan die PUK met die oog daarop om predikant te word. Einde 1930 behaal hy die B.A.-graad en einde 1933 die B.D.-graad, om einde 1934 sy kandidaats te voltooi. As proponent lewer hy diens in die gemeentes Venterstad en Klerksdorp. 

As predikant het hy agtereenvolgens bedien: Fauresmith-kombinasie van 1938–1942, Barkly-Oos van 1942–1945, Kuruman van 1945–1949, Kimberley 1949–1953 en Bronkhorstspruit 1954–1971. In die kerkverband het hy in verskeie deputategroepe en kommissies gedien en was hy jare lank deputaat vir korrespondensie van die Klassis Lydenburg. 
Uit sy pen het talle artikels asook twee kosbare bundels Skrifoordenkings met die titel: "Balsem van Gilead" verskyn.

Ná 'n bedieningstyd van 33 jaar, waarvan 17 jaar op Bronkhorstspruit, emeriteer hy in 1971 en bly woon te Bronkhorstspruit, tot sy afsterwe op 26 Julie 1978. Die kerkraad en gemeente het selfs ná sy emeritering nog met groot waardering van sy dienste gebruik gemaak. Twee weke voor sy afsterwe het hy vir die laaste keer die Woordbediening van hierdie kansel af waargeneem. In die sowat sewe jaar vandat hy geëmeriteer het, het hy in verskeie gemeentes op versoek gepreek. Veral in Springs het hy etlike maande lank so te sê elke Sondag gepreek. 

Ds. P.A. Smit skryf in ds. Van Wyk se lewensberig in die "Almanak" van 1979: "As sy opvolger hier op Bronkhorstspruit, wil ek getuig van oom Roelf en tant Henna se pragtige gesindheid teenoor my en my vrou en die mooi samewerking wat daar tussen ons bestaan het. Kerkraad, gemeente en gemeenskap van Bronkhorstspruit, sowel as die kerkverband, bring in dankbare herinnering die mooi werk van hierdie dienskneg van die Here wat eg Gereformeerd wou wees en gebly het tot sy dood toe."

 


</doc>
<doc id="129295" url="https://af.wikipedia.org/wiki?curid=129295" title="Halberstadt CL.II">
Halberstadt CL.II

Die Halberstadt CL.II is 'n dubbeldekker, Duitse tweesitplek veg/verkenningsvliegtuig wat in die Eerste Wêreldoorlog diens gedoen het. Die vliegtuig is vroeg in 1917 bekendgestel en die CL modelle was kleiner en ligter as die C model. Dit was in wese ontwerp om bomwerpers te begelei en ondersteuning te verskaf aan die troepe. Die bemanning van twee het agter mekaar gesit. Dit was bewapen met een or twee 7.9s mm gesinchroniseerde Spandau masjiengewere en 'n Parabellum geweer op 'n ring gemonteer agter die vlieënier. Vier tot vyf 10 kg mortier bomme (soms kleiner granate) was in rakke weerskante van die romp gedra. Die "CL.II" is diens gestel in die middel van 1917 en het onmiddellik beindruk.

Op 6 September 1917 het 24 "CL.II's" verwoesting gesaai met Geallieerde troepe wat die brûe moes oorsteek tydens die Slag van die Somme. Die vliegtuie het ook 'n groot rol gespeel in die Duitsers se terugveg poging tydens die Slag van Cambrai op 30 November 1917.




</doc>
<doc id="129297" url="https://af.wikipedia.org/wiki?curid=129297" title="RMS Nova Scotia">
RMS Nova Scotia

Die RMS "Nova Scotia" was 'n passasierskip wat as 'n troepedraer gebruik is tydens die Tweede Wêreldoorlog. Sy is op 28 November 1942 langs die ooskus van KwaZulu-Natal deur die Duitse duikboot "U-177" gekelder. Die skip het Italiaanse krygsgevangenis vervoer en daar was groot lewensverliese. Daar het 858 passasiers verdrink waaronder 654 krygsgevangenis, 96 bemanningslede en 93 soldate. Dit is die grootste maritieme tragedie in die geskiedenis van Suid-Afrika. Baie van die drenkelinge is deur haaie verskeur. Slegs 196 passasiers is gered en daar het 118 lyke op die strande van Durban uitgespoel.

"RMS" is die afkorting vir "Royal Mail Ship".



</doc>
<doc id="129299" url="https://af.wikipedia.org/wiki?curid=129299" title="Dion Kempff">
Dion Kempff

Dr. Dionysius (Dion) Kempff (15 Julie 1922 – 12 Desember 2000) was van 1949 tot 1963 predikant in vier gemeentes van die Gereformeerde Kerk en daarna tot 1987 sowat 23 jaar lank redakteur van die Kerk se nuusblad "Die Kerkblad". 

Kempff is in 'n sterk Christelike huis opgevoed en was van jongs af 'n knap student met 'n ondersoekende gees. Daarom het hy as skrander student en leier op die Puk ontluik. Hy het nie gehuiwer om die Gereformeerde leer as student te handhaaf nie. Onder prof. H.G. Stoker behaal hy die M.A. in filosofie en vertrek daarna na Nederland vir sy doktorale studie. Hoewel hy 'n alleenmens op universiteit was, kon hy tog die sprankelende Esther du Plessis se liefde wen en sy volg hom na Nederland, waar hulle getroud is. Hy behaal sy D.Theol. in Nederland.

Dr. Kempff is kort nadat hy sy studie in Nederland voltooi het in 1949 in die Gereformeerde kerk Sannieshof bevestig. Hy dien ongeveer vyf jaar in die gemeente voordat hy na Salisbury gaan om 'n baie groot gebied te bedien. Die mense van daardie wêreld tot in Karoi het altyd met groot lof van sy baanbrekerswerk in dié streek gepraat. Ná die vier jaar in Rhodesië is sy volgende gemeente Viljoenskroon, en daar werk hy byna ses jaar lank. Hy was skaars 'n jaar in Vereeniging-Oos toe hy redakteur van "Die Kerkblad" word. Dr Kemff was bekend vir sy liefde vir die predikantsbediening en hy het selfs in sy redakteursdae hulpdiens in Potchefstroom-Suid gedoen. Hy was, volgens prof. B.J. de Klerk in sy lewensberig in die "Almanak" van 2002, "'n lerende prediker met 'n skerp insig in die Skrif en belydenis". 

 

Dr. De Klerk skryf dr. Kemp "het met durf en volharding sy roeping nagekom om 'n behoudende, nugter en toekomsgerigte boodskap op skrif te stel. Die mate waarop hy menings gevorm het, kan nie bepaal word nie, maar baie van dit waarvoor hy gepleit en gestry het, het reeds werklikheid geword." Hy was eintlik preedikant vir al die lesers van "Die Kerkblad" (destyds was daar byna 14 000); daarom was daar uiteenlopende menings oor sy boodskap en die gesindheid wat hy met die blad uitgestraal het. "Hy het respek afgedwing sonder om meerderwaardig te wees, reguit maar sonder venyn, altyd gereed met goeie raad en advies. Soos 'n vader het hy wyse raad uitgedeel. Kwinkslae en grappies was daar genoeg."

Dr. Kempff het sy vrou langer as 30 jaar bygestaan in 'n siekte en kruis wat sy moes dra. Dr. De Klerk skryf: "Miskien was sy grootste lewensvrug nie die talle geskrifte (soos artikels en boeke) wat uit sy pen verskyn het nie. Ook nie die indeksering van Calvyn se werke, Kerkblad-artikels en die deeglike taalkundige versorging van sinodes se agendas en handelinge nie. Dit is eerder sy liefde, geduld, lewensblydskap, selfbeheersing en diep geloof waarmee hy sy lewensmaat bygestaan het." 

Dr. Kempff was in sy laaste lewensjare alleen, maar nog wakker van gees, op die hoogte van gebeure en ’n raadgewer en vriend vir baie. In die ouderdom van 78 het hy rustig ontslaap.



</doc>
<doc id="129302" url="https://af.wikipedia.org/wiki?curid=129302" title="P.S. Snyman">
P.S. Snyman

Ds. Philippus Stephanus Snyman (na regte "Snijman", noenaam Philip, Bethulie, Oranje-Vrystaat, 30 September 1859 – Heidelberg, Transvaal, 17 Januarie 1900) was tussen Augustus 1890 en sy dood nege jaar en vyf maande later predikant in twee gemeentes van die Gereformeerde Kerk. Dr. V.E. d'Assonville beskryf hom as "een van die merkwaardigste predikante in die Gereformeerde Kerk". In sy eerste gemeente, Barkly-Oos was hy slegs 11 maande predikant en in die tweede Heidelberg, Tvl., (in kombinasie met Bethal en Middelburg, Tvl., die res van sy kort bediening.

Philippus Stephanus Snyman was die seun van Johannes Hendrik Snyman en Susanna Sophia Snyman. Sy vader is op 1 Augustus 1796 op Graaff-Reinet gebore en oorlede op 7 September 1865 op die plaas Vlakplaats, distrik Bethulie. Sy moeder was ’n nooi Viljoen en is gebore op 19 Februarie 1824 en oorlede op 1 Januarie 1914, nes haar man op Vlakplaats. Ds. Snyman se halfbroers en –susters uit sy vader se huwelik met Cecilia Maria van der Walt (1801–1842, oorlede op die plaas Rheeboksfontein, distrik Colesberg) was Anna Sophia Buys, Philippus Jacobus Snyman, Cecilia Maria Pretorius, Anna Sophia Johanna Snyman, Johannes Hendrik Snyman, Andries Johannes Snyman en Maria Jacoba van der Walt. Sy sibbes uit sy eie ouers se huwelikw as Gerharda Maria Kruger, Susanna Elizabeth Sophia Snyman, Johanna Maria Kruger, Jan Hendrik Snyman, (later ds.) Willem Jacobus Snyman, Petrus Jacobus Snyman, Hester Lacya Magrieta van der Walt en Johanna Margaretha Coetzee. Ná sy vader se dood was sy moeder getroud met Charl Pretorius (1800–1901), wat ook voorheen getroud was.

Volgens die kuratore-rapport is Ph. S. Snyman op 5 Mei 1890 toegelaat as proponent in die Gereformeerde Kerk in Suid-Afrika nadat hy sy studie aan die Teologiese Skool Burgersdorp voltooi het. Op 7 Junie 1890 is hy beroep na die Gereformeerde kerk Barkly-Oos. Uit die beroepsbrief kom die volgende gegewens na vore: "De Kerkeraad der Gereformeerde gemeente te Barkly Oost heeft op heden den 7 Juni 1890 met die gemeente eene beroeping uitgebracht met dit gevolg, dat op uw persoon zich vereenigden 48 stemmen, op Di. L. Vorster 10, J. Vorster 4, du Plessis 2 en S. Postma 1." 
In verband met die traktement en versorging, is genotuleer:"En zij verzekeren u benevens vrije woning als een jaarlijksch inkomen, £250 voor eerst, met de hoop dat de gemeente later meer zal kunnen doen."

Prop. Snyman was reeds 'n man van 30 jaar toe hy na Barkly-Oos beroep is. Intussen was hy ook hoof van die Vrije Christelijke School te Burgersdorp. Van dié tydvak in sy loopbaan skryf dr. D'Assonville: "'n mens kom diep onder die indruk van sy deeglike werk en die hoë waardering wat daar vir hom was as die baie adresse en dankbetuigings by sy afskeid gelees word." Op 11 Junie 1890 is byvoorbeeld die volgende brief aan hom geskryf en deur sowat 50 leerlinge onderteken:

Onder die name wat hierdie brief onderteken het, is 'n groot getal manne en vroue wat later nog diep spore sou trap in die geskiedenis van die Gereformeerde Kerk, onder wie Maria Postma, wat die eggenote van dr. J.D. du Toit (Totius) sou word en dr. P.C. Snyman, die vader van prof. W. J. Snyman.

Op 9 Augustus 1890 is prop. Ph. S. Snyman in die Gereformeerde kerk Barkly-Oos deur ds. Jan Lion Cachet, destyds predikant van Steynsburg, bevestig as bedienaar van die Woord. Die akte van bevestiging is ook onderteken deur ds. W.J. Snyman, die konsulent van Barkly-Oos, predikant van Venterstad en 'n broer van prop. Snyman. Ds. W.J. Snyman was ook die vader van dr. P.C. Snyman, predikant van 1902 tot sy dood in 1915, en grootvader van prof. Willem Snyman, Nuwe Testamentikus van die Teologiese Skool Potchefstroom. Die derde naamtekening op die dokument is die van oudl. L.J. Steyn. Die dokumentetas wat ds. Ph. S. Snyman by geleentheid van sy bevestiging in Barkly-Oos van sy broer ontvang het, wasmet die gemeente eeufees in 1971 steeds in bewaring. Aan die binnekant het hy self met 'n netjiese handskrif geskryf: "Geschenk van mijnen broeder ds. W.J. Snyman, Venterstad, aan mij bij mijne bevestiging, als Herder en Leeraar te Barldy Oost, 10 den Aug. 1890. Ph. S. Snijman."

Reeds op 7 Februarie 1891 het ds. Ph. S. Snyman 'n beroep na Heidelberg in kombinasie met Middelburg en Bethal ontvang. Dit was 'n hartroerende oproep en 'n smeking om na die uitgestrekte, herderlose gebied van Oos-Transvaal te kom, soos blyk uit die beroepsbrief:

Die bediening in Oos-Transvaal in die dekade ná 1890 was inderdaad dringend aangesien daar geen enkele Gereformeerde predikant in die gebied was nie. Vir ds. Snyman moes dit 'n moeilike oorweging gewees het, maar al was die traktement 40 persent hoër, het hy besluit om op Barkly te bly. Die Heidelberg-kombinasie het hom egter op 25 April 1891 'n tweede maal beroep en dié keer is die saak eens so dringend gestel omdat "de oogst groot is en de arbeiders weinige". Toe ds. Snyman hierdie tweede beroep na Heidelberg aanneem, was dit vir die gemeente Barkly-Oos en omgewing 'n ontsettende teleurstelling, maar "de Kerksraad berust echter in de aanneming van het beroep". In 'n adres wat op die Jongeliede Vereniging van Dordrecht op 15 Julie 1891 sy eerwaarde oorhandig het, is selfs gepraat van die "innige smart" wat sy weggaan vir hulle gebring het. Ook daar is sy werk (as konsulent) met groot dankbaarheid in herinnering geroep en word hy die rykste seën vir sy arbeid in Heidelberg toegewens.

So het ds. Snyman ná 'n baie kort maar vrugbare bediening in die Gereformeerde kerk Barkly-Oos vertrek na Transvaal, waar hy die res van sy lewe sou arbei tot sy skielike dood ná 'n swaar siekte (maagkoors of tifus) wat hy in die Tweede Vryheidsoorlog aan die Natalse front opgedoen het. Op 17 Januarie 1900, midde in die stryd, het hy gesterf.

Dr. D'Assonville skryf in 1971 in die Gereformeerde kerk Barkly-Oos se eeufeesgedenkboek: "Veral die uiteinde van ds. Ph. S. Snyman se lewenswandel gryp ons aan. Die naweek toe die oorlog uitgebreek het (11 Oktober 1899), sou dit Nagmaal wees in Heidelberg. Alles is egter ontwrig en al die weerbare manne van die gemeente moes vertrek na die Oosfront en saam met hulle het ds. Snyman gegaan." By hulle was prop. G.H.J. Kruger en prop. J.D. du Toit. "In ds. G.H.J. Kruger sou Oos-Transvaal weer sy offer aan Barkly-Oos teruggee om hulle vir soveel jare later te bedien," Skryf dr. D'Assonville. "En in J.D. du Toit (Totius) sou die Gereformeerde Kerk later die groot Teologiese professor ontvang. So het daar 'n driemanskap saam na die oorlog vertrek. Een van hulle sou nooit weer daaruit terugkom nie. Dit was ds. Snyman.

Op 26 Januarie 1900 het ds. J.A. van Rooy geskryf: "Hij is voor onze Kerk, voor ons land, voor den predikantenkring, voor zijnen vrienden, voor zijn huisgezin bovenal, menschelijk onmisbaar geweest. Hij was een arbeider, een dienaar in den waren zin des woords, getrouw in zijne roeping". En nege dae later Totius: "De tijding was voor mij een vreeselijke. Nooit kon ik dat verwachten. Zovele maanden hebben wij zoo aangenaam zamen doorgebracht in Natal en de aangenaamste herinneringen komen in my op by het hooren van zijnen naam."

Aan die weduwee Snyman, 'n halfsuster van Gert Coetzee, het teologiese student Dirk Postma, van 1906 tot 1940 predikant van Burgersdorp en broer van prof. Ferdinand Postma, op 20 Januarie 1900 vanaf die oorlogstoneel geskryf en gevra wat hy moet doen met ds. Snyman se perd, saal en toom en ander goedere. Dr. D'Assonville beskryf ds. Snyman as "dapper, gesond en fors, minsaam en opreg – 'n heldhaftige stryder in die evangelie".

Ds. Snyman was getroud met Anna Sophia Coetzee, gebore te Burgersdorp op 4 Julie 1859 en oorlede op Ermelo op 1 April 1943 in die ouderdom van 83 jaar. Sy was die dogter van Nicolaas Tjaart Coetzee en Johanna Lasya Charlotte Snyman. Ná ds. Snyman se dood is sy getroud met Johannes Izaak Eloff. Uit ds. Snyman en sy vrou se huwelik is agt kinders gebore, van wie die eerste blykbaar kleintyd oorlede is. Die kinders was Johannes Hendrik (18 Julie 1879), Johanna Lasya Charlotte Stolp (1880–1973), Nicolaas (18 Julie 1882), Susanna (1885–24 Maart 1937), Johannes Hendrik (7 Maart 1886–14 April 1962), Willem Snyman (13 April 1888), Anna Stephana Postiena Malan (4 September 1890), Philippus Stephanus Snyman (1898).



</doc>
<doc id="129306" url="https://af.wikipedia.org/wiki?curid=129306" title="Halberstadt CL.IV">
Halberstadt CL.IV

Die Halberstadt CL.IV was 'n Duitse vegvliegtuig wat tydens die Eerste Wêreldoorlog gebruik is vir ondersteuning van die troepe. Die vliegtuig is ontwikkel uit die Halberstadt CL.II. Dit was 0.76 m korter as die "CL.II" maar meer beweeglik. 




</doc>
<doc id="129307" url="https://af.wikipedia.org/wiki?curid=129307" title="LUSAC-11">
LUSAC-11

Die LUSAC-11 is 'n Amerikaanse dubbeldekker vegvliegtuig wat tydens die Eerste Wêreldoorlog diens gedoen het. Dit was in Frankryk ontwerp maar in Amerika vervaardig. Die naam "LUSAC" is die akroniem vir (Lepère United States Army Combat).




</doc>
<doc id="129315" url="https://af.wikipedia.org/wiki?curid=129315" title="Drikus Buys">
Drikus Buys

Ds. Gert Hendrikus (Drikus) Buys (29 Januarie 1931 – 4 Maart 2006) was tussen 1958 en sy emeritering in 1993 predikant in vyf gemeentes van die Gereformeerde Kerk, waarvan die laaste nagenoeg 18 jaar in Krokodilrivier. 

Nadat hy sy studie aan die Teologiese Skool Potchefstroom voltooi het, is prop. Buy in 1958 as predikant van die Gereformeerde kerk Lusaka bevestig. Hy het die beroep reeds aan die einde van die vorige jaar ontvang terwyl hy besig was om sy studie aan die TSP klaar te voltooi. Hy is terselfdertyd na Keetmanshoop en Dordrecht beroep, wat tot ’n worsteling gelei het, maar soos hy self in 1963 sou skryf met Lusaka se halfeeufeesviering: "Van die roepstem van die gemeente vêr in die noorde, in die land van Rhodes kom ek net nie los nie. My ouers kry saam met my swaar. Hulle gedagtes gaan terug na die na die droewe oomblikke toe hulle moes afskeid neem van my oudste broer (Louis Johannes) en sy vrou by hulle vertrek in 1949 na die gemeentes in Kenia. Hulle ken die dae van verlange en droefheid. Nog altyd bring dit smart in die hart as ons dink aan haar graf daar vêr in die kerkhof van Eldoret. Die roepstem na Lusaka druk egter swaar op my gemoed en ek volg dit op."

Sy ouers en ’n oom en tante het hom op die lang pad na die noorde vergesel. In Rhodesië het hulle eers op Umtali in die ooste en toe die hoofstad, Salisbury aangedoen. Die wêreld was vir hom nie heeltemal onbekend nie, want in 1956 het hy sy prakties by dr. Dion Kempff in Salisbury se Gereformeerde kerk gedoen. In Lusaka is hy in die Laertreksaal ontvang waar ds. Hennie Kruger van Gwelo as seremoniemeester opgetree het. Die Saterdagmiddag het ds. P.W. Buys van Potchefstroom die bevestiging waargeneem met Rom. 15:22–23 as teks. Die Sondagoggend het die gemeente Nagmaal gevier en die Sondagmiddag het ds. Buys sy intreepreek gelewer. 

Van die herinneringe wat ds. Buys bygebly het, was die keer toe hy "Dopper" (’n Volkswagen) anderkant Mazabuka omgegooi het. "My helderblou oë was net so groot soos die twee agterwiele van die motor. Ek het byna gedink Lusaka is vakant." Op ’n ander keer het ’n verkeerskonstabel hom voorgekeer omdat hy vinnig in die dorp gery het. "Ek het so groot geskrik en vreeslik gehakkel dat die konstabel tot vandag toe nie weet wie hy voorgekeer het nie." In Lusaka het ds. Buys vir die eerste keer vliegtuig gery toe hy Nairobi toe gevlieg het vir konsulentswerk in Kenia. "Ek was egter meer bekommerd oor die vliegtuigrit as oor die konsulentswerk," sou hy later skryf. In sy eerste gemeente was hy nog ongetroud, maar sy verlof was te kortom ’n lewensmaat in die Unie te gaan soek. "Ek het pas kennis gemaak met die 'skoonouers', dan moes ek weer terug Lusaka toe."

In 1958 het ds. Buys die beroep na Uitschot aangeneem as die gemeente se eerste inwonende predikant, maar net vertoef tot 1960. In daardie jaar het hy die nabetragtingserediens met die 25-jarige bestaan van die gemeente gelei na aanleiding van Openb. 2:1–7, met as teksvers vers 4. Vanaf Uitschot het hy in 1960 na Delmas vertrek en tot 1970 daar gebly, toe hy ’n beroep na Lydenburg aanneem, op 11 Januarie 1970 daar bevestig is, en weer vyf jaar bly. Sy laaste gemeente, en die een waarin hy verreweg die langste sou bly, was Krokodilrivier van 1975 tot hy sy emeritaat in 1993 aanvaar het nadat hy 35 jaar lank predikant was, waarvan sowat 18 jaar in Krokodilrivier.

Ds. Vasie de Kock skryf in ds. Buys se lewensberig in die "Almanak" van 2007: "Vir Betsie, wat sedert Uitschot aan sy sy was, was hy so lief, so opofferend. Vir sy kinders was hy die sorger en die wegaanduider. Hy het hulle lief gemaak vir die geskrewe woord en om die lewe te verstaan. So moes Gerrit (die oudste seun) 'n paar keer aan die ontvangkant staan. Hy was pas terug van 'n vergadering waar hy en 'n ander steun aan die stry was, en oom Driek pas tuis na huisbesoek, terwyl hy die Bybel vat om voor te gaan. Gerrit laat ongeduldig hoor: 'Lees tog nou net, en kry klaar!'" Oom Drikus laat hoor: 'Betsie, ons lees om te stry teen die duiwel, en hier sit hy by ons aan tafel!' Lag met 'n traan." 

Ds. De Kock skryf dit was ’n vreugde om ds. Buys van nader te ken: "Om sy insigte en vergesigte te deel. Om saam met hom dit wat saak maak en stukkend maak, oop te breek met die heerlike wete: God is in beheer. Hy hou self sy kerk in stand. Oom Drikus: iemand wat uit sy diepe omgang met God kon troos en bemoedig en jou oog vir Hom oopmaak. 'n Begenadigde mens om die rykdom van genade te kon lééf. Van sy menswees het lidmate uit verskeie gemeentes waar hy bedienaar was, kom getuig by die begrafnis. Hoe heerlik vol aan betekenis, die woorde uit die mond van ouderling Peet Rheeders van Krokodilrivier: 'Ons is armer aan jou naby-wees, maar so ryk aan jou gedagtenis in voorbeeld en in woord.'"



</doc>
<doc id="129317" url="https://af.wikipedia.org/wiki?curid=129317" title="Jopie Erasmus">
Jopie Erasmus

Ds. Jopie Fourie Erasmus (distrik Bethlehem, Oranje-Vrystaat, 17 September 1914 – Soutpansberg, 27 Junie 1946) was vier jaar lank sendingleraar van die Gereformeerde Kerk op die sendingstasie De Hoop tot sy dood weens ’n skietongeluk.

In sy lewensberig in die "Almanak" van 1947 skryf ds. J.V. Coetzee: "’n Baie swaar slag – ons kan byna sê 'n ramp – het die Geref. Kerk getref aan die einde van Junie 1946, toe wyle ds. J.F. Erasmus, missionêre leraar op die sendingstasie (De Hoop), deur 'n tragiese geweerongeluk die lewe gelaat het in die ouderdom van nog geen 32 jaar nie. Ongeveer vier jaar lank het die jong broeder op die sendingveld van die Geref. Kerk in die Soutpansberge gearbei waar hy die grondslae van 'n nuwe sendingterrein heg en stewig gelê het. Plotseling het hy heengegaan in die bloei van sy lewe – 'n man van wie ons nog sulke hoë verwagtings gekoester het. Tereg het ds. J.A. Schutte wat die begrafnis op Brits gelei het, dan ook gespreek oor Ps. 77: 20: 'O God, u weg is in die see en u paaie in groot waters en u voetstappe is nie te beken nie.'" 

Jopie Erasmus is gebore in die distrik Bethlehem, OVS, as die tweede seun van Pieter Johannes Erasmus en Emmerentia Cornelia Pieterse. Toe hy gebore is, was sy vader, wat in 1914 met die gewapende protes meegegaan het, op kommando. Sy vader is destyds gevange geneem en het 'n lang tyd in die gevangenis deurgebring. Vandaar dat Jopie Erasmus al byna twee jaar oud was voor hy gedoop is. Hy het die naam Jopie Fourie Erasmus gekry, genoem na kmdt. Jopie Fourie wat op 20 Desember 1914 in die Pretoriase gevangenis gefusilleer is. 

Fourie het sy eerste skoolonderwys ontvang op die skool van Vegkop, distrik Heilbron, waar sy ouers later gewoon het. Van daar het hulle getrek na Benoni. Daar was hy leerling van die Brandwagskool. Nadat hy die laerskool deurloop het, het hy die Voortrekkerskool op Boksburg besoek, waar hy in 1932 gematrikuleer het. Ná die matrikulasie-eksamen het hy 'n jaar lank gaan werk. 

Begin 1933 het hy na die PUK vir CHO gegaan, waar hy sy graad geneem het. Hy het gely aan sy een been en dit het hom baie in sy studie gehinder. Terwyl hy in Potchefstroom studeer het, het hy 'n ernstige operasie aan sy been ondergaan. Einde 1941 het hy sy kandidaatseksamen in die teologie afgelê aan die Teologiese Skool. Hy het sy studie spesiaal ingerig met die oog op sendingwerk.

Die kerkrade van die Gereformeerde kerke Reddersburg en Burgersdorp het in Oktober 1941 ’n kombinasie gevorm met die oog daarop om ’n sendingleraar na Noord-Transvaal te stuur. Nadat die stukke in orde gebring is, is prop. Erasmus beroep. Hy het die beroep aangeneem en op die Burgersdorpse kerkraad se vergadering van 27 Maart 1942 is besluit om 'n sendingkommissie te benoem wat namens die kerkraad aandag kon skenk aan sendingsake en saam te werk met die sendingkommissie van Reddersburg met die twee leraars van die gemeentes as dagbestuur, en voorts is 'n reëlingskommissie benoem vir die ontvangs van prop. Erasmus. 

Hy is op 25 April 1942 op Burgersdorp in die amp bevestig deur ds. A.S.E. Yssel van Reddersburg en sou later op Reddersburg verwelkom word. Daarmee het die sendingaksie waarvoor wyle ds. Dirk Postma so geywer het, eindelik sy vaste loop verkry, en van toe af sou die kerkraad gereelde rapporte van die sendingwerk kon behandel. Ds. Erasmus moes met behulp van sy sendingkommissies en in oorleg met die deputate van die kerkverband 'n nuwe sendingstasie uit die grond uit opbou, en dit spreek vanself dat daar baie probleme was wat opgelos moes word. Gaandeweg het onder sy leiding die aksie te De Hoop egter gevorder en het dit geskyn dat die vrugte van harde arbeid gesmaak sou kon word. 

Ná bevestiging het hy na Siloam gegaan, waar hy 'n tyd lank saam met ds. Hugo du Plessis gearbei het, voor hy gaan woon het op die nuwe sendingterrein De Hoop. In Februarie 1943 is hy op in die Gereformeerde kerk op Brits met Catharina S. Ras getroud en saam met sy jong vrou het hy homself met volle bors op die sendingarbeid toegelê. ’n Mooi begin is gemaak en die aanvoorwerk van die nuwe arbeid is goed en deeglik gedoen. 

Ds. Erasmus is gevra om self 'n geskikte plek te soek waar hy en sy eggenote sou woon tot die deputate in oorleg met hom kon vasstel waar hy hom in die toekoms sou vestig. Op 7 November 1943 het die deputasie by monde van dr. J.P. Jooste gerapporteer dat besluit is om die plaas De Hoop van 'n sekere mev. Terblanche aan te koop. Die plaas was 347 morge; 300 morge is aangekoop teen £5 per morg en 47 morge is deur die verkoper as 'n geskenk aan die kerkverband gegee met die oog op die sending. 

Verskillende moeilikhede en probleme het hulle voorgedoen. Ds. Erasmus moes byvoorbeeld eers die taal van die Bawenda aanleer; daar was nie die nodige geld vir die buiteposte wat 'n wesentlike deel van die sendingarbeid is nie; die saak van die werkmetode en die verhouding tussen die sendingkommissie en Sinodale Deputate moes nog in die reine gestel word. Wie sou byvoorbeeld die koste vir geboue dra? Die watervoorsiening by De Hoop was ook nie in orde nie. 

Op 22 Julie 1944 is vir die eerste keer op De Hoop vergader. Daar was teenwoordig: dr. S.J. van der Walt en br. P. C. Pretorius (namens sendingkommissie) en di. W.J. Snyman en I.D. Kruger (deputate van die Partikuliere Sinode Kaapland en OVS). Hulle het onder meer besluit: "'n Skool te De Hoop op te rig; Andries die status van oefenaar te gee (hy was reeds lid van die kerk sedert 1912); te laat boor vir water; die land suid van die huis en vrugtebome aan ds. Erasmus te gee vir bewerking; ’n deel van die plaas aan die naturelle te verhuur vir weiding vir hulle vee; ’n kliniek daar te stel." 'n Besoek aan die sendingveld het elke keer sy vrugte afgewerp. 

Mev. Erasmus het reeds begin met 'n handwerkklas. Die buiteposte was uitmekaar en party verafgeleë en kon net met moeite en opoffering bereik word. Daar was ook 'n groot tekort aan helpers en onderwysers wat onontbeerlik is vir suksesvolle bearbeiding. Pogings is aangewend om van die Stofberg-gedenkskool (van die NG Kerk) helpers te kry. Maar dit was ook sonder die gewenste resultate. 

Op 21 Maart 1945 is gerapporteer dat reeds 'n begin gemaak is met die oprigting van 'n kerkgebou op De Hoop. Op die hoeksteen staan: "Gereformeerde Sendingkerk De Hoop Ef. 2:20-21." Die teksvers lui: "(G)ebou op die fondament van die apostels en profete, terwyl Jesus Christus self die hoeksteen is, in Wie die hele gebou saamgevoeg, verrys tot 'n heilige tempel in die Here.” 

Ds. Erasmus kon met die seën voortgaan, hoewel die arbeid baie vertraag is deurdat dit so lank geduur het voor hy ’n woning kon kry. Hierby kom nog dat die sendingposte baie uitmekaar geleë was en party van hulle in reëntyd glad nie eens bekombaar was nie. Gebrek aan helpers en onderwysers asook goeie geboue het nog verder die arbeid bemoeilik. Op party plekke was die groot stryd nie teen die heidendom as sodanig nie, maar teen die verheidenste Christene en ander sendinggenootskappe. Tog het onder dit alles die werk in die nuwe sendingveld Karmel vooruitgegaan. Daar was groot moontlikhede vir die sendingwerk vanaf De Hoop.

Van ds. Erasmus het die Kerk groot verwagtings gekoester. "Maar," skryf ds. Coetzee, "die wil van die Here was anders. Plotseling het hy ons ontval. 'n Jong weduwee met twee kindertjies het agtergebly." Ds. Erasmus het verongeluk met 'n jagtog agter die Soutpansberge, ver van sy huis. Saam met 'n paar vriende en familiebetrekkinge het hy gaan jag. Hulle het die middag op die plaas aangekom en kamp opgeslaan. Daardie aand het hulle gaan skiet. Toe hulle uit die motor klim, het een van die geselskap 'n patroon in sy haelgeweer gesit. Onverwags het die skoot afgegaan en hom vol in die dy en die ingewande getref. Hy het geweet dat hy dit nie sou oorleef nie. 

Dr. S.J. van der Walt van Burgersdorp het in "Die Kerkblad" die volgende geskryf oor sy dood: "Hy het dadelik besef dat hy dit nie kon oorlewe nie. Terwyl sy vriende hom ondersteun het, het hy 'n gebed opgestuur tot sy God en sy siel aan Gods genade opgedra. Hy is toe vervoer na die plaaswoning daar naby, waar hy kalm en vol geloofsvertroue sy einde afgewag het. Hy het allerlei boodskappe vir sy dierbares nagelaat en onder meer ook die begeerte uitgespreek dat sy tweejarige seuntjie eendag vir predikant moes leer. 

"Verder het hy alles gereël in verband met sy begrafnis en ook gesê waar hy begrawe moet word. Die dokter het uiteindelik opgedaag van Louis Trichardt af. Maar toe was sy kragte reeds so verswak dat hy beswyk het, omtrent drie uur nadat hy die skoot gekry het. Die volgende môre het die geselskap aangekom by sy niksvermoedende vroutjie op De Hoop. Toe moes sy die verpletterende boodskap hoor. So verbysterend en skokkend was die berig dat al die bediendes en naturelle van die huis af weggehardloop het en eers later teruggekeer het." 

Aangesien geen ander broeders beskikbaar was om beroep te word as missionêre predikant nie, kon die kombinasie Reddersburg-Burgersdorp die vakante plek nie vul nie en sou die saak van die kombinasie dus later weer van vooraf aangepak moes word. Dit het in 1948 gebeur toe die kerkraad van Burgersdorp aandag moes skenk aan 'n voorstel van die sendingkommissie van Reddersburg op sy vergadering van 17 September, op wat ds. Erasmus se 34ste verjaardag sou gewees het.

Ds. Erasmus is begrawe vanuit die Gereformeerde kerk Brits, dieselfde kerkgebou waarin hy 'n paar jaar vantevore in die huwelik bevestig is deur een van sy ou studiemaats, ds. B.R. Kruger van Springs. Hy rus in die familiekerkhof van die Ras-familie naby Brits. Sy weduwee, Trienie, is met Peet Roos getroud en het lank op Orkney gewoon. Sy seun, Pieter, het nie 'n predikant geword nie, maar in 'n ingenieursrigting studeer. Ds. Erasmus en sy vrou het ook 'n dogter, Marina gehad. Uit Trienie se huwelik met Roos is 'n dogter, Christa, gebore.




</doc>
<doc id="129325" url="https://af.wikipedia.org/wiki?curid=129325" title="Munisipaliteite van Hauts-de-Seine">
Munisipaliteite van Hauts-de-Seine

Hauts-de-Seine (92) (IPA: odˈsɛn) is 'n Franse département van die gewes Île-de-France wat vernoem is na die rivier Seine. Dit bestaan uit drie Arrondissements met 23 Kantons (Frans "cantons") en 36 Munisipaliteite (Frans "communes") (data soos op 1 Januarie 2017).

"Sien ook: Kantons van Hauts-de-Seine"


</doc>
<doc id="129328" url="https://af.wikipedia.org/wiki?curid=129328" title="Niven se stelling">
Niven se stelling

In wiskunde sê Niven se stelling (genoem na Ivan Niven) dat die enigste rasionale waardes van "θ" in the interval 0° ≤ "θ" ≤ 90° waarvoor die sinus van "θ" grade ook rasionaal is, die hoeke in die volgende drie gevalle is:

In radiale word vereis dat 0 ≤ "x" ≤ /2, dat "x"/ rasionaal is, en dat sin "x" rasionaal is. Die stelling geld dus vir sin 0 = 0, sin /6 = 1/2, en sin /2 = 1.

Die stelling verskyn as Corollarium 3.12 in Niven se boek oor irrasionale getalle.

Die stelling kan ook na die ander trigonometriese funksies uitgebrei word. Vir rasionale waardes van θ is die enigste rasionale waardes van die sinus of kosinus 0, ±1/2, en ±1; die enigste rasionale waardes van die sekans of kosekans is ±1 en ±2, en die enigste rasionale waardes van die tangens of kotangens is 0 en ±1.





</doc>
<doc id="129330" url="https://af.wikipedia.org/wiki?curid=129330" title="Appelboerdery in Suid-Afrika">
Appelboerdery in Suid-Afrika

Die eerste appelbome is deur Jan van Riebeeck na Suid-Afrika gebring en in die Kompanjiestuin geplant. Sedert daardie dae het dit na alle dele van die land versprei, maar dit word vandag slegs kommersieel verbou in die dele waar die klimaat die geskikste daarvoor is. Dit is hoofsaaklik die hoogliggende streke met koue winters en betreklik koel somers. Sagtevrugte soos appels kom voor in die beskutte valleie van die Wes-Kaap, in die Oos-Vrystaat, Limpopo, Noord-Kaap, Mpumalanga en Gauteng.

Meer as 7,500 appel Variëteite (cultivars) is bekend. Daar betree gereeld nuwe soorte die mark.

Appels behels basies drie soorte. Rooi appels: soos Starking, Topred en York Imperial. Die geelgroen Golden Delicious en die grasgroen Granny Smith. Die vier belangrikstes wat tradisioneel plaaslik verbou of gekweek word is:

In Suid-Afrika is die appel 'n gewilde vrug om vars te eet, maar klein hoeveelhede word ook verwerk tot appelsap en appelpuree of word gedroog. In party Europese lande word appels ook gebruik om 'n appelwyn of appelbier wat sider genoem word, te maak. Dit word ook deesdae plaaslik vervaardig en is algemeen in winkels en restaurante beskikbaar.





</doc>
<doc id="129331" url="https://af.wikipedia.org/wiki?curid=129331" title="Cyril Jackson (sterrekundige)">
Cyril Jackson (sterrekundige)

Cyril V. Jackson (5 Desember 1903 – Februarie 1988) was 'n Suid-Afrikaanse sterrekundige, gebore in Ossett, Yorkshire in Engeland, maar sy vader het na Suid-Afrika geëmigreer in 1911.

Hy het gewerk by die Unie-Sterrewag in Johannesburg vanaf 1928 tot 1947 (IAU-kode 078, voorheen bekend as Transvaal Sterrewag en later bekend as die Republiek Sterrewag). Hy het in die Tweede wêreldoorlog met Suid-Afrikaanse magte gedien, en was in versendings genoem. Na die oorlog was hy direkteur van die "Yale-Columbia Southern Observatory" (YCSO) - stasie in Johannesburg (IAU-kode 077), wat gestig is deur Yale Universiteit in die 1920's. Columbia Universiteit het daarna saamgewerk in die onderneming en die operasie het bekend geword as die Yale-Columbia Southern Observatory (YCSO, Inc. was formeel geskep in 1962). As gevolg van die lig besoedeling moes die sterrewag gesluit word in 1951 en hy het toesig gehou oor die skuif van sy instrument, 'n 26-duim refraktor teleskoop, na "Mount Stromlo Observatory" in Australië (IAU-kode 414). Hierdie Yale-Columbia teleskoop is gegee aan die Australiese Nasionale Universiteit in Julie 1963, en is vernietig in die 18 Januarie 2003 vuurgloed wat Berg Stromlo verwoes het.

Jackson het by Berg Stromlo gewerk van 1957 tot 1963. In 1963, het Yale sy "Columbia Southern Observatory" heropen by El Leoncito, Argentinië (IAU-kode 808), en hy het gedien as die direkteur tot 1966, toe hy afgetree het. Hy het 'n aantal komete ontdek, insluitend die periodieke komete 47P/Ashbrook-Jackson en 58P/Jackson-Neujmin. Hy het ook  72 asteroïdes ontdek in die vroeë deel van sy loopbaan by die Unie-Sterrewag. 



</doc>
<doc id="129333" url="https://af.wikipedia.org/wiki?curid=129333" title="Diana Hatler">
Diana Hatler

Diana Hatler (gebore 1 Augustus 1963) is 'n Puerto Ricaanse voormalige swemmer. Sy het deelgeneem in vier geleenthede by die 1976 olimpiese Spele.


</doc>
<doc id="129336" url="https://af.wikipedia.org/wiki?curid=129336" title="Lys van sterrewagkodes">
Lys van sterrewagkodes

Hierdie is 'n lys van sterrewag kodes, of IAU kodes, met hul ooreenstemmende astronomiese sterrewagte. Die "Minor Planet Center" (MBC) – 'n diens van die Internasionale Astronomiese Unie – ken 'n 3-syfer kode vir elke geregistreerde sterrewag toe.

Die kode dien as 'n unieke identifiseerder vir waarnemings geneem van honderde duisende van die klein planete en duisende van komete wat wentel in die Sonnestelsel. Meer as 150 miljoene sulke astrometric rekords bestaan. Hierdie lys is gebaseer op die MBC se periodiek gepubliseerde en hersiene "Lys Van die Sterrewag Kodes". Met verloop van tyd, het die aantal van astronomiese sterrewagte wêreldwyd voortdurend gegroei. Vanaf Mei 2016, bevat MBK se amptelike lys 'n totaal van 1972 sterrewagte.

Die register is beperk tot sterrewagte wat  klein planeet waarnemings verrig. Terwyl dit die meeste optiese teleskope insluit en 'n baie groot fasiliteite, sluit dit nie die VSA se "National Solar Observatory" of baie bekende radio sterrewagte (soos die Llano de Chajnantor Observatory, MeerKAT, of die Suidpool Teleskoop) in nie.

Die volgende lys bevat 'n sterrewag se naam en kode soos gebruik deur die LPR, sy ligging en, opsioneel, 'n skakel na die ooreenstemmende artikel op Wikipedia en 'n eksterne skakel na die sterrewag webblad. 



</doc>
<doc id="129337" url="https://af.wikipedia.org/wiki?curid=129337" title="Sergei Diaghilev">
Sergei Diaghilev

Sergei Diaghilev, in Afrikaans ook gespel as Sergei Diaghilef (* 31 Maart 1872 in Selisjtsji, Russiese Ryk; † 19 Augustus 1929 in die "Grand Hôtel des Bains", Lido di Venezia, Venesië) was 'n Russiese balletimpressario wat veral beroemdheid verwerf het as regisseur van die legendariese balletgeselskap "Ballets Russes". Diaghilev het 'n groot bydrae tot die balletkuns gelewer omdat hy suiwerheid van styl en tegniek bevorder het.

Sergei Pawlowitsj Diaghilev is op 19 Maart 1872 in Rusland gebore. Ná sy skoolloopbaan het Diaghilev in Sint Petersburg in die regte gaan studeer. Hier het hy vriende gemaak met vooraanstaande kunstenaars soos Alexander Benois, Léon Bakst, Walter Nouvel en Dmitri Wladimirowitsj Filosofof. Saam met hierdie groep kunstenaars het hy in 1899 die tydskrif "Mir Iskoesstwa" 20 ("Wêreld van die Kuns") gestig, wat gou 'n groot invloed op die Russiese kunsgebeure uitgeoefen het.

In 1908 het Diaghilev 'n unieke opvoering van die opera "Boris Godoenof" van Modest Moessorgski in die Opéra van Parys op die planke gebring. Die sukses van die opvoering was só groot dat Diaghilev 'n kontrak van 'n jaar aangebied is om in Parys te bly. Diaghilev het van die geleentheid gebruik gemaak om 'n groep Russiese dansers wat in daardie stadium in Frankryk opgetree het, te oorreed om saam met hom 'n geselskap te stig. Bekende dansers soos Anna Pavlova, Tamara Karsavina, Vera Karalli, Ida Rubinstein, Vaslav Nijinsky en Michail Mordkin het hulle by hom aangesluit. Die groep se choreograaf was Michail Fokine. Die sukses wat Diaghilef se geselskap, Ballets Russes, met hul opvoerings behaal het, het die begin van 'n nuwe ballet-era in Wes-Europa ingelui.

Diaghilev is op 19 Augustus 1929 in sy kamer in die "Grand Hôtel des Bains" in Lido di Venezia aan suikersiekte oorlede. Sy dood het ook die einde van die geselskap Ballets Russes beteken. Twee dae ná sy afsterwe is hy in die Grieks-Ortodokse afdeling van die Venesiaanse begraafeiland San Michele ter ruste gelê. Gerugte het die rondte gedoen - en word steeds versprei - dat Diaghilev se vriende vir sy hotelverblyf moes betaal. Hulle was ongegrond. Diaghilev het 'n groot bedrag kontant agtergelaat wat in 'n hotelkluis bewaar is.

Naas die herinstudering van groot klassieke ballette was Diaghilev se grootste verdienste die stimulering van eietydse werke waaraan allerlei kunstenaars kon meewerk. Komponiste soos Strawinski is deur Diaghilev geïnspireer om spesiaal balletmusiek te skryf (onder meer "Petrouchka)." Kunstenaars soos Bakst, Benois, Picasso, Matisse, ensovoorts het dekor en kostuums vir hom ontwerp. Uit die groot repertoire wat Diaghilev met sy groep opgebou het, moet veral genoem word "Les Sylphides" (1909), "L'Oiseau de feu" ("Die Vuurvoël"; 1910), "Petrouchka" (1911), "Prélude à I'après-midi d'un faune" (1912) en "Le fils prodigue (1929)".




</doc>
<doc id="129338" url="https://af.wikipedia.org/wiki?curid=129338" title="Kai Larsen">
Kai Larsen

Kai Larsen (15 November 1926, Hillerød - 23 Augustus 2012) was 'n Deense plantkundige.

Kai Larsen was 'n professor in plantkunde (emeritus vanaf 1 Desember 1996) aan die Universiteit van Aarhus, Denemarke. Hy was die Deense redakteur van "Flora Nordica", redakteur van "Flora of Thailand", adviseur vir "Flora of China" en uitvoerende lid van "Flora Malesiana".

Hy was 'n lid van die Noorse Akademie vir Wetenskap en Lettere en die Koninklike Deense Akademie vir Wetenskappe en Lettere.

Die standaard outeursafkorting K.Larsen word gebruik om hierdie persoon as die skrywer aan te dui wanneer 'n botaniese naam aangehaal word.


Sommige plante word na hom vernoem om sy bydrae tot die studie van Asiatiese flora te erken:

Genera

Spesies



</doc>
<doc id="129342" url="https://af.wikipedia.org/wiki?curid=129342" title="Mangelontsteking">
Mangelontsteking

Mangels ontsteek baie maklik. In die keel is daar normaalweg groot getalle heel onskadelike bakterieë. Hulle kan egter partykeer verdring word deur ettervormende organismes, wat gifstowwe afskei en veroorsaak dat die liggamstemperatuur styg (koors). 

Hierdie bakterieë versamel dan in die klierholtes tussen die lobbe van die mangels, waar dit groot kolonies vorm. Dit het tot gevolg dat die weefsel waarin die limffollikels is, vergroot. Die hele mangel word rooi en swel op. Die ontsteking word mangelontsteking (tonselitis) genoem. Ander infeksies kan nou maklik hierop volg. 

Wanneer dit gebeur is die mangel nie meer 'n verdedigingsorgaan van die liggaam nie, maar word dit 'n orgaan waardeur kieme die liggaam binnedring. 

Wanneer die ontseking van die mangels chronies (permanent) word, is dit baie gevaarlik en kan aanleiding gee tot rumatiekkoors en hartkwale (soos hartklepontsteking) en ook nierkwale (soos hartklepontsteking).

In sulke gevalle, veral sover dit kinders betref, is dit noodsaaklik dat die ontseekte mangels deur 'n operasie "(tonselektomie") verwyder word. 




</doc>
<doc id="129345" url="https://af.wikipedia.org/wiki?curid=129345" title="Diatoom">
Diatoom

Diatome of kieselwiere (klas "Bacillariophyceae") is eensellige wiere wat gewoonlik 'n geelbruin tot groengeel kleur het. Die wier se kieselagtige selwand bestaan uit twee helftes wat op mekaar pas soos 'n deksel op 'n pildosie. As die selinhoud van die diatoom doodgaan, sink die diatoomskelet na die meer- of seebodem. Deur die eeue heen het daar op hierdie manier 'n baie dik laag diatoomgrond op die seebodem gevorm. Tans word meer as 10 000 soorte diatome onderskei, wat nie net in die see en in varswater voorkom nie, maar ook in vogtige plekke op land.

Die sowat 10 000 diatome kan van alle ander eensellige wiere onderskei word op grond van hul tweedelige selwand. Die boonste doppie van die selwand pas soos 'n deksel op die ietwat kleiner onderste doppie. Die twee helftes van die selwand word deur 'n bandvormige ring, die gordel, bymekaar gehou. Die harde, kieselagtige wand van die diatoom bevat geen kalkbestanddele soos dikwels met die harde dele van ander organismes die geval is nie, maar wel silikonverbindings, soos kieselsure en silikaat.

Daar word twee ordes diatome onderskei, naamlik die ronde Centrales en die ellips- of bootvormige Pennales. Die Centrales het dikwels 'n growwe oppervlak met fyn groefies. Daarbenewens het die meeste soorte Centrales lang hare of stekelhare, wat die dryfvermoë van die sel verbeter. Die Pennales het 'n gladde selwand met 'n veervormige patroon van porieë. In die sitoplasma van die sel is korrel- of plaatvormige kleurstofdraers (chromatofore) waarin daar chlorofiel en ook geel en bruin pigmente (karoteen, karotenoïed en xantofil) voorkom. Die chromatofore gee aan die diatoom 'n kenmerkende bruingeel tot groengeel kleur.

Diatome word oral op aarde aangetref. Die meeste soorte lewe in die see of in varswater, maar ook in 'n verskeidenheid van vogtige woonplekke op land, soos byvoorbeeld in boomstamme of onder klippe. Die meeste Centrales lewe in die see, waar hulle 'n belangrike bestanddeel van die plantaardige plankton vorm en 'n groot rol in suurstofproduksie speel. Daarenteen is die Pennales hoofsaaklik varswaterbewoners. Hulle kom gewoonlik voor in kettingvormige of vertakte kolonies wat aan die een of ander bodem vasgeheg is. Die selle word aan mekaar vasgeheg met behulp van 'n klewerige stof wat deur die sitoplasma afgeskei word.

Die diatome plant gewoonlik voort deur middel van seldeling. Met die seldeling erf albei dogterselle een van die doppies van die moedersel se tweedelige wand en bou dan self die ander helfte om daarby aan te pas. Die doppies wat van die moedersel verkry word, vorm altyd die deksel van die nuwe dogtersel. Die onderste deel word altyd self deur die dogtersel gevorm. Dit lei daartoe dat die dogtersel wat die grootste doppie (die moederseldeksel) erf, altyd so groot soos die moedersel word, terwyl die ander dogtersel baie kleiner is. Hierdie proses van seldeling duur 'n paar generasies voort, en met elke seldeling ontstaan 'n klein en 'n groot nakomeling. Later is die kleinste selle só klein dat hulle nie meer lewensvatbaar is nie. In sulke gevalle vorm die diatoom spore (ouksospore).

By die Centrales deel die selkern 'n paar keer; die protoplasma wring hom uit die sel na buite en neem normale afmetinge aan. Hierná word twee volledige nuwe doppies gevorm.

In die geval van die Pennales word geslagselle gevorm. Hierdie geslagselle verlaat die oorspronklike doppies en versmelt met mekaar. Die sigote hou aan met hulle groei totdat hulle volwassenheid bereik het en kort daarna deel hulle en vorm nuwe doppies. In ongunstige omstandighede vorm die selle russpore, wat weer sal ontwikkel as die sel se lewensomstandighede verbeter.

Die diatome speel nie net 'n belangrike rol in suurstofvoorsiening nie, maar ook in voedselverskaffing vir planktondiertjies, soos vislarwes en mikroklein krefies. 

Wanneer die selinhoud van 'n diatoom doodgaan, of die ou doppies verlaat, sink die diatoomskelet na die bodem van die see of die meer. As gevolg hiervan het daar deur die eeue heen 'n dik laag diatoomgrond op die seebodem gevorm. Hierdie diatoomgrond, wat dikwels kieselguhr genoem word, is van groot belang vir die nywerheid. Nadat Alfred Nobel dinamiet uitgevind het, het hy diatoomgrond gebruik om die gevaarlike nitrogliserien te absorbeer. Dit het die waarskynlikheid van onbeheerde ontploffings baie verminder. Diatoomgrond is vroeër baie gebruik as 'n poleermiddel in tandepasta.



</doc>
<doc id="129347" url="https://af.wikipedia.org/wiki?curid=129347" title="Heuningbostee">
Heuningbostee

Heuningbostee is ‘n bossiestee getrek van plantdele van die heuningbos.

Hierdie tee is ook bekend onder die name heuningtee, boertee, spelde- of naaldetee, blommetjiestee, vleitee en bergtee.

Inheemse teesoorte het hul ontstaan by die veeboerpionier in die binneland van Suid-Afrika. Tee en koffie was duur, skaars en soms selfs onverkrygbaar en daarom is daar uitgekyk na plaasvervangers om ‘n drank van te maak. Dit was ook die ontstaan van die bekende rooibostee van die Sederberge.

Heunigbostee word gemaak van verskeie spesies van die genus "Cyclopia", wat behoort tot die peuldraende Leguminosae-familie. "Cyclopia intermedia" is ‘n inheemse fynbosstruik wat in die Wes-Kaap en die Oos-Kaap voorkom. Dit is klein struikies met heldergeel keurtjieagtige blomme en klein langwerpige of ovaal blaartjies. Die plant groei tussen 500m en 1 700m bo seevlak, op koel en klam berghellings. Dit is redelik bestand teen die periodieke natuurlike bergbrande en spruit na ‘n jaar al weer uit. Sy habitat is tans effens meer as 13 000 km². Klimaatsveranderinge, soos ‘n wisselvalliger reënval, langer droogtes, hoër temperature en meer en groter veldbrande, veroorsaak dat sy verspreidingsgebied al kleiner word.

Tans word ‘n 800 ton heunigbos per jaar geoes en dit lewer ‘n 300 tot 400 ton tee op. Hiervan kom 85% uit die veld en die res van aangeplante struike. Die pluk van die blomme, blare en stingels vind op ‘n rotasiegrondslag plaas. Om die plant kans te gee om te kan blom en saad te produseer word daar ongeveer een maal in vier jaar gesnoei. Tee van ‘n volwasse plant is die geurigste. In die Oos-Kaap moet ‘n permit verkry word voor die tee geoes word. Alhoewel hierdie boerdery byna geen insetkoste van boere vereis nie, is die oes van die tee op berghellings ‘n arbeidsintensiewe taak.

Die blare, blomme en stingels word op ‘n hoop gegooi en toegelaat om te fermenteer of “sweet”. Die blare word donker en rooierig. Nadat die vergistingsproses ver genoeg gevorder het, word die tee oopgehark om droog te word. As dit daarna in water gekook word, gee dit ‘n kruieagtige tee. Hierdie tee is vry van kafeïne, teïne en looisuur (tannine).



</doc>
<doc id="129348" url="https://af.wikipedia.org/wiki?curid=129348" title="Gonçalo Álvares">
Gonçalo Álvares

Gonçalo Álvares (Portugese uitspraak: [gõsalu aɫvɐɾɨʃ], ?? - 1524) was 'n Portugese ontdekkingsreisiger wat aktief deelgeneem het aan die Eeu van Ontdekking (Engels: "Age of Discovery"), wat begin het met die tweede reis van Diogo Cão. In 1497 was hy in bevel van die skip São Gabriel in die epiese reis van Vasco da Gama na Indië. In 1505 het hy aan boord van die vloot van Francisco de Almeida (die eerste Viceroy van Portugese Indië), suid in die Atlantiese Oseaan gevaar na waar "water en selfs wyn gevries het", en het 'n eiland ontdek wat later na hom vernoem is. Dit is later deur die Britte hernoem na Gough-eiland, wat hulle in die negentiende eeu in besit geneem het. Gonçalo Álvares het tot 1524 die amp van hoof-vlieënier van die navigasie na Indië en die Oseaan-see bekleë.


</doc>
<doc id="129350" url="https://af.wikipedia.org/wiki?curid=129350" title="Pêro de Alenquer">
Pêro de Alenquer

Pêro de Alenquer was 'n 15de eeuse Portugese ontdekkingsreisiger van die Afrika-kus. Pêro is in Alenquer gebore.

Hy het Bartolomeus Dias op sy reis na die Kaap die Goeie Hoop in 1487/1488 vergesel. Hy was die stuuurmanvan Vasco da Gama se vlagskip op laasgenoemde se eerste reis na Indië en het later daarvan geskryf.


</doc>
<doc id="129352" url="https://af.wikipedia.org/wiki?curid=129352" title="Shutruk-Nakhunte">
Shutruk-Nakhunte

Šutruk-Nakhunte was die koning van Elam vanaf ongeveer 1185 tot 1155 VC (middel chronologie), en die tweede koning van die Shutrukid Dinastie. 

Elam het 'n ryk versamel wat die meeste van Mesopotamië en wes Iran ingesluit het.

Onder sy bevel, het Elam die Kassiete verslaan en het die kortstondige Elamite Ryk gestig, oorwin binne sowat 40 jaar deur Nebukadnésar I van Babel, in 1120 VC.

Šutruk-Nakhunte was getroud met die dogter van 'n Kassite koning met die naam Meli-Šipak.

Shutruk-Nakhunte het 'n klein openbare uiteensetting in Ethan Canin se kortverhaal ""The Palace Thief"", en sy aanpassing in die 2002 film "The Emperor's Club", waarin een van die sleutelelemente 'n gedenkplaat is wat die wedervaringe van Shutruk-Nakhunte beskryf, as 'n eens bekende egoïsiese oorwinnaar feitlik onbekend vandag.

Die aanhaling uit die film is, "'Ek is Shutruk Nahunte, die Koning van Anšan en Susa, Soewerein van die land Elam. Deur die opdrag van Inshushinak het ek Sippar vernietig, die Steel van Niran-Sin gevat, en het dit terug gebring na Elam, waar ek opgerig het dit as 'n offer aan my god.' — Šutruk-Nahunte, 1158 B.C."



</doc>
<doc id="129353" url="https://af.wikipedia.org/wiki?curid=129353" title="Nebukadnésar I">
Nebukadnésar I

Nebukadnésar I (/ˌnɛbjʊkədˈnɛzər/), r. c. 1125-1104 VC, was die vierde koning van die Tweede Dinastie van Isin en Vierde Dinastie van Babel. Hy het regeer vir 22 jaar volgens die "Babiloniese Koning Lys C", en was die mees prominente monarg van hierdie dinastie. Hy is beste bekend vir sy oorwinning oor Elam en die herstel van die kultiese afgod van Marduk.


</doc>
<doc id="129354" url="https://af.wikipedia.org/wiki?curid=129354" title="Alenquer, Portugal">
Alenquer, Portugal

Alenquer (Portugees uitspraak: [ɐlẽkɛɾ]) is 'n munisipaliteit in die Oeste-substreek in Portugal. Die bevolking in 2011 was 43 267, in 'n gebied van 304.22 km². Die huidige burgemeester is Jorge Riso, verkies deur die Sosialistiese Party.


Administratief is die munisipaliteit verdeel in 11 siviele gemeentes (freguesias):


</doc>
<doc id="129357" url="https://af.wikipedia.org/wiki?curid=129357" title="Vila Verde dos Francos">
Vila Verde dos Francos

Vila Verde dos Francos (Portugese uitspraak: [vilɐ veɾdɨ duʃ fɾɐkuʃ]) is 'n burgerlike gemeente van die munisipaliteit van Alenquer in Wes-Portugal. Die bevolking in 2011 was 1 162, in 'n gebied van 28.13 km².


</doc>
<doc id="129364" url="https://af.wikipedia.org/wiki?curid=129364" title="Meade State Park">
Meade State Park

Meade State Park is geleë in die suidweste van die stad van Meade in Meade County, Kansas, Verenigde State van Amerika. Die park beskik oor 'n visvang meer, swem strand, kampeerterrein met beide elektriese en nie-elektriese plekke, en twee kort staproetes. 


</doc>
<doc id="129365" url="https://af.wikipedia.org/wiki?curid=129365" title="Gravity FM">
Gravity FM

Swaartekrag FM is 'n gemeenskap radio stasie gebaseer in Grantham, Lincolnshire. Dit saai voltyds uit sedert 1 Desember 2008 op 97.2 FM en aanlyn, die stasie het  sy eerste lisensie tydperk voltooi en, as gevolg daarvan, het dit 'n verdere vyf jaar uitbreiding verkry van OFCOM, die bedryf reguleerder, met soortgelyke Sleutel Verpligtinge.

Inhoud wat deur vrywilligers uit die plaaslike gemeenskap geproduseer word, word uitgesaai deur "Gravity FM". Hoofstroom dagprogrammering is hoofsaaklik musiek maar sluit nuus, verkeer, reis-en plaaslike inligting in. Gedurende die aande het die stasie 'n verskeidenheid meer spesialisprogramme en kenmerke uitgesaai.

"Gravity FM" het tot dusver daarin geslaag om befondsing te verkry om sy dienslewering te handhaaf. Soos alle gemeenskap radiostasies in die Verenigde Koninkryk, is dit beperk in dat dit slegs toegelaat word om die helfte van sy inkomste jaarliks in te samel uit advertensies en op-lug kommersiële reëlings. Die res is gevind in die vorm van subsidies, buite-lug borgskap en fondsinsameling.

"The Friends of Gravity FM" is 'n liefdadigheid (wat geregistreer is vir belasting doeleindes in die Verenigde Koninkryk, gestig in 2012  om die voorsiening van gemeenskap uitsaai dienste in die Grantham gebied te ondersteun. Die stasie het grootliks gebaat by die skenkings wat hulle gemaak het in die rigting van nuwe toerusting.



</doc>
<doc id="129366" url="https://af.wikipedia.org/wiki?curid=129366" title="Kinetics Internet Protocol">
Kinetics Internet Protocol

Kinetics Internet Protocol (KIP) is 'n netwerkprotokol vir inkapseling en roetering van AppleTalk-datapakkies oor internetprotokol (IP). Dit beheer ook die roetetabelle. 

Dit is gedefinieer in RFC 1742.

Apple-rekenaars het die gebruik van KIP aangeneem en verwys na dit as MacIP.



</doc>
<doc id="129367" url="https://af.wikipedia.org/wiki?curid=129367" title="Diepsee">
Diepsee

Die diepsee is die dieper gedeelte van die see wat begin waar die vastelandsplaat of die kussee op 'n diepte van ongeveer 200 m ophou. Tot op 'n diepte van ongeveer 125 m kan fotosintese nog onder die invloed van sonlig plaasvind, maar dieper as dit kan dit nie meer gebeur nie. Dit en ander faktore soos druk en 'n gebrek aan lig beïnvloed die liggaamsbou en leefwyse van diere in die diepsee. 

In die diepsee vind 'n baie stadige afsetting plaas van klei wat van die omringende vastelande af kom en van skelette van organismes wat in die water leef.

Die geweldige druk in die diepsee bemoeilik navorsing aansienlik. Die ontwikkeling van duiktoestelle, soos die batisfeer deur Piccard, het navorsing in die diepsee egter moontlik gemaak en aansienlik vergemaklik. Die hoë koste van diepsee-ondersoeke het egter gelei tot nuwe ontwikkelinge, soos die gebruik van navorsingskepe wat 'n verskeidenheid instrumente na die bodem kan laat sak waarmee waarnemings gedoen kan word.

Die lewensomstandighede van plante en diere in die see verskil aanmerklik na gelang van die diepte van die water. Dit geld veral vir plante, wat net in die boonste 100 tot 200 m kan lewe omdat hulle van die sonlig afhanklik is. Diere kan op alle dieptes leef maar moet vanweë druk en gebrek aan lig ingrypende aanpassings ondergaan. Presiese onderskeid tussen oppervlakdiere, diepseediere en die sogenaamde oorgangsfauna is nie moontlik nie, omdat verskeie diere, soos die bylvis (familie Sternoptychidae) byvoorbeeld, bedags in die dieptes leef en snags na die oppervlak kom om kos te soek.

Biologies kan die see ruweg verdeel word in oppervlaklae (0-200 m), middellae (200-500 m) en die diepsee (500 m en dieper). In die verlede was die seebodem ontoeganklik vir die mens vanweë die hoë druk van die watermassa wat op die diepste plekke tot meer as 1 000 kg per cm² kan wees.

Dit was eers sedert die uitvinding van moderne duiktoestelle dat die lewe op die seebodem behoorlik bestudeer kon word. In die onlangse verlede is baie inligting oor die diepseebodem ingesamel danksy gevorderde toerusting soos die Franse duiktoestel, die Archimede, wat die mens sy eerste blik op die diep Middel-Atlantiese Rif gegee het, en die werk van baanbrekers soos die Franse oseanograaf Jacques Cousteau, die Switser Jacques Piccard, die Amerikaner Donald Walsh en 'n magdom ander navorsers, wat nie net duiktoestelle ontwerp het nie, maar ook baie navorsing gedoen het.

Die toestande in die diepsee verskil sterk van toestande in die vlakker water. Dieper as 1 500 m heers daar feitlik algehele duisternis omdat die sonlig nie deur die watermassas kan dring nie, en die temperatuur is altyd laag – gemiddeld ongeveer 2 °C. Die druk in die diepsee is so groot dat die diere ingrypende fisieke veranderinge ondergaan het om in die dieptes te kan voortbestaan. Die hoë druk en lae temperature is egter nie naastenby so bepalend vir die leefwyse en bou van diepseediere as die gebrek aan lig en voedsel nie.

Aangesien diepsee-organismis soos diepseemossels en -sponse deurgaans nié aan sulke sterk seestrome blootgestel is soos die mossels en sponse in die hoër waterlae nie, is daar by die diepseesoorte 'n kleiner behoefte aan 'n stewige skelet. Hulle sou sulke skelette boonop moeilik kon ontwikkel het omdat die nodige boustowwe soos kalsium en vitamien D óf skaars is óf glad nie op die diepseebodem voorkom nie. Om dieselfde rede is die skelette van die meeste diepseevisse gereduseer. Die bene is dun, lig en soepel en die spierweefsel is swak ontwikkel. Baie diepseevisse is so sag soos inkvisse. Die "Halophryne mollis" het selfs 'n jellieagtige omhulsel oor sy hele liggaam wat ook sy vinne en oë omsluit.

Diepseevisse wat 'n swemblaas het, handhaaf 'n hoë gasspanning in die blaas om die groot uitwendige druk te kan weerstaan. Sodra die visse na die hoër waterlae beweeg, pas hulle die druk in die blaas tydens die styging aan by die waterdruk. Wanneer die vis egter nie die geleentheid kry om hom by die veranderde waterdruk aan te pas nie, soos byvoorbeeld wanneer hy tydens 'n vangs in 'n net vinnig omhoog getrek word, swel die swemblaas deur die skielike toename van die inwendige druk in so 'n mate op dat dit deur die bek na buite peul.

In teenstelling met die algemene wanopvatting dat die diepsee reusagtige diere huisves, is die meeste diepseevisse nie veel groter as 2,5 tot 20 cm nie. Selfs die indrukwekkende diepseeduiwel ("Galatheathauma axeli"), wat uiters gevaarlik lyk, word nie langer as 45 cm nie. Visse se grootte hou waarskynlik verband met die kosskaarste in die diepsee.

Opvallend is die feit dat baie verteenwoordigers van die ongewerwelde diere daarenteen juis groter word as hul verwante in die hoër watervlakke. Die diepseekrap ("Anamathia pulchra") kan groter as 'n meter word. Dié krap woon in die waters rondom die Filippyne. 

Aangesien daar weens gebrek aan sonlig min plantegroei op groot dieptes in die see moontlik is, leef die diepseevisse van prooidiere en dooie plantaardige en dierlike materiaal wat stadig na die seebodem afsak. Juis weens die skaarste aan voedsel kan die diepseevisse nie kieskeurig wees wat kos betref nie. Die roofvisse moet groot prooi kan aankeer. Hulle doen dit met behulp van 'n spesiaal aangepaste bokaak. By soogdiere is die bokaak gewoonlik onbeweeglik aan die skedel vasgeheg; by die meeste visse is die bokaak slegs aan die voorkant aan die skedel verbind, en alle ander dele skarnier om 'n sogenaamde draerwerwel. By diepseevisse is hierdie beginsel verder ontwikkel; die kake en draerwerwel is dikwels baie verleng, en wanneer die dier sy bek oopsper, lyk dit asof hy sy hele borskas oopmaak. Nadat die vis sy prooi met sy tande gegryp het, trek die jagter as't ware sy hele kop oor die prooi. Kannibalisme kom ook by sommige diepseevisse voor. Die swartslubber ("Chiasmondon niger") verslind selfs soortgenote wat twee keer so groot as hyself is.

Hoe dieper die see, hoe donkerder word die kleur van die visse. Diepseevisse se kleur wissel in die algemeen van bruin tot swart, waardeur hulle in die halfdonker baie minder opvallend is. Strepe, vlekke en ander patrone op die vel van diepseevisse ontbreek meestal.

Die visse wat in die middelste lae lewe, het dikwels 'n silweragtige of rooskleurige glans. Waarskynlik hou hierdie kleurpatroon verband met die feit dat net bepaalde golflengtes (dus kleure) van die sonlig tot op hierdie diepte kan deurdring. Die verteenwoordigers van die ongewerwelde diere is daarenteen tot op groot dieptes baie helder gekleurd. Seelelies (klas Crinoidea) vorm dikwels rooi, geel, oranje, bruin of wit tapyte op die diepseebodem.

'n Ander vorm van aanpassing is die bou van die oog van die diepsee vis. Hierdie visse het deurgaans óf baie groot oë om die laaste bietjie lig te kan opvang, of juis baie klein oë omdat hulle op ander maniere vir die lewe in die donker aangepas is. Sommige soorte, soos die opkyker ("Opisthoprotus grimaldii"), het sogenaamde teleskoopoë ontwikkel. Die oë kan na bo gerig word, soos by die bylvisse (familie Sternoptychidae), of vorentoe gerig word, soos by die teleskoopvis (familie Giganturidae). Anders as normale visoë, wat links en regs van die dier se kop geposisioneer is en dus net een beeld waarneem, kan die teleskoopoog twee beelde van dieselfde voorwerp waarneem, waardeur 'n vis ook diepte kan sien net soos 'n mens. Behalwe die klein bietjie sonlig wat nog kan deurdring tot die waterlae waarin hierdie visse hul voedsel versamel, kan die teleskoopoë ook nog die fluoressensieskynsel van liggewende organismes waarneem. In die heel diepste lae, waar oë grotendeels oorbodig is, lewe daar diere wat feitlik heeltemal blind is. Die diepsee-inkvis ("Cirrothauma murrayi") en die diepseewalvis ("Dirophichtys storeri") is heeltemal blind. Lang voeldrade kompenseer vir die gebrek aan sig.

Verskillende diepsee-organismes het liggewende organe wat veral op die kop en die stert voorkom. Die lanterndraer ("Neoscopelus macrolepidotus") het nie net liggewende organe oor sy hele liggaam nie, maar ook op sy tong om die prooi na sy oopgesperde bek te lok. Die diepseeduiwel gebruik ook dié tegniek.

Die ligorgane lok nie net die prooi nie, maar word ook gebruik om vyande mee af te skrik, om 'n maat aan te lok vir voortplanting en om die onmiddellike omgewing te verlig. Behalwe sekere diepseevisse is diepsee-inkvisse, -seekwalle en -garnale ook met liggewende organe toegerus.

Byna alle phyla van die diereryk is in die diepsee verteenwoordig. Bodemsponse het 'n stewige skelet van fyn kieselnaalde of is met 'n glasnaald in die bodem geanker. Die venusmandjie ("Pheronema carpenteri") se vorm is so sierlik dat dit as 'n ornament in die handel verkoop word. Die holtediere (phylum Coelenterata) is ook goed verteenwoordig in die diepsee. Blomdiere (klas Anthozoa) soos see-anemone vorm veelkleurige tapyte op die bodem. Seesterre en ander stekelhuidiges (phylum Echinodermata) vorm dikwels groot kolonies op die seebodem.

Die weekdiere (phylum Mollusca) word veral deur die inkvisse verteenwoordig. Afgesien van die blinde soorte kan diepsee-inkvisse uitstekend sien. Hulle het ook 'n uitstekende verdedigingsmeganisme: sodra gevaar dreig, skei hulle 'n liggewende wolk uit wat dieselfde funksie het as die inkwolk van die inkvisse wat in die hoër waterlae lewe.

Die kreefagtiges word in die diepsee onder andere verteenwoordig deur die sprinkaankreef ("Squilla mantis"), 'n gedugte jagter wat meer as 20 cm lank word.

Die visse van die diepsee behoort tot verskillende families. Van die belangrikste soorte is die lanternvisse (familie Myctophidae), die verwante lanterndraers (familie Alepisauridae), wat 1,8 m lank word en die grootste salmagtige vis van die diepsee is, en die diepseewalvisse (familie Cetomimidae), wat 5 tot 15 cm lank word en ondanks hul swak oë goeie jagters is.

Heeltemal anders van vorm as alle tot nou toe bekende visse is die spinnekopvisse (familie Bathypteroidae). By die meeste lede van dié familie is die strale van die bors- en buikvinne so sterk verleng dat die visse daarmee oor die bodem kan loop om kos te soek. Vermoedelik dien die vinstrale ook as tas- en smaakorgane. Dié visse, wat ook naby die Kaap voorkom, is al op dieptes van 5 000 m met sleepnette uitgehaal.

Onder diepsee-afsettings word in die geologie gewoonlik verstaan alle sedimente wat in die see laer as die vastelandsplaat afgeset is. Dit vind dus plaas op 'n diepte van meer as 200 m. Drie diepseesones word onderskei: die batiale sone (200 tot 4 000 m), wat onderverdeel word in die epibatiale sone (200 tot 1 200 m) en die mesobatiale sone (1 200 tot 4 000 m); die abissale sone (4 000 tot 7 000 m), en die hadale sone (dieper as 7 000 m diep). Die verskillende diepsee-afsettings sluit klastiese, organogene en chemiese afsettings sowel as vulkaniese materiaal in.

Die meeste terrigene (van die land af aangevoerde) materiaal word op die vastelandsplaat afgeset. Tot op 'n diepte van ongeveer 2 000 m word daar nog blou slik aangetref wat gedeeltelik uit skulp-, gesteente- en mineraalfragmente bestaan. Onder gunstige omstandighede (nie dieper as 500 m nie) kan die groen mineraal gloukoniet hier gevorm word, waardeur groenslik of, indien die materiaal growwer is, groensand kan ontstaan. Hierdie groensand of gloukonietsand is 'n mineraal wat meestal op die vastelandsplaat ontstaan en gebruik word vir die maak van gietvorms. Aangevoerde kleideeltjies van die vasteland kan, as gevolg van hul besonder klein massa, baie ver in die see ingevoer word en hulle besink baie stadig. Die sedimenteringstempo op die seebodem is nie meer as 0,5 tot 0,05 mm per 1 000 jaar nie.

Uitgestrekte lae growwe materiaal word ook soms op die seebodem aangetref. Hierdie diepseesand of abissale sand het waarskynlik ontstaan deurdat groot hoeveelhede materiaal van die kontinentale helling (die epibatiale sone) waar die sediment as gevolg van die helling nie baie stabiel lê nie, ondertoe gegly het. Uit koolstofdaterings en opnames van die sedimentasietempo blyk dit dat nuwe lae ongeveer een keer elke 1 000 tot 10 000 jaar afgeset word.

Die diepseeklei (of abissale klei) van die seebodem bestaan uit fyn materiaal en het 'n rooi kleur. Die kleur bevat onder andere fyn materiaal wat in woestyne tydens stofstorms opgewaai is, bokant die see afgesak en besink het. Die rooi of diepbruin kleur is moontlik deels aan die woestynsand toe te skryf, en oksidasie veroorsaak ook verkleuring. Die klei bevat ook vulkaniese minerale van vulkaanuitbarstings wat sowel bo as onder die see-oppervlak plaasgevind het.

Dit is die diepseesediment wat die algemeenste voorkom. Die materiaal bestaan uit kalk- en kieselskelette van pelagiese (wat nie op die bodem lewe nie) organismes. Die belangrikste kalkskelette is afkomstig van baie klein diertjies, byvoorbeeld eensellige globigerina (Protozoa) met dik skulpe en vleuelslakke (Pteropoda) met baie dun skulpe. Omdat kalk in al hoe groter mate oplos namate die water dieper word, bereik die dun Pteropodaskulpies nooit die dieper seebodem nie. Hulle kan wel soms op 'n oseaniese bergrug in gekonsentreerde vorm voorkom en vorm dan op 'n diepte van tussen 700 en 3 500 m die sogenaamde pteropodeslib. Die globigerineskelette kom dieper voor (2 000 tot 5 000 m) en vorm, sodra die konsentrasie hoog genoeg is, die sogenaamde globigerineslib. Dieper as 5 000 m is daar feitlik geen kalkskelette nie.

Kieselsuurskelette word tot op 'n groot diepte gevind. In groot konsentrasies kan hulle 'n radiolarieëslib vorm.

Plantaardige organismes met kieselskelette is die diatome. Ná besinking kan hulle 'n diatoomslib vorm, veral in gebiede tussen die hoër breedtegrade, terwyl radiolarieëslib juis net in die warmer streke gevorm word. Dié verdeling hou verband met die temperatuurgevoeligheid van die organismes.

Sekere soorte klonte wat in groot konsentrasies op dele van die seebodem voorkom, kan van groot ekonomiese waarde wees. Die klonte het ontstaan nadat opgeloste stowwe om 'n kern neergeslaan en daaromheen saamgepak het.



</doc>
<doc id="129370" url="https://af.wikipedia.org/wiki?curid=129370" title="Sint Pieterskerk">
Sint Pieterskerk

Duisende Suid-Afrikaners besoek jaarliks die majestieuse Sint Pieterskerk (Italiaans: "Basilica Papale di San Pietro in Vaticano") in Rome. Tegnies is die kerk binne Die Vatikaan, of Vatikaanstad, 'n klein soewereine staat waarvan die gebied bestaan uit 'n ingeslote gebied binne die stadsgebied van Rome, Italië. In Engels staan die kerk bekend as die "" 

Dit is die grootste kerk van die Christendom. Hier vind die plegtigheidseremonies van die Rooms-Katolieke Kerk plaas: kroning van die Pous, die heiligverklaring van die Rooms-Katolieke heiliges en plegtige godsdiensbyeenkomste. Dit is gevolglik een van die grootste toeriste-aantreklikheid in Rome. 

Die St. Pieterskerk is egter om nog 'n rede belangrik. Die bou van die kerk het ook aanleiding gegee tot 'n gebeurtenis wat vir die hele Christelike wêreld diepgaande betekenis ingehou het, nl. die Hervorming. Om die kerk te kon bou, het die Rooms-Katolieke Kerk baie geld benodig. Dit het daartoe gelei dat die Duitse Dominikaanse monnik Johannes Tetzel (omstreeks 1465-1519) toestemming ontvang het om aflate te verkoop om geld in te samel. Dit was onder meer hierdie aflaatstelsel wat Martin Luther daartoe beweeg het om sy 95 stellinge op die deur van die Slotkerk in Wittenberg te spyker. 

Die eerste Sint Pieterskerk is reeds deur keiser Konstantyn die Grote gebou op die plek waar die apostel Petrus volgens oorlewering begrawe is. Hierdie kerk is in 326 ingewy en het bly staan tot 1450. Daar is toe besluit om 'n groter kerk te bou. Die drie grootste kunstenaars wat 'n aandeel gehad het in die bou van die nuwe Sint Pieterskerk is Bramante, Michelangelo en Bernini. 

Pous Julius II (1503 tot 1513) se bynaam was "Il Papa Terribile" (die verskriklike pous). Sy pontifikaat is gelukkig ook gekenmerk deur onder andere sy ambisieuse bouprojekte en die bevordering van die skone kunste.

Hy vra die Renaissance argitek Donato Bramante (ook bekend as Bramante Lazzari) om 'n nuwe kerk te ontwerp. In 1506 lê hy die fondament vir die nuwe Sint Pieterskerk.

Verskeie argitekte, onder andere die groot skilder Raphael, word aangestel deur Pous Leo X, om aan die projek te werk na Donato Bramante se afsterwe.

Michelangelo, een van die beroemdste kunstenaars van die Renaissance word deur Pous Paulus III aangestel om toesig te hou oor die bou van die kerk. Hy het verklaar dat hy geen betaling wou hê vir die werk nie, omdat hy dit doen "uit liefde vir God en as huldeblyk aan die apostel Petrus". Hy lewer enorme bydraes tot baie van die kunsskatte in die kerk. 

Die kerk is in 1626 ingewy, byna 200 jaar nadat met die bouwerk daaraan begin is. Maar selfs toe was die werk nog nie voltooi nie. Gian Lorenzo Bernini is aangestel as die argitek van die St. Pieterskerk'. Hy het onder andere die ovaalvormige piazza of plein ontwerp.




</doc>
<doc id="129371" url="https://af.wikipedia.org/wiki?curid=129371" title="Rasionalisme">
Rasionalisme

Die rasionalisme is 'n filosofiese stroming waarvan die vertrekpunt is dat die rede die enigste of vernaamste bron van kennis is. Die werklikheid het volgens rasionaliste 'n inherente redelike en logiese struktuur wat vanweë hierdie feit ook direk deur die verstand verstaan kan word sonder enige tussenkoms van iets anders as die denke self. Dit is in teenstelling met stelsels wat hoofsaaklik op openbaring of tradisie gebaseer is, of stelsels wat die ervaring aandui as die vernaamste kennisbron (empirisme). Hierdie stroming gedy veral in die 17de eeu in Europa, veral in Frankryk en Duitsland, terwyl die teenpool, die empirisme, veral populêr was in Groot-Brittanje. Die groot name binne die rasionalisme is René Descartes, Baruch Spinoza en Gottfried Leibniz. ‘n Tweede generasie rasionaliste sluit in Arnold Geulincx, Nicolas Malebranche en Christian Wolff.

Naas die filosofiese rasionalisme is daar ook 'n religieuse of godsdienstige rasionalisme wat die geloofswaarhede wil (laat) verantwoord via die persoonlik denke. Ook die Middeleeuse leer van die "fides quaerens intellectum" (die geloof wat na die rede soek) word binne die religieuse domein wel as rasionalisme beskou.

Die rasionalisme word in die klassieke antieke tye veral inhoud gegee deur filosowe wat skepties teenoor ervaring as bron van kennis staan. Hiervan was Plato die bekendste, maar nie die enigste nie. ‘n Belangrike wegbereider van Plato was Parmenides. Parmenides kan beskou word as die eersteontoloog of metafisikus. Waar vroeër natuurfilosowe hulself fokus op die verklaring van die natuurverskynsels rondom hulle, fokus Parmenides homself op die begrip van die syn of synde self. Om tot insig te kom in die ware syn, maak hy slegs gebruik van die denke en verwerp die sintuiglike "skynwêreld" as 'n foutiewe bron. Die syn of synde is volgens Parmenides altyd één, onbeweegbaar, ondeelbaar en volmaak. Waargenome dinge kom egter altyd voor as 'n veelheid, veranderlik, deelbaar en onvolmaak, daarom dat die waarneming ook aan ons geen kennis kan voorsien nie. Die filosoof moet bloot deur te dink en die volg van logiese reëls tot insig kom.

Plato bou op Parmenides en kombineer dit verder met die insigte van Herakleitos. Plato interpreteer Herakleitos as 'n filosoof wat die mening huldig dat alles rondom ons beweeg en verander en dat dus niks één bly nie. "Ons kan nooit twee keer deur dieselfde rivier stap nie" volgens Herakleitos (konsep van alles vloei - "panta rhei"). Tog stel Plato dit dat die mens in staat is om vaste en sekere kennis te verkry oor bepaalde sake, ondanks daarvan dat alles wat ons in die ervaring teëkom veranderlik is. Hieruit besluit Plato dat kennis gefundeer moet word in iets anders as die sintuiglike wêreld, naamlik in die denke, en meer konkreet in die herinneringe van die Idees wat die mens al besit van voor sy geboorte, maar slegs vergeet is ("anamnese"). Bekend is sy allegorie van die grot waarin hy metafories die tog beskryf wat die filosoof moet aflê. Die filosoof moet die sintuiglike illusies oorkom en opgaan na dieIdeëwêreld en daar via die rede die Idee self aanskou om tot ware kennis te kom. Die platonisme het in die verdere geskiedenis van die filosofie 'n groot invloed. Dit blyk byvoorbeeld uit die neoplatonisme van Plotinus.

Ook in die Middeleeue was die rasionalisme van belang. Teoloë soos Augustinus van Hippo neem die Ideëleer van Plato oor, maar in 'n aangepaste vorm. So plaas hy die Idees nie in 'n aparte (intelligente) wêreld nie, maar in God self. Deur die lig van God was die mens in staat tot kennis. Kennis moes dan ook gesoek word in die rede, die deel van die mens wat die nouste aansluit by God. 'n Ander tendens wat aantoon dat ook in die vroeë Middeleeue 'n sterk rasionalistiese denke aanwesig was, is te vind in die werk van Berengarius van Tours. Berengarius prys die logika en dialektiek in "De sacra coena adversus Lanfrancum" as hoogte goed en gebruik dit selfs om Christelike dogmas soos die transsubstansiasie te kritiseer. Hy word onder andere deur Lanfranc van Bec, waarteen hy in 'n vroeë werk skryf, beskuldig van die feit dat hy die kerklike gesag nie erken nie. Sy eie, 'rasionele' weergawe van die doktrine word in 1050 deur die Rooms-Katolieke Kerk verwerp. Hierdie dialektiese denkers, wat die logika 'n besonderse gesag gee, staan teenoor sogenaamde fideïste wat stel dat die rede nie van enige nut was vir geloofsartikels is nie. Voorbeelde van fideïste in hierdie tyd was Petrus Damiani en Manegold van Lautenbach.

Verder voorbeelde van Middeleeuse rasionalisme is byvoorbeeld ook die ontologiese godsbewys wat deur Anselmus van Kantelberg in "Proslogion" (1078) geformuleer is, wat bloot op die basis van konsepte en denke die (noodsaaklike) bestaan van God probeer aantoon het. Die mees tipiese element van die Middeleeuse rasionalisme, wat in die moderne tyd ook verdwyn het, is dat kennis hier sterk gebaseer word op die gesag (van die Kerk en vroeëre teoloeë) en openbaringe (van uit die Bybel).

In die latere Middeleeue, byvoorbeeld tydens die opkoms van die skolastiek sal die rasionalisme in belanrikheid afneem, hoewel, dit nog grotendeels behoue bly. Dit word vanaf die 13de eeu gekombineer met insigte van Aristoteles, wat as empiris beskou kan word. Die nominalisme van Willem van Ockham, waarin konsepte nie meer as onafhanklike Idees (in God) gesien word nie, maar as produkte van die menslike gees, kan beskou word as 'n oorgang na die moderne rasionalisme.

Die rasionalisme word veral hoog geag in die tydvak van René Descartes, Baruch Spinoza en Gottfried Leibniz. In hierdie tydvak neem die belang geheg aan rol van God in die filosofie af. Ten spyte hiervan bly God nog steeds as uiteidelike fondament aangesien die rede beskou word as in staat tot sekere kennis, omdat dit so deur God geskape is. 'n Ander belangrike nuwe element in hierdie filosofie was die opkoms van die moderne wetenskap en die wetenskaplike metode. Dit het vir 'n groot opbloei van die empirisme gesorg, waardeur daar 'n ware stryd ontstaan tussen die rasionalisme en empirisme wat eers deur Immanuel Kant besleg sal word.

Die rasionalisme beskou veral die moderne wiskunde as betekenisvolle voorbeeld vir die denkrigting. Descartes streef byvoorbeeld na 'n "Mathesis Universalis" en Leibniz na 'n "Scientia Generalis". In D"iscours de la Méthode" (1637) verduidelik Descartes sy visie vir 'n nuwe, metode om te volg vir die filosofie asook vir elke wetenskap waarvolgens die wiskunde as sentrale voorbeeld dien. Belangrik is veral die konstruktiewe element in die wiskundige metode, waarvolgens mens vertrek van enkele basisbeginsels, "axiomas", waarop verder gebou word en tot nuwe "bewyste" stellings daargestel word. Hierdeur moet mens wel eers vaste vertrekpunte vind van waaruit mens nuwe stellings kan bewys. Hierdie vertrekpunte ondersoek Descartes in sy werk "Meditationes de prima philosophia" (1641). Hierin betoog hy dat via 'n metodiese twyfel, waarvolgens 'n mens alles waarin enigsins twyfel is as onseker verwerp moet word, 'n reeks helder en welonderskeide beginsels geidentifiseer kan word ("des idées claires et distinctes"). Hiervolgens kom Descartes dan ook tot sy beroemde stelling "ek dink dus bestaan ek."Descartes meen dit is onmoontlik om te twyfel aan die feit dat die mens dink. So het Descartes dan sy eerste sekerheid. Vervolgens probeer hy die bestaan van God te bewys via 'n reeks godsbewyse. Wanneer God bewys is, is eweneens die bestaan van die buitewêreld seker. Dat die filosofiese skeptisisme waar sou wees, en dus die buitewêreld eindelik 'n illusie is, strook nie met die gegewe dat God 'n waaragtige en goeie God is wat die mens nie wil bedrieg nie. Hierdeur kan verseker word dat mens nie bedrieg word nie.

Die rasionalisme word nog verder uiteengesit deur Leibniz en Spinoza. Leibniz is daarvan oortuig dat as ons die wiskundige metode net korrek sou toepas, ons alle probleme, soos politieke en sosiale, sou kon oplos asof ons die beginsituasie bloot moes invoer in 'n masjien en die antwoord daar eenduidig uit sou kom. Spinoza sal die rasionalistiese model uitwerk in sy "magnum opus", naamlik die "Ethica" (1678). Hierin pas hy die metode van Descartes sorgvuldig toe en probeer sy filosofiese stellings werklik te bewys asof dit om wiskundige stellings gaan. Hy vertrek van 'n reeks duidelik geformuleerde axiomas en lei daar stap vir stap sy gevolgtrekkings daaruit af.

Die wens van die rasionalisme om alle wetenskappe na die wiskundige model te hervorm, misluk. Vinning blyk dit dat baie wetenskappe, soos die skeikunde en natuurkunde, veel sterker op die ervaring steun as wat die rasionaliste wil toegee. Isaac Newton sal byvoorbeeld onomwonde in sy "Philosophiae Naturalis Principia Mathematica" (1687) dat hy die rasionalisme verwerp. Hy betoog dat mens die axiomas en eerste beginsels nie moet sien as vanselfsprekend en suiwer intellektueel insigtelike gegewens nie, maar dit daarenteen "afgelei" moet word uit die ervaring self. Bekend is byvoorbeeld sy uitspraak: "Hypotheses non fingo" (moet nie raamwerke vir hipoteses stel nie). So pas Newton perfek in die opponerende stroming van die empirisme. 'n Empiristiese filosoof soos John Locke sal in sy "Essay concerning Human Understanding" (1690) dan weer stel dat die menslike gees geen aangebore idees besit, maar slegs 'n skoon blad ("tabula rasa") is, waarop die kennis "geskryf" word deur die opdoen van ervaring.

Die dooiepunt tussen die rasionalisme en empirisme word opgehef in die werk van Immanuel Kant en sy transendentale idealisme. Hoewel Kant van oorsprong ook 'n rasionalis was, herbedink hy sy posisie toe hy in kontak kom met die werk van die empiristiese filosoof David Hume. Hy gaan wel nie sover om die empirisme in sy radikale vorm, soos Hume dit vorm gee, te aanvaar nie. Die empirisme kon die suksess van die wetenskap volgens Kant immers nie verklaar nie. Daarom kom hy in sy " Kritik der reinen Vernunft" (1781) as die ware tot 'n sintese van beide strominge. Kennis kom tot stand deur 'n kombinasie van die rede en die ervaring. Kennis kan nie sonder ervaring omdat die andersins inhoudsloos en leeg sou wees, want daar is geen vaste ingebore kennis nie. Andersyds kan kennis ook nie sonder die rede, want dan sou die mens nooit in staat wees die stroom van ervarings op aanvaarbare manier te orden en te interpreteer. Ervaring is dus nodig, maar dit word ewegoed bewerk deur die kategorieë van die verstand.

Die rasionalisme het as filosofiese stroming na Kant amper heeltemal verdwyn. Daar is geen werklike groot filosofiese figure wat hulself volkome met die rasionalistiese program vereenselwig nie, soos Descartes dit gedoen het nie. Tog tipeer Karl Popper sy wetenskapsfilosofie in die 20ste eeu tog as 'n "kritiese rasionalisme". Hy wil homself veral distansieer van die klassieke empirisme in die wetenskapsfilosofie en stel dat die wetenskaplike altyd eers van 'n teoretiese hipotese moet vertrek en nie van "suiwere waarnemings" nie. Ook die filosoof Laurence BonJour verdedig 'n beskeide variant van die rasionalisme. Verder het die stelling van die rasionalisme dat (bepaalde) kennis aangebore is, ook nog sy voorstanders soos in die denke van Noam Chomsky en Jerry Fodor.



</doc>
<doc id="129384" url="https://af.wikipedia.org/wiki?curid=129384" title="Takealot.com">
Takealot.com

Takealot.com is 'n elektroniese handelsmaatskappy wat gestig is op 15 Junie 2011 na die suksesvolle verkryging van 'n bestaande elektroniese handelsmaatskappy met die naam Take2. Takealot het vinnig begin groei in 2014 na 'n belegging van $ 100 miljoen van Tiger Global. In dieselfde jaar het Takealot vir Superbalist.com verwerf, 'n ontwerp en modewebwerf. En vir Mr Delivery, wat hulle toegang tot 'n logistieke netwerk gegee het. 

Op 1 May 2015 het Takealot saamgesmelt met Kalahari.com, nog 'n elektroniese handelsmaatskappy besit deur Naspers. Naspers is tans die meerderheidsaandeelhouer (53,6%) in Takealot. 



</doc>
<doc id="129385" url="https://af.wikipedia.org/wiki?curid=129385" title="Brodarica">
Brodarica

Brodarica is 'n dorp geleë suid van Šibenik, Kroasië, op die Adriatiese See kus oor die eiland van Krapanj, by die D8 staatpad. In 2011 het die dorp 'n bevolking van 2,534.


</doc>
<doc id="129386" url="https://af.wikipedia.org/wiki?curid=129386" title="Afrikanasiesbeker 1996">
Afrikanasiesbeker 1996

Die Afrikanasiesbeker 1996 is van 13 Januarie tot en met 3 Februarie 1996 in Suid-Afrika aangebied. 15 spanne vanuit verskeie Afrikalande het aan die toernooi deelgeneem.

Dit was die 20ste aanbieding van die CAF se Afrikanasiesbeker-toernooi en die eerste keer wat Suid-Afrika die geleentheid kry om as gasheer op te tree voordat hulle ook die 2013-toernooi aangebied het.

Suid-Afrika se Bafana-Bafana wen die trofee nadat hulle Tunisië op 3 Februarie in die ENB-stadion met 2–0 verslaan en sodoende hulle eerste Afrikatitel inpalm; Suid-Afrika het daarmee ook vir die FIFA Sokker-Konfederasiebeker in 1997 in Frankryk gekwalifiseer. Zambië eindig in die derde en Ghana in die vierde plek.

Nadat die titelhouer Nigerië weens Suid-Afrika se gasheerskap nie aan die toernooi wou deelneem nie, is Guinee gevra om deel te neem, maar het weens 'n gebrek aan voorbereidingstyd geweier.

Oorspronklik is Kenia deur CAF as gashouer vir die toernooi aangewys, maar het dit later weens die regering se gebrek aan finansiële ondersteuning en die agterstand in die verbetering van fasiliteite teruggegee, waarvolgens Suid-Afrika as gashouer aangewys is.

Die wedstryde is in vier stede en in vier stadions gespeel:

Die Wedstryde was in twee fases opgedeel, naamlik die groepuitdunne en die uitklopfase.

15 spanne het aan die groepuitdunne deelgeneem. Die boonste twee spanne in elke groep dring na die tweede rondte (die uitklopfase) deur.



</doc>
<doc id="129387" url="https://af.wikipedia.org/wiki?curid=129387" title="Suid-Afrikaanse munisipale verkiesing van 1995–96">
Suid-Afrikaanse munisipale verkiesing van 1995–96

Die Suid-Afrikaanse munisipale verkiesing van 1995–96 is in 1995 en 1996 gehou. Meer as 11 000 setels is bestry, waarvan die African National Congress 6 032, die Nasionale Party 1 814, die Inkatha-Vryheidsparty 754 en die Demokratiese Party 138 gewen het.

Die verkiesings is op 1 November 1995 in die meeste munisipaliteite van die land gehou, maar op 29 Mei 1996 in die Wes-Kaap en op 26 Junie 1996 in KwaZulu-Natal weens geskille oor grensafbakenings vertraag gehou.


</doc>
<doc id="129388" url="https://af.wikipedia.org/wiki?curid=129388" title="Diktegroei">
Diktegroei

In teenstelling met die diereryk, waar groei plaasvind net tot die dier volwasse is, kan plante onbeperk aanhou groei. Bome – die grootste plantsoort – kan hoogtes van 110 meter en meer bereik. Ter wille van stewigheid moet die plant se lengte- en diktegroei mekaar aanvul. By tweesaadlobbige plante vind diktegroei deur die vorming van hout plaas. Hout word deur die delingsweefsel wat in die stingel geleë is – na binne gevorm, terwyl die basweefsel na buite gevorm word. Die buitenste laag van die weefsel sterf telkens weer af en vorm so die bas van die boom. Onder die skorslaag lê die hout, 'n homogene en stewige weefsel. By eensaadlobbige plante, waar die delingsweefsel wat vir houtvorming verantwoordelik is, ontbreek, vind daar slegs in uitsonderlike gevalIe diktegroei plaas.

By die meeste eensaadlobbige plante, soos palms; vind lengte- en diktegroei afsonderlik plaas. In die eerste periode vind net diktegroei (primêre diktegroei) plaas. Ná ontkieming word 'n knolvormige stingel met 'n blaarroset gevorm. Die knol of voet hou dan aan groei totdat die uiteindelike dikte van die toekomstige boom bereik is. Daarna begin die lengtegroei. Op 'n latere leeftyd vind byna geen diktegroei meer plaas nie. 'n Paar spesies van die leliefamilie is egter uitsonderings op dié reël. Hierdie plante, onder meer die aalwyn, die garingboom en die draakbloedboom "(Dracaena draco)." ondergaan net soos tweesaadlobbige plante diktegroei op 'n latere leeftyd (sekondêre diktegroei). By die draakbloedboom word op enige afstand van die top af delingsweefsel (kambium) in die baslaag gevorm. Dit vorm dan 'n aantal "vaatbundels", wat soms in 'n geslote ring verenig. Op die Kanariese Eilande is eksemplare van die bome wat 'n omtrek van 15 meter het.

By die tweesaadlobbige plante vind lengte- en diktegroei gelyk plaas. Diktegroei kan onbepaald voortduur, sodat bome geweldige afmetings kan aanneem. By plante met 'n korter lewensduur, soos die kruidagtiges, kom dié vorm van diktegroei ook voor. Daar ontstaan altyd eers 'n dun stingel, wat dan geleidelik dikker word as gevolg van die verdelingsaktiwiteite van die kambiumweefsel. In teenstelling met die meeste selle in die plant hou die kambium voortdurend na twee kante toe met seldeling aan.

In die stingel van tweesaadlobbiges kan al die selle net dig by die top, waar lengtegroei plaasvind, groei en verdeel. Die meeste ander plantselle het reeds hulle bepaalde grootte en vorm bereik en is ten volle gedifferensieer. 'n Uitsondering is enkele sellae in die vaatbundels, waaruit die eerste diktegroei plaasvind. Dit is klein, dunwandige selle, wat met deling nuwe basselle na buite toe en houtselle na binne toe vorm. Die eerste hout word primêre hout genoem. Tydens die verdikking van die stingel brei die kambium in die ruimtes tussen die vaatbundels (die murgstrale) uit. Die murgstraalselle, wat by die kambium binne die vaatbundels aansluit, herwin hulle vermoë om te verdeel en begin om as kambiumselle te funksioneer. Na buite word basweefsel en na binne houtweefsel gevorm. Die kambium wat later gevorm word (sekondêre kambium), word interfassikulêre kambium genoem (dit lê tussen die vaatbundels), in teenstelling met die kambium wat eerste gevorm is, die primêre of fassikulêre kambium, wat in die vaatbundels lê. 

So ontstaan 'n ononderbroke ring – wat in 'n dwarssnee sigbaar is – van kambiumweefsel in die stingel van tweesaadlobbige plante, waaruit telkens nuwe hout- en basselle gevorm word. Anders as by jong stingels waar ŉ ring van vaatbundels in ŉ dwarssnee gesien kan word, is daar nou ononderbroke ringe van hout- en basselle.

Die plek waar diktegroei plaasvind, naamlik 'n dun, ringvormige sellaag, en die feit dat die plantsel met sy verdikte wand moeilik veranderbaar is, het 'n invloed op die meganisme van die diktegroei. Omdat daar voortdurend na binnetoe hout gevorm word, word die kambiumring op 'n bepaalde oomblik te nou om al die gevormde hout te bevat. Deur deling ontstaan daar daarom steeds nuwe kambiumselle, wat die ring wyer maak (dilatasie). 

Aangesien die omvang van die hout en die kambium steeds groter word namate diktegroei plaasvind, moet die basweefsel wat na buite gevorm is, ook saamgroei. Die bas bestaan egter net soos die ander plantdele uit selle wat reeds gedifferensieer is en nie meer in staat is om te verdeel nie. Dit word gedeeltelik deur die vorming van nuwe kambiumweefsels (dilatasiekambuim) in die murgstrale vervang. Dié weefsels staan loodreg op die kambiumweefseldrade wat reeds aanwesig is, en deur seldeling word die omtrek inderdaad groter. Die delingsaktiwiteit van die dilatasiekambuim is egter meestal nie voldoende om by die veel vinniger houtvorming aan die binnekant by te hou nie. Deur die toenemende druk van die sentrale houtmassa word die selle van die basweefsel platgedruk, en uiteindelik skeur die bas. 

Om te voorkom dat bakterieë die boom deur die barste binnedring of dat die boom uitdroog, word daar voordat skeure in die bas vorm, 'n nuwe soort kambium, die kurkkambium, gevorm. Die selle van hierdie kambium lê langs die buiteomtrek en vorm kurkselle na die buitekant toe. Dit is klein selle met 'n kort lewensduur en 'n dik wand waarvan die grootste deel uit kurkstof bestaan. Die kurk vorm 'n ondeurdringbare laag vir bakterieë en beskerm die plant teen uitdroging en koue. Die plantstingel, wat tot in dié stadium groen was, verkleur na bruin. Tussen die kurkselle kom klein openinge, die lentiselle, voor. Hulle sorg vir voldoende gaswisseling tussen die stingelweefsel en die buitelug. Die kurkvorming kan so sterk wees dat die boom ongevoelig vir veldbrande kan word. Hierdie verskynsel kom by die sequoia "(Sequoia sempervirens)" in Noord-Amerika en by baie ander boomsoorte in die trope voor. 

Die kurkeik "(Quercus suber)" lewer kurk vir tegniese gebruik. Die gebruik van kurk in visnette en vlotte was al onder die Romeine en die Grieke bekend. In die Middeleeue het kurk in Wes-Europa en Engeland bekend geword deur die toedoen van die Portugese. Kurk word nie meer so dikwels as voorheen as isolasiemateriaal of vir die verseëling van bottels gebruik nie omdat dit al hoe meer deur kunsstowwe vervang word. 

Omdat houtvorming en die gepaardgaande verwyding van die kambiumring steeds voortduur, ontstaan daar van tyd tot tyd spanning in die bas en moet daar steeds kurkvorming plaasvind. Die basweefsel wat buite die kurkselle lê, sterf af en vorm die bas van die boom. Daar kom voortdurend stukke hiervan los. Die basweefsel wat werklik funksioneer, is maar baie dun en word dikwels net een jaar oud.

Die houtselle wat deur die ring van kambiumselle gevorm word, vorm saam die sekondêre hout. By meerjarige plante soos bome en struike word daar elke jaar nuwe houtselle gevorm. So ontstaan die verhoute stam van die plante. Die vorming van houtselle vind egter nie in dieselfde mate in die verskillende seisoene plaas nie. In die lente, wanneer daar 'n sterk opwaartse sapstroom in die plant is, word groot, dunwandige selle gevorm, en in die herfs is die selle kleiner en het hulle dikker wande. Tydens die winter kom die groei tot stilstand en rus die kambuim. Die daaropvolgende lente word opnuut groot selle gevorm, en by ouer stamme is die oorgang van groot na klein houtselle duidelik sigbaar. So 'n jaarring kan dikwels met die blote oog gesien word. In die trope is ŉ soortgelyke oorgang in die hout sigbaar omdat die grootte van die selle in die nat en die droë tye van die jaar verskillend is. Die studie van jaarringe word dendrochronologie genoem.

Omdat die vorming van groot selIe van die temperatuur afhang, kan daar uit die verhouding tussen die aantal groot en klein selle vasgestel was of die somer van 'n bepaalde jaar warm of koud was. Jaarringe van bome openbaar daardeur nie net iets oor die ouderdom van die boom self nie, maar ook oor die klimaat en die periode waarin die boom geleef het. 

Die gevormde hout bly, in teenstelling met die bas, langer behoue. Die boomstam bestaan dan ook grotendeels uit hout. Die gedeelte wat vir die vervoer en berging van voedingstowwe verantwoordelik is, lê dig teen die kambium en word spinthout genoem. Die kernhout, wat meer na binne lê en uit dooie selle bestaan, bevat allerhande stowwe wat die duursaamheid van die hout verhoog. Dit is daarom veral die kernhout wat handelswaarde het. In beginsel kan die proses wat hierbo verduidelik is, onbepaald aanhou. Bome kan op dié manier reusagtig groot en baie oud word. In Kalifornië is voorbeelde van die reeds genoemde sequoia aangetref wat meer as 3 000 jaar oud is en 'n deursnee van 9 meter en 'n hoogte van meer as 110 meter het. 

Die kremetart- en die geelhoutboom is bekend as Suid-Afrika se boomreuse. Die kremetart "(Adansonia digitata)" kom veral in die "Limpopo-provinsie" voor. Die stam van die kremetart word geweldig dik en kan 'n omtrek van tot 27 meter hê. Die bome word egter selde hoër as 21 meter. Die geelhoutboom word nie so dik nie maar word baie hoër. Die outeniekwageelhoutbome wat in die Knysnawoud voorkom, staan bekend as die "reuse van die bos", en kan tot 60 meter hoog word.



</doc>
<doc id="129390" url="https://af.wikipedia.org/wiki?curid=129390" title="Krieketwêreldbeker 1975">
Krieketwêreldbeker 1975

Die Krieketwêreldbeker 1975 het van 7 tot en met 21 Junie 1975 in Engeland plaasgevind. Dit was die eerste krieketwêreldbeker in internasionale eendagkrieket (EDI) wat deur die Internasionale Krieketkonferensie (IKK) aangebied is. Die Krieketwêreldbeker 1975 is deur die Britse finansiële en versekeringsmaatskappy Prudential plc geborg en staan dus amptelik as die Prudentialbeker 1975 bekend.
Agt nasionale krieketspanne het aan die Krieketwêreldbeker 1975 deelgeneem: Die destydse ses toetskrieketlande (Australië, Engeland, Indië, Nieu-Seeland, Pakistan en Wes-Indië), saam met die voorste geassosieerde lid Sri Lanka en, vir die enigste keer, Oos-Afrika. Vir die Oos-Afrikaanse span is krieketspelers uit die lande Kenia, Tanzanië, Uganda en Zambië uitgenooi. Die spanne is in twee groepe van vier spanne elk verdeel, waarvan elke span een keer teen al die ander spanne van die groep gespeel het. Die boonste twee spanne van elke groep het hierna vir die halfeindrondte gekwalifiseer en die wenners van hierdie wedstryde het in die eindstryd ontmoet. Elke wedstryd het uit 60 boulbeurte per span bestaan en is in tradisionele wit klere en met rooi balle gespeel; almal is bedags gespeel en het dus vroeg in die oggend begin.

Die konsep van eendagkrieket was nog in die vroeë stadiums en tussen 1971 en 1975 is net 18 sulke wedstryde tussen die toetslande beslis. Suid-Afrika kon nie aan die krieketwêreldbeker deelneem nie as gevolg van 'n sportboikot teen dié land.

Engeland, Nieu-Seeland, Wes-Indië en Australië het vir die halfeindrondte gekwalifiseer en dit was tot dusver die enigste krieketwêreldbeker, waartydens geen span van die Indiese subkontinent vir die uitklopfase kon kwalifiseer nie. Australië het Engeland en Wes-Indië het Nieu-Seeland geklop, voordat Wes-Indië – die gunsteling vóór dié toernooi – Australië in die eindstryd op Lord’s in Londen met 17 lopies verslaan en sodoende die eerste krieketwêreldbekerwenners geword het.

Die openingswedstryd van die toernooi is deur een van die mees bisarre kolfpogings in die eendaggeskiedenis, Indië se Sunil Gavaskar s'n, gekenmerk. Nadat Engeland 334/4 aangeteken het, met Dennis Amiss wat 137 lopies behaal het, het Gavaskar deur die volle 60 boulbeurte geslaan vir 36 lopies nie uit nie, met verskeie invalle van ongelukkige Indiese aanhangers tot gevolg.

Volgens die IKK het net Engeland aan die nodige vereistes voldoen om die eerste drie krieketwêreldbekertoernooie van 1975, 1979 en 1983 te huisves, vervolgens is dié toernooie aan Engeland toegeken.

Die volgende agt spanne het vir die Krieketwêreldbeker 1975 gekwalifiseer: Australië, Engeland (gasheer), Indië, Nieu-Seeland, Pakistan en Wes-Indië het as volle lede van die Internasionale Krieketkonferensie met toetskrieketstatus outomaties vir die Krieketwêreldbeker 1975 gekwalifiseer. Sri Lanka en Oos-Afrika was die enigste twee spanne sonder toetsstatus en is uitgenooi om die oorblywende twee plekke te vul.

Die eerste krieketwêreldbeker is in Engeland se ses tradisionele toetskrieketstadions beslis. Altesaam 15 wedstryde is tydens die Krieketwêreldbeker 1975 gespeel, waarvan twee halfeindstryde en een eindstryd.

In twee groepe van vier spanne elk het elke span een keer teen al die ander spanne wedstryde beslis; vir 'n oorwinning is vier punte, terwyl vir 'n gelykop of geen uitslag twee punte toegeken is. Die twee boonste spanne van albei groepe het vir die halfeindrondte gekwalifiseer, waarvan albei wenners tot die eindstryd gevorder het. Altesaam 15 wedstryde is beslis, waarvan 12 tydens die groepfase en drie in die uitklopfase, insluitende die eindstryd.

Hierdie tabel toon die finale puntestand van al die agt deelnemende nasionale krieketspanne ná die Krieketwêreldbeker 1975.




</doc>
<doc id="129391" url="https://af.wikipedia.org/wiki?curid=129391" title="Krieketwêreldbeker 1979">
Krieketwêreldbeker 1979

Die Krieketwêreldbeker 1979 het van 9 tot en met 23 Junie 1979 in Engeland plaasgevind. Dit was die tweede krieketwêreldbeker in internasionale eendagkrieket (EDI) wat deur die Internasionale Krieketkonferensie (IKK) aangebied is en die tweede in Engeland. Dié land het voorheen die toernooi van Krieketwêreldbeker 1975 gehuisves. Die Krieketwêreldbeker 1979 is deur die Britse finansiële en versekeringsmaatskappy Prudential plc geborg en staan dus amptelik as die Prudentialbeker 1979 bekend.
Die toernooi se formaat van 1975 het onveranderd gebly en agt nasionale krieketspanne het aan die Krieketwêreldbeker 1979 deelgeneem, waartydens 15 wedstryde beslis is. Die spanne is in twee groepe van vier spanne elk verdeel, waarvan elke span een keer teen al die ander spanne van die groep gespeel het. Die boonste twee spanne van elke groep het hierna vir die halfeindrondte gekwalifiseer en die wenners van hierdie wedstryde het in die eindstryd ontmoet. Elke wedstryd het uit 60 boulbeurte per span bestaan en is in tradisionele wit klere en met rooi balle gespeel; almal is bedags gespeel en het dus vroeg in die oggend begin.

Die verdedigende kampioen Wes-Indië wen op 23 Junie met 92 lopies teen Engeland op Lord’s in Londen en het sodoende hul tweede titel ingepalm. Nieu-Seeland en Pakistan was die ander twee semi-finaliste.

Suid-Afrika kon nie aan die krieketwêreldbeker deelneem nie as gevolg van 'n sportboikot teen dié land. Die nasionale krieketspan van Kanada het vir die eerste keer aan 'n krieketwêreldbekertoernooi deelgeneem. Al die ander spanne het vir 'n tweede keer aan 'n krieketwêreldbekertoernooi deelgeneem.

Volgens die IKK het net Engeland aan die nodige vereistes voldoen om die eerste drie krieketwêreldbekertoernooie van 1975, 1979 en 1983 te huisves, vervolgens is dié toernooie aan Engeland toegeken.

Die volgende agt spanne het vir die Krieketwêreldbeker 1979 gekwalifiseer: Australië, Engeland (gasheer), Indië, Nieu-Seeland, Pakistan en Wes-Indië het as volle lede van die Internasionale Krieketkonferensie met toetskrieketstatus outomaties vir die Krieketwêreldbeker 1979 gekwalifiseer. Sri Lanka en Kanada was die enigste twee spanne sonder toetsstatus en het gekwalifiseer omdat hulle die IKK-trofee-eindstryd in 1979 bereik het. Sri Lanka het sy toetsstatus in 1982 ontvang. Oos-Afrika, wat aan die eerste krieketwêreldbeker deelgeneem het, kon nie vir hierdie krieketwêreldbeker kwalifiseer nie, dus het – vir die enigste keer in die toernooi se geskiedenis – geen Afrikaspan deelgeneem nie.

Die tweede krieketwêreldbeker is in Engeland se ses tradisionele toetskrieketstadions beslis. Altesaam 15 wedstryde is tydens die Krieketwêreldbeker 1979 gespeel, waarvan twee halfeindstryde en een eindstryd.

In twee groepe van vier spanne elk het elke span een keer teen al die ander spanne wedstryde beslis; vir 'n oorwinning is vier punte, terwyl vir 'n gelykop of geen uitslag twee punte toegeken is. Die twee boonste spanne van albei groepe het vir die halfeindrondte gekwalifiseer, waarvan albei wenners tot die eindstryd gevorder het. Altesaam 15 wedstryde is beslis, waarvan 12 tydens die groepfase en drie in die uitklopfase, insluitende die eindstryd.

Hierdie tabel toon die finale puntestand van al die agt deelnemende nasionale krieketspanne ná die Krieketwêreldbeker 1979.




</doc>
<doc id="129392" url="https://af.wikipedia.org/wiki?curid=129392" title="Krieketwêreldbeker 1983">
Krieketwêreldbeker 1983

Die Krieketwêreldbeker 1983 het van 9 tot en met 25 Junie 1983 in Engeland en Wallis plaasgevind. Dit was die derde krieketwêreldbeker in internasionale eendagkrieket (EDI) wat deur die Internasionale Krieketkonferensie (IKK) aangebied is en die derde in Engeland. Dié land het voorheen die toernooie van 1975 en 1979 gehuisves. Die Krieketwêreldbeker 1983 is deur die Britse finansiële en versekeringsmaatskappy Prudential plc geborg en staan dus amptelik as die Prudentialbeker 1983 bekend.
Agt nasionale krieketspanne het aan die Krieketwêreldbeker 1983 deelgeneem, waartydens 27 wedstryde beslis is. Die spanne is in twee groepe van vier spanne elk verdeel, waarvan elke span twee keer teen al die ander spanne van die groep gespeel het. Die boonste twee spanne van elke groep het hierna vir die halfeindrondte gekwalifiseer en die wenners van hierdie wedstryde het in die eindstryd ontmoet. Elke wedstryd het uit 60 boulbeurte per span bestaan en is in tradisionele wit klere en met rooi balle gespeel; almal is bedags gespeel en het dus vroeg in die oggend begin.

Indië wen op 25 Junie met 43 lopies teen die verdedigende kampioen Wes-Indië op Lord’s in Londen en het sodoende hul eerste titel ingepalm. Engeland en Pakistan was die ander twee semi-finaliste.

Suid-Afrika kon nie aan die krieketwêreldbeker deelneem nie as gevolg van 'n sportboikot teen dié land. Die nasionale krieketspan van Zimbabwe het vir die eerste keer aan 'n krieketwêreldbekertoernooi deelgeneem. Al die ander spanne het vir 'n derde keer aan 'n krieketwêreldbekertoernooi deelgeneem.

Volgens die IKK het net Engeland aan die nodige vereistes voldoen om die eerste drie krieketwêreldbekertoernooie van 1975, 1979 en 1983 te huisves, vervolgens is dié toernooie aan Engeland toegeken. Indië het egter voorgestel dat hulle die derde Krieketwêreldbeker moet aanbied, maar die meeste IKK-lede het gemeen dat Engeland 'n meer geskikte plek was weens die langer dagligtydperk in Junie. Dit het beteken dat 'n wedstryd binne een dag voltooi kon word.

Die volgende agt spanne het vir die Krieketwêreldbeker 1983 gekwalifiseer: Australië, Engeland (gasheer), Indië, Nieu-Seeland, Pakistan, Sri Lanka en Wes-Indië het as volle lede van die Internasionale Krieketkonferensie met toetskrieketstatus outomaties vir die Krieketwêreldbeker 1983 gekwalifiseer. Zimbabwe was die enigste span sonder toetsstatus en het gekwalifiseer omdat hulle die IKK-trofee in 1982 gewen het.

Engeland het 26 wedstryde op 14 verskeie plekke in 13 stede gehuisves, terwyl Wallis een wedstryd op een plek aangebied het.

In twee groepe van vier spanne elk het elke span twee keer teen al die ander spanne wedstryde beslis; vir 'n oorwinning is vier punte, terwyl vir 'n gelykop of geen uitslag twee punte toegeken is. Die twee boonste spanne van albei groepe het vir die halfeindrondte gekwalifiseer, waarvan albei wenners tot die eindstryd gevorder het. Altesaam 27 wedstryde is beslis, waarvan 24 tydens die groepfase en drie in die uitklopfase, insluitende die eindstryd.

Hierdie tabel toon die finale puntestand van al die agt deelnemende nasionale krieketspanne ná die Krieketwêreldbeker 1983.




</doc>
<doc id="129393" url="https://af.wikipedia.org/wiki?curid=129393" title="Krieketwêreldbeker 1987">
Krieketwêreldbeker 1987

Die Krieketwêreldbeker 1987 het van 8 Oktober tot en met 8 November 1987 in Indië en Pakistan plaasgevind. Dit was die vierde krieketwêreldbeker in internasionale eendagkrieket (EDI) wat deur die Internasionale Krieketkonferensie (IKK) aangebied is en die eerste buite Engeland. Die Krieketwêreldbeker 1987 is deur die Indiese houermaatskappy Reliance Industries Beperk geborg en staan dus amptelik as die Reliancebeker 1987 bekend.
Die toernooi se formaat van 1983 het onveranderd gebly behalwe vir die afname in die aantal boulbeurte van 60 tot 50, die huidige standaard vir alle EDI-wedstryde wat buite Engeland gespeel word, en agt nasionale krieketspanne het aan die toernooi deelgeneem, waartydens 27 wedstryde beslis is. Die spanne is in twee groepe van vier spanne elk verdeel, waarvan elke span twee keer teen al die ander spanne van die groep gespeel het. Die boonste twee spanne van elke groep het hierna vir die halfeindrondte gekwalifiseer en die wenners van hierdie wedstryde het in die eindstryd ontmoet. Elke wedstryd het uit 50 boulbeurte per span bestaan en is – vir 'n laaste keer in die toernooi se geskiedenis – in tradisionele wit klere en met rooi balle gespeel; almal is bedags gespeel en het dus vroeg in die oggend begin.

Australië wen op 8 November met 7 lopies teen hul aartsvyand Engeland op Eden Gardens in Kalkutta en het sodoende hul eerste titel ingepalm. Die twee gashere Indië (die verdedigende kampioen) en Pakistan kon nie tot die eindstryd deurdring nie en is in die halfeindrondte verslaan. Wes-Indië kon nie aan die verwagtinge voldoen nie en het nie die uitklopfase bereik nie.

Suid-Afrika kon nie aan die krieketwêreldbeker deelneem nie as gevolg van 'n sportboikot teen dié land. Die nasionale krieketspan van Zimbabwe het vir 'n tweede keer aan 'n krieketwêreldbekertoernooi deelgeneem. Al die ander spanne het vir 'n vierde keer aan 'n krieketwêreldbekertoernooi deelgeneem. Daar was dus geen debutant nie.

Die Krieketwêreldbeker 1987 is ondanks Engelse weerstand aan Indië en Pakistan toegeken, nadat die IKK na onderhandelinge 'n rotasiestelsel goedgekeur en die volgende Krieketwêreldbeker 1992 aan Australië en Nieu-Seeland toegewys het. 'n Verskuiwing van die toernooi se huisvesting het 'n afname in die aantal boulbeurte per span van sestig tot vyftig weens die korter dagligtydperk tot gevolg gehad.

Die volgende agt spanne het vir die Krieketwêreldbeker 1987 gekwalifiseer: Australië, Engeland, Indië (medegasheer), Nieu-Seeland, Pakistan (medegasheer), Sri Lanka en Wes-Indië het as volle lede van die Internasionale Krieketkonferensie met toetskrieketstatus outomaties vir die Krieketwêreldbeker 1987 gekwalifiseer. Zimbabwe was die enigste span sonder toetsstatus en het gekwalifiseer nadat hulle die IKK-trofee in 1986 teen Nederland gewen het. Dieselfde agt spanne het ook aan die 1983-toernooi deelgeneem.

Indië het 17 wedstryde op 14 verskeie plekke gehuisves, terwyl Pakistan 10 wedstryde op 7 plekke aangebied het.

In twee groepe van vier spanne elk het elke span twee keer teen al die ander spanne wedstryde beslis; vir 'n oorwinning is vier punte, terwyl vir 'n gelykop of geen uitslag twee punte toegeken is. Die twee boonste spanne van albei groepe het vir die halfeindrondte gekwalifiseer, waarvan albei wenners tot die eindstryd gevorder het. Altesaam 27 wedstryde is beslis, waarvan 24 tydens die groepfase en drie in die uitklopfase, insluitende die eindstryd.

Hierdie tabel toon die finale puntestand van al die agt deelnemende nasionale krieketspanne ná die Krieketwêreldbeker 1987.





</doc>
<doc id="129394" url="https://af.wikipedia.org/wiki?curid=129394" title="Krieketwêreldbeker 1992">
Krieketwêreldbeker 1992

Die Krieketwêreldbeker 1992 het van 22 Februarie tot en met 25 Maart 1992 in Australië en Nieu-Seeland plaasgevind. Dit was die vyfde krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die eerste in die Suidelike Halfrond. Die Krieketwêreldbeker 1992 is deur die sigarethandelsmerk Benson & Hedges geborg en staan dus amptelik as die Benson & Hedges Wêreldbeker 1992 bekend.
Nadat Suid-Afrika ná die einde van Apartheid weer as toetsland by die Internasionale Krieketraad aangesluit het, kon die Proteas vir die eerste keer aan 'n krieketwêreldbeker deelneem. Die nasionale krieketspan van Zimbabwe het vir 'n derde keer aan 'n krieketwêreldbekertoernooi deelgeneem. Al die ander spanne het vir 'n vyfde keer aan 'n krieketwêreldbekertoernooi deelgeneem.

Nege nasionale krieketspanne het aan die Krieketwêreldbeker 1992 deelgeneem, waartydens 39 wedstryde beslis is. Al die spanne het in een groep gespeel en 39 wedstryde beslis; elke span het een keer teen al die ander spanne van die groep gespeel. Die boonste vier spanne het hierna vir die halfeindrondte gekwalifiseer en die wenners van hierdie wedstryde het in die eindstryd ontmoet. Elke wedstryd het uit 50 boulbeurte per span bestaan. 'n Soortgelyke formaat sal later in die 2019-toernooi in Engeland en die volgende Krieketwêreldbeker 2023 in Indië aangewend word.

Pakistan wen op 8 November met 22 lopies teen Engeland op Melbourne-krieketveld in Melbourne en het sodoende hul eerste titel ingepalm. Nieu-Seeland en Suid-Afrika was die ander twee semi-finaliste. Die verdedigende kampioen en medegasheer Australië is reeds in die groepsfase uitgeskakel: die eerste gasheerland en verdedigende kampioen in die Krieketwêreldbekergeskiedenis wat nie tot die uitklopfase kon deurdring nie. Dit is die laaste keer tot in die 2019-toernooi wat twee spanne in die eindwedstryd ontmoet wat nog nie 'n titel ingepalm het nie.

Die Krieketwêreldbeker 1992 was die eerste waartydens gekleurde spelertruie, wit krieketballe, sigskerms en spreiligte gebruik is. Die ingevoerde reënreël, wat die ou stelsel se probleme met reën sou oplos, is ná die toernooi as nie suksesvol beskou nie. Die hoofrede hiervoor was die halfeindstryd tussen Engeland en Suid-Afrika.

Die Krieketwêreldbeker 1992 is aan Australië en Nieu-Seeland toegewys, nadat die IKR die vorige Krieketwêreldbeker 1987 ondanks Engelse weerstand aan Indië en Pakistan toegeken en ná onderhandelinge 'n rotasiestelsel goedgekeur het.

Die volgende nege spanne het vir die Krieketwêreldbeker 1992 gekwalifiseer: Australië (medegasheer), Engeland, Indië, Nieu-Seeland (medegasheer), Pakistan, Sri Lanka, Suid-Afrika en Wes-Indië het as volle lede van die Internasionale Krieketraad met toetskrieketstatus outomaties vir die Krieketwêreldbeker 1992 gekwalifiseer. Zimbabwe was die enigste span sonder toetsstatus en het gekwalifiseer omdat hulle die IKR-trofee in 1990 teen Nederland gewen het. Zimbabwe het ná dié toernooi 'n volle lid geword en hul eerste toetswedstryd later in 1992 beslis. Vir die eerste keer het Suid-Afrika as die agste volle lid van die IKR aan dié toernooi deelgeneem en hulle het hul eerste toetswedstryd ná 22 jaar teen Wes-Indië een maand ná die Krieketwêreldbeker 1992 beslis.

Australië het 25 wedstryde op 11 verskeie plekke gehuisves, terwyl Nieu-Seeland 14 wedstryde op 7 plekke aangebied het.

In een enkele groep van nege spanne het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die vier boonste spanne van die groep het vir die halfeindrondte gekwalifiseer, waarvan albei wenners tot die eindstryd gevorder het. Altesaam 39 wedstryde is beslis, waarvan 36 tydens die groepfase en drie in die uitklopfase, insluitende die eindstryd.

Hierdie tabel toon die finale puntestand van al die nege deelnemende nasionale krieketspanne ná die Krieketwêreldbeker 1992.




</doc>
<doc id="129395" url="https://af.wikipedia.org/wiki?curid=129395" title="Krieketwêreldbeker 1996">
Krieketwêreldbeker 1996

Die Krieketwêreldbeker 1996 het van 14 Februarie tot en met 17 Maart 1996 in Indië, Pakistan en Sri Lanka plaasgevind. Dit was die sesde krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die tweede op die Indiese subkontinent. Indië en Pakistan het voorheen die 1987-toernooi gehuisves. Die Krieketwêreldbeker 1996 is deur die Indiese konglomeraatmaatskappy ITC Beperk geborg en staan dus amptelik as die Wills Wêreldbeker 1996 bekend, genoem ná dié maatskappy se sigarethandelsmerk.
Twaalf nasionale krieketspanne het aan die Krieketwêreldbeker 1996 deelgeneem, waartydens 37 wedstryde beslis is. Die spanne is in twee groepe van ses spanne elk verdeel, waarvan elke span een keer teen al die ander spanne van die groep gespeel het. Die boonste vier spanne van elke groep het hierna vir die uitklopfase gekwalifiseer en die wenners van hierdie wedstryde het in die eindstryd ontmoet. Elke wedstryd het uit 50 boulbeurte per span bestaan.

Die toernooi is reeds voor die begin deur kontroverse geteister omdat die spele in Sri Lanka tydens die burgeroorlog in dié land beslis sou word. Die spanne van Australië en Wes-Indië het ná die Tamil Tigers se bomaanslag op die Sentrale Bank in Colombo in Januarie 1996 geweier om in Sri Lanka teen dié land se nasionale krieketspan te speel. Ná uitgebreide onderhandelinge het die Internasionale Krieketraad beslis dat Sri Lanka beide wedstryde weens verbeuring toegeken sal word. As gevolg van hierdie besluit het Sri Lanka outomaties vir die kwarteindrondte gekwalifiseer voordat hulle hoegenaamd 'n wedstryd gespeel het.

Sri Lanka wen op 17 Maart met 7 paaltjies teen Australië op Gaddafistadion in Lahore. Indië en Wes-Indië was die ander twee semi-finaliste. Die verdedigende kampioen en medegasheer Pakistan is in die halfeindstryd te Bangalore deur die aartsvyand Indië met 39 lopies geklop. Suid-Afrika is in die kwarteindstryd te Karatsji deur Wes-Indië met 19 lopies verslaan. Die nasionale krieketspanne van Kenia, Nederland en die Verenigde Arabiese Emirate het vir die eerste keer aan 'n krieketwêreldbekertoernooi deelgeneem.

Die IKR het die Krieketwêreldbeker 1996 aan Indië, Pakistan en Sri Lanka toegeken. Van die ander kandidaatlande was Engeland en Suid-Afrika.

Die volgende twaalf spanne het vir die Krieketwêreldbeker 1996 gekwalifiseer: Australië, Engeland, Indië (medegasheer), Nieu-Seeland, Pakistan (medegasheer), Sri Lanka (medegasheer), Suid-Afrika, Wes-Indië en Zimbabwe het as volle lede van die Internasionale Krieketraad met toetskrieketstatus outomaties vir die Krieketwêreldbeker 1996 gekwalifiseer. Kenia, Nederland en die Verenigde Arabiese Emirate was spanne sonder toetsstatus en het tydens die IKR-trofee in 1994 gekwalifiseer.

Indië het 17 wedstryde op 17 verskeie plekke gehuisves, terwyl Pakistan 16 wedstryde op 6 plekke en Sri Lanka 4 wedstryde op 3 plekke aangebied het.

In twee groepe van ses spanne elk het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die vier boonste spanne van elke groep het vir die kwarteindrondte gekwalifiseer, waarvan die wenners tot die halfeindrondte gevorder het, en die twee wenners van die halfeindrondte het die eindstryd beslis. Altesaam 37 wedstryde is beslis, waarvan 30 tydens die groepfase en sewe in die uitklopfase, insluitende die eindstryd.

Hierdie tabel toon die finale puntestand van al die twaalf deelnemende nasionale krieketspanne ná die Krieketwêreldbeker 1996.




</doc>
<doc id="129396" url="https://af.wikipedia.org/wiki?curid=129396" title="Krieketwêreldbeker 1999">
Krieketwêreldbeker 1999

Die Krieketwêreldbeker 1999, amptelik bekend as die IKR Krieketwêreldbeker 1999, het van 14 Mei tot en met 20 Junie 1999 in Engeland, Skotland, Ierland, Nederland en Wallis plaasgevind. Dit was die sewende krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die vierde in Engeland. Dié land het voorheen die toernooie van 1975, 1979 en 1983 gehuisves.
Twaalf nasionale krieketspanne het aan die Krieketwêreldbeker 1999 deelgeneem, waartydens 42 wedstryde beslis is. Die spanne is in twee groepe van ses spanne elk verdeel, waarvan elke span een keer teen al die ander spanne van die groep gespeel het. Die boonste drie spanne van elke groep het hierna vir die Super Ses gekwalifiseer, waarvan weer die boonste vier spanne vir die halfeindrondte gekwalifiseer het. Elke wedstryd het uit 50 boulbeurte per span bestaan.

Australië wen op 20 Junie met 8 paaltjies teen Pakistan op Lord’s in Londen en het sodoende hul tweede titel ingepalm. Australië het daarmee die eerste land geword wat die nuwe permanente krieketwêreldbekertrofee verower het; vir die vorige toernooie is verskeie trofeë oorhandig. Nieu-Seeland en Suid-Afrika was die ander twee semi-finaliste. Die verdedigende kampioen Sri Lanka is reeds in die groepfase uitgeskakel: die eerste verdedigende kampioen in die Krieketwêreldbekergeskiedenis wat nie tot die uitklopfase kon deurdring nie. Die nasionale krieketspanne van Bangladesj en Skotland het vir die eerste keer aan 'n krieketwêreldbekertoernooi deelgeneem.

Die Krieketwêreldbeker 1999 is deur die IKR aan Engeland toegewys. Van die medegashere was Skotland, Ierland, Nederland en Wallis.

Die volgende twaalf spanne het vir die Krieketwêreldbeker 1999 gekwalifiseer: Australië, Engeland (gasheer), Indië, Nieu-Seeland, Pakistan, Sri Lanka, Suid-Afrika, Wes-Indië en Zimbabwe het as volle lede van die Internasionale Krieketraad met toetskrieketstatus outomaties vir die Krieketwêreldbeker 1999 gekwalifiseer. Bangladesj, Kenia en Skotland was spanne sonder toetsstatus en het tydens die IKR-trofee in 1997 gekwalifiseer.

Engeland het 37 wedstryde op 17 verskeie plekke gehuisves, terwyl Ierland, Nederland en Wallis elk een en Skotland twee wedstryde aangebied het.

Skotland het twee van sy Groep B-wedstryde tuis gespeel en sodoende die eerste geassosieerde nasie geword wat wedstryde tydens 'n wêreldbekertoernooi aangebied het. Een Groep B-wedstryd elk is in Wallis en Ierland gespeel, terwyl een Groep A-wedstryd in Nederland beslis is. Die nasionale krieketspanne van Ierland en Nederland het egter nie aan hierdie toernooi deelgeneem nie.

In twee groepe van ses spanne elk het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die drie boonste spanne van elke groep het vir die Super Ses gekwalifiseer. In die Super Ses-rondte het elke span teen die spanne gespeel, waarteen in die groepfase geen wedstryde beslis is nie. Spanne wat alreeds in die groepfase ontmoet het, het nie teen mekaar gespeel nie en die punte van dié wedstryde is na die Super Ses-rondte se tabel oorgedra. Die vier beste spanne van die Super Ses het tot die halfeindrondte gevorder en die twee wenners van die halfeindrondte het die eindstryd beslis. Altesaam 42 wedstryde is beslis, waarvan 30 tydens die groepfase, nege in die Super Ses, en drie in die uitklopfase, insluitende die eindstryd.

Hierdie fase was van die mees gesiene dele van die toernooi, aangesien Indië en Pakistan amptelik in oorlog (Kargil-konflik) was tydens hul krieketwedstryd, die eerste keer wat dit in die geskiedenis van die sport gebeur het.

Punte wat oorgedra is, is slegs toegepas op die ses spanne wat uit die groepfase van die toernooi gevorder het. Die punte was die aantal punte wat hul mede-kwalifiserings van hul onderskeie groepe aangeteken het. Die punte wat oorgedra is, is nie een keer in die Super Ses verander nie.

Hierdie tabel toon die finale puntestand van al die twaalf deelnemende nasionale krieketspanne ná die Krieketwêreldbeker 1999.





</doc>
<doc id="129397" url="https://af.wikipedia.org/wiki?curid=129397" title="Krieketwêreldbeker 2003">
Krieketwêreldbeker 2003

Die Krieketwêreldbeker 2003, amptelik bekend as die IKR Krieketwêreldbeker 2003, het van 9 Februarie tot en met 23 Maart 2003 in Suid-Afrika, Zimbabwe en Kenia plaasgevind. Dit was die agtste krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die eerste in Afrika. Ná die Rugbywêreldbeker 1995 was dit die tweede wêreldbekertoernooi in een van Suid-Afrika se gewildste sportsoorte; later sal nog die FIFA Sokker-Wêreldbekertoernooi in 2010 volg.
14 nasionale krieketspanne het aan die Krieketwêreldbeker 2003 deelgeneem, waartydens 54 wedstryde beslis is. Die toernooi se formaat van 1999 het onveranderd gebly en die spanne is in twee groepe van sewe spanne elk verdeel, waarvan die boonste drie spanne van elke groep vir die Super Ses gekwalifiseer het. Van die Super Ses het die boonste vier spanne vir die halfeindrondte gekwalifiseer. Elke wedstryd het uit 50 boulbeurte per span bestaan.

Die toernooi het talle ontwrigtings soos die uitskakeling van Suid-Afrika, Pakistan, Wes-Indië en Engeland in die groepfase gesien (Suid-Afrika mis een lopie nadat die Duckworth-Lewis-metode verkeerd gelees is). Engeland het die wedstryd teen Zimbabwe weens die politieke onrus in dié land verbeur, waardeur Zimbabwe uiteindelik vir die Super Ses gekwalifiseer het. Net so het Nieu-Seeland die wedstryd teen Kenia weens sekuriteitsredes verbeur, waardeur Kenia tot die halfeindrondte gevorder het, die enigste nie-toetsspelende land wat dit tot dusver bereik het. Nog 'n skokgolf volg twee dae later nadat die toernooi begin het en Shane Warne, destyds een van die spel se voorste draaiers, in skande huis toe gestuur is na 'n positiewe toets vir 'n verbode middel.

Die verdedigende kampioen Australië wen op 23 Maart met 125 lopies teen Indië op Wanderersstadion in Johannesburg en het sodoende hul derde titel ingepalm, die eerste land wat daarin kon slaag. Kenia en Sri Lanka was die ander twee semi-finaliste. Die nasionale krieketspan van Namibië het vir die eerste keer aan 'n krieketwêreldbekertoernooi deelgeneem. Dit is tot dusver die enigste krieketwêreldbeker, waaraan vier Afrikaspanne deelgeneem het.

Die Krieketwêreldbeker 2003 is deur die IKR aan Suid-Afrika toegewys. Van die medegashere was Kenia en Zimbabwe.

Die volgende 14 spanne het vir die Krieketwêreldbeker 2003 gekwalifiseer: Australië, Bangladesj, Engeland, Indië, Nieu-Seeland, Pakistan, Sri Lanka, Suid-Afrika (medegasheer), Wes-Indië en Zimbabwe (medegasheer) het as volle lede van die Internasionale Krieketraad met toetskrieketstatus outomaties vir die Krieketwêreldbeker 2003 gekwalifiseer. Kanada, Kenia, Namibië en Nederland was spanne sonder toetsstatus en het tydens die IKR-trofee in 2001 gekwalifiseer.

Suid-Afrika het 46 wedstryde op 12 verskeie plekke gehuisves, terwyl Kenia twee wedstryde op een plek en Zimbabwe ses wedstryde op twee plekke aangebied het. In stadions buite Suid-Afrika was enkele wedstryde van die groepfase met die betrokke tuisspan beplan. Die Engelse nasionale krieketspan het egter die wedstryd in Harare en die Nieu-Seelandse nasionale krieketspan die wedstryd in Nairobi weens beweerde veiligheidsrisiko's verbeur.

Van Zimbabwe sy Groep A-wedstryde is tuis beslis, waarvan Engeland sý wedstryd weens veiligheidskwessies verbeur het. Kenia het twee van sy ses Groep B-wedstryde tuis gespeel, waarvan Nieu-Seeland sý wedstryd weens veiligheidskwessies verbeur het. Kenia het die tweede geassosieerde nasie geword wat wedstryde tydens 'n krieketwêreldbekertoernooi aangebied het, net ná Skotland in 1999.

In twee groepe van sewe spanne elk het elke span een keer teen al die ander spanne wedstryde beslis; vir 'n oorwinning is vier punte, terwyl vir 'n gelykop of geen uitslag twee punte toegeken is. Die drie boonste spanne van elke groep het vir die Super Ses gekwalifiseer. In die Super Ses-rondte het elke span teen die spanne gespeel, waarteen in die groepfase geen wedstryde beslis is nie. Spanne wat alreeds in die groepfase ontmoet het, het nie teen mekaar gespeel nie en die punte van dié wedstryde is na die Super Ses-rondte se tabel oorgedra. Die vier beste spanne van die Super Ses het tot die halfeindrondte gevorder en die twee wenners van die halfeindrondte het die eindstryd beslis. Altesaam 54 wedstryde is beslis, waarvan 42 tydens die groepfase, nege in die Super Ses, en drie in die uitklopfase, insluitende die eindstryd.

Australië, Indië, Zimbabwe, Sri Lanka, Kenia en Nieu-Seeland het die Super Ses-fase bereik. Die punte wat oorgedra is, is soos volg bereken: Vier punte vir 'n oorwinning oor 'n ander kwalifiseerder, een vir 'n oorwinning oor 'n nie-kwalifiseerder, twee vir 'n staking of geen uitslag teen 'n ander kwalifiseerder, 0.5 vir 'n staking of geen uitslag teen 'n nie-kwalifiserende.

Hierdie tabel toon die finale puntestand van al die 14 deelnemende nasionale krieketspanne ná die Krieketwêreldbeker 2003.





</doc>
<doc id="129398" url="https://af.wikipedia.org/wiki?curid=129398" title="Krieketwêreldbeker 2011">
Krieketwêreldbeker 2011

Die Krieketwêreldbeker 2011, amptelik bekend as die IKR Krieketwêreldbeker 2011, het van 19 Februarie tot en met 2 April 2011 in Indië, Sri Lanka en Bangladesj (vir die eerste keer) plaasgevind. Dit was die tiende krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die derde op die Indiese subkontinent. In dié streek is voorheen die toernooie van 1987 en 1996 aangebied.
14 nasionale krieketspanne het aan die Krieketwêreldbeker 2011 deelgeneem, waartydens 49 wedstryde beslis is. Die spanne is in twee groepe van sewe spanne elk verdeel, waarvan elke span een keer teen al die ander spanne van die groep gespeel het. Die boonste vier spanne van elke groep het hierna vir die uitklopfase gekwalifiseer. Elke wedstryd het uit 50 boulbeurte per span bestaan.

Indië wen op 2 April met 6 paaltjies teen Sri Lanka op Wankhedestadion in Mumbai en het sodoende hul tweede titel ingepalm. Indië het die eerste gasheer geword wat die krieketwêreldbekertoernooi tuis kon wen. Dit was die eerste eindstryd in dié toernooi se geskiedenis wat twee Asiatiese spanne gesien het en sedert die 1992-toernooi die eerste eindstryd sonder Australië (die verdedigende kampioen). Ná die 1987-eindwedstryd was dit die tweede wat in Indië beslis is. Die eindwedstryd het sowat een miljard televisiekykers gelok. Nieu-Seeland en Pakistan was die ander twee semi-finaliste. Suid-Afrika is in die kwarteindstryd te Dhaka deur Nieu-Seeland met 49 lopies verslaan.

Op 30 April 2006 het die IKR die drie krieketwêreldbekertoernooie van 2011, 2015 en 2019 toegewys. Die gemeenskaplike bod van Bangladesj, Indië, Pakistan en Sri Lanka vir die Krieketwêreldbeker 2011 is met 10 teenoor 3 stemme bo Australië en Nieu-Seeland s'n verkies. Vervolgens is die Krieketwêreldbeker 2015 aan Australië en Nieu-Seeland toegeken, nadat Engeland slegs vir die Krieketwêreldbeker 2019 aansoek gedoen het.

Oorspronklik is ook wedstryde in Pakistan beplan, maar as gevolg van die terreuraanval op die Sri Lanka nasionale krieketspan op 3 Maart 2009 te Lahore is Pakistan van sy gasheerregte ontneem. Pakistan het vervolgens met regstappe gedreig en daarop aangedring dat bykomend tot 'n finansiële vergoeding die in Pakistan beplande wedstryde na 'n neutrale plek (byvoorbeeld die Verenigde Arabiese Emirate) verskuif word. 'n Ander opsie was die omruiling van gasheerregte met Australië en Nieu-Seeland wat die volgende Krieketwêreldbeker 2015 sal huisves; dié voorstel is egter deur die mede-gashere verwerp. Uiteindelik het Pakistan en die IKR oor 'n finansiële vergoeding ooreengekom. Die hoofkwartier van die organiserende komitee, oorspronklik in Lahore gesetel, is na Mumbai verskuif. Pakistan sou 14 wedstryde, insluitende 'n halfeindstryd, huisves. Van dié wedstryde is ag (insluitende 'n halfeindstryd) aan Indië, vier aan Sri Lanka en twee aan Bangladesj toegeken.

Die volgende 14 spanne het vir die Krieketwêreldbeker 2011 gekwalifiseer: Australië, Bangladesj (medegasheer), Engeland, Indië (medegasheer), Nieu-Seeland, Pakistan, Sri Lanka (medegasheer), Suid-Afrika, Wes-Indië en Zimbabwe het as volle lede van die Internasionale Krieketraad met toetskrieketstatus outomaties vir die Krieketwêreldbeker 2011 gekwalifiseer. Ierland, Kanada, Kenia en Nederland was spanne sonder toetsstatus en het tydens die Krieketwêreldbekerkwalifisering 2009 gekwalifiseer. Al die deelnemende spanne het ook aan die vorige Krieketwêreldbeker 2007 deelgeneem, vervolgens was daar geen debutante nie.

'n Besondere oogmerk was die deelnemende geassosieerde lede van die IKR: Ierland, Kanada, Kenia en Nederland. Die rede hiervoor was die aangekondigde afname in deelnemende spanne tot 10 vir die volgende toernooie en die vrees dat van die geassosieerde lede in toekoms nie meer aan 'n krieketwêreldbeker kan deelneem nie. Tydens die IKR-ontmoeting ná die Krieketwêreldbeker 2011 is die vrese bevestig, toe die IKR besluit het dat net die IKR se 10 volle lede aan die volgende twee toernooie, 2015 en 2019, mag deelneem.

Hieronder die stadions, soos op 2 November 2009 deur die Internasionale Krieketraad bekendgestel.

Indië het 29 wedstryde op ag verskeie plekke gehuisves, terwyl Sri Lanka twaalf wedstryde op drie plekke en Bangladesj ag wedstryde op twee plekke aangebied het.

In twee groepe van sewe spanne elk het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die vier boonste spanne van elke groep het vir die kwarteindrondte gekwalifiseer, waarvan die wenners tot die halfeindrondte gevorder het, en die twee wenners van die halfeindrondte het die eindstryd beslis. Altesaam 49 wedstryde is beslis, waarvan 42 tydens die groepfase, en sewe in die uitklopfase, insluitende die eindstryd.

Hierdie tabel toon die finale puntestand van al die 14 deelnemende nasionale krieketspanne ná die Krieketwêreldbeker 2011.





</doc>
<doc id="129399" url="https://af.wikipedia.org/wiki?curid=129399" title="Krieketwêreldbeker 2015">
Krieketwêreldbeker 2015

Die Krieketwêreldbeker 2015, amptelik bekend as die IKR Krieketwêreldbeker 2015, het van 14 Februarie tot en met 29 Maart 2015 in Australië en Nieu-Seeland plaasgevind. Dit was die elfde krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die tweede in Oseanië. Albei gashere het ook die Krieketwêreldbeker 1992 saam gehuisves.
14 nasionale krieketspanne het aan die Krieketwêreldbeker 2015 deelgeneem, waartydens 49 wedstryde beslis is. Die toernooi se formaat van 2011 het onveranderd gebly en die spanne is in twee groepe van sewe spanne elk verdeel, waarvan elke span een keer teen al die ander spanne van die groep gespeel het. Die boonste vier spanne van elke groep het hierna vir die uitklopfase gekwalifiseer. Elke wedstryd het uit 50 boulbeurte per span bestaan.

Australië wen op 29 Maart met 7 paaltjies teen Nieu-Seeland op Melbourne-krieketveld in Melbourne en het sodoende hul vyfde titel ingepalm. Australië het ná Indië in 2011 die tweede – agtereenvolgende – gasheer geword wat die krieketwêreldbekertoernooi tuis kon wen. Daarbenewens was dit die eerste eindwedstryd in dié toernooi se geskiedenis wat twee Oseaniese spanne – en van die Suidelike Halfrond – gesien het. Melbourne-krieketveld het ná Lord’s in Londen die tweede krieketstadion geword wat die krieketwêreldbekereindwedstryd vir meer as een keer – ná die 1992-toernooi – gehuisves het. Die verdedigende kampioen Indië en Suid-Afrika was die ander twee semi-finaliste. Die nasionale krieketspan van Afghanistan het vir die eerste keer aan 'n krieketwêreldbekertoernooi deelgeneem.

Met sowat 2,2 miljard televisiekykers wêreldwyd was die Krieketwêreldbeker 2015 die tweede mees gesiene krieketwêreldbekertoernooi, net ná die Krieketwêreldbeker 2019. Die wedstryd tussen die aartsvyande Indië en Pakistan op 15 Februarie 2015 te Adelaide-ovaal in Adelaide het sowat een miljard televisiekykers gelok.

Op 30 April 2006 het die Internasionale Krieketraad die drie krieketwêreldbekertoernooie van 2011, 2015 en 2019 toegewys. Die gemeenskaplike bod van Bangladesj, Indië, Pakistan en Sri Lanka vir die Krieketwêreldbeker 2011 is met 10 teenoor 3 stemme bo Australië en Nieu-Seeland s'n verkies. Vervolgens is die Krieketwêreldbeker 2015 aan Australië en Nieu-Seeland toegeken, nadat Engeland slegs vir die Krieketwêreldbeker 2019 aansoek gedoen het.

Die volgende 14 spanne het vir die Krieketwêreldbeker in 2015 gekwalifiseer: Australië (medegasheer), Bangladesj, Engeland, Indië, Nieu-Seeland (medegasheer), Pakistan, Sri Lanka, Suid-Afrika, Wes-Indië en Zimbabwe het as volle lede van die Internasionale Krieketraad met toetskrieketstatus outomaties gekwalifiseer. Afghanistan en Ierland het tydens die Wêreldkrieketligakampioenskap in 2011–13 gekwalifiseer, Skotland en die Verenigde Arabiese Emirate tydens die Krieketwêreldbekerkwalifisering in 2014.

Saam met die 10 deelnemende toetslande sou oorspronklik vier verdere deelnemende lande tydens die Wêreldkrieketligakampioenskap in 2009–14 en die Krieketwêreldbekerkwalifisering 2013 kwalifiseer. Dié toernooie is egter gekanselleer, nadat die IKR besluit het om net die 10 toetslande te laat deelneem. As gevolg van die geassosieerde lede se protes het die IKR in Junie 2011 sy besluit laat vaar en weer kwalifisering vir vier bykomende lande toegelaat. Saam met die destydse 10 toetslande het dus vier bykomende lande deelgeneem. Twee spanne het tydens die Wêreldkrieketligakampioenskap in 2011–2013 en nog twee spanne tydens die Krieketwêreldbekerkwalifisering in 2014 in Nieu-Seeland gekwalifiseer.

Australië het 26 wedstryde op sewe verskeie plekke gehuisves, terwyl Nieu-Seeland 23 wedstryde op sewe plekke aangebied het.

In twee groepe van sewe spanne elk het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die vier boonste spanne van elke groep het vir die kwarteindrondte gekwalifiseer, waarvan die wenners tot die halfeindrondte gevorder het, en die twee wenners van die halfeindrondte het die eindstryd beslis. Altesaam 49 wedstryde is beslis, waarvan 42 tydens die groepfase, en sewe in die uitklopfase, insluitende die eindstryd.

Hierdie tabel toon die finale puntestand van al 14 deelnemende nasionale krieketspanne in die Krieketwêreldbeker 2015.





</doc>
<doc id="129400" url="https://af.wikipedia.org/wiki?curid=129400" title="Krieketwêreldbeker 2019">
Krieketwêreldbeker 2019

Die Krieketwêreldbeker 2019, amptelik bekend as die IKR Krieketwêreldbeker 2019, het van 30 Mei tot en met 14 Julie 2019 in Engeland en Wallis plaasgevind. Dit was die twaalfde krieketwêreldbeker in internasionale eendagkrieket (EDI) wat deur die Internasionale Krieketraad (IKR) aangebied is en die vyfde in Engeland. Dié land het voorheen die toernooie van 1975, 1979, 1983 en 1999 gehuisves, meer as enige ander land.
Tien nasionale krieketspanne het aan die Krieketwêreldbeker 2019 deelgeneem, waartydens 48 wedstryde beslis is. Die toernooi het op 30 Mei tussen Engeland en Suid-Afrika op Londen se The Oval afgeskop. Al die spanne het in een groep gespeel en 45 wedstryde beslis, waarvan elke span een keer teen al die ander spanne van die groep gespeel het. Die boonste vier spanne het hierna vir die halfeindrondte van twee wedstryde gekwalifiseer en die eindstryd is op 14 Julie op Lord’s in Londen beslis. 'n Soortgelyke formaat is voorheen in die Krieketwêreldbeker 1992 gebruik, en sal ook in die volgende Krieketwêreldbeker 2023 in Indië aangewend word.

Die eindstryd is op 14 Julie 2019 tussen die gasheer Engeland en die 2015-naaswenner Nieu-Seeland op Lord’s in Londen uitgespeel; Engeland het hul eerste titel ingepalm, nadat hulle meer grenshoue in die beslissende Superboulbeurt aangeteken het. Dit is die eerste keer sedert die 1992-toernooi wat twee spanne in die eindwedstryd ontmoet het wat nog nie 'n titel ingepalm het nie. Engeland het ná Australië in 2015 en Indië in 2011 die derde – agtereenvolgende – gasheer geword wat die krieketwêreldbekertoernooi tuis kon wen. Daarbenewens is dit ná sokker in 1966 en rugby in 2003 die derde wêreldbekertrofee in een van Engeland se gewildste sportsoorte wat die onderskeidelike nasionale span kon inpalm. Lord’s het vir die vyfde keer 'n krieketwêreldbekereindstryd gehuisves, meer as enige ander krieketveld. Die verdedigende kampioen Australië en Indië was die ander twee semi-finaliste. Suid-Afrika kon vir die eerste keer sedert die 2003-toernooi – wat onder ander in Suid-Afrika aangebied is – nie tot die uitklopfase deurdring nie.

Die Internasionale Krieketraad het voor die Krieketwêreldbeker 2015 aangekondig dat net tien van die vernaamste krieketnasies aan die volgende toernooie van 2019 en 2023 sal kan deelneem. Dit het groot kritiek uitgelok, omdat veral die geassosieerde lede van die IKR vrees dat die afstand in kwaliteit tussen hulle en die voorste toetskrieketlande groter sal word. Die IKR se redenasie vir hierdie stap is egter 'n beter bemarkingsmoontlikheid van die kompetisie, want al die spanne sal dan mededingend wees. Vir die eerste keer in die toernooi se geskiedenis was die helfte van die deelnemende spanne uit Suid-Asië. Van al die ander vastelande (Afrika, Amerikas, Australië, Europa en Oseanië) het net een span elk deelgeneem.

Met sowat 2,6 miljard televisiekykers wêreldwyd was die Krieketwêreldbeker 2019 tot dusver die mees gesiene krieketwêreldbekertoernooi. Die wedstryd tussen die aartsvyande Indië en Pakistan op 16 Junie 2019 te Old Trafford in Manchester het sowat een miljard televisiekykers gelok.

Op 30 April 2006 het die IKR die drie krieketwêreldbekertoernooie van 2011, 2015 en 2019 toegewys. Die gemeenskaplike bod van Bangladesj, Indië, Pakistan en Sri Lanka vir die Krieketwêreldbeker 2011 is met 10 teenoor 3 stemme bo Australië en Nieu-Seeland s'n verkies. Vervolgens is die Krieketwêreldbeker 2015 aan Australië en Nieu-Seeland toegeken, nadat Engeland slegs vir die Krieketwêreldbeker 2019 aansoek gedoen het.

Die Krieketwêreldbeker 2019 het tot die Verenigde Koninkryk se "Dekade van Sport" met groot sporttoernooie soos die Olimpiese Somerspele 2012 en Paralimpiese Somerspele 2012 in Londen, Statebondspele 2014 in Glasgow en Rugbywêreldbeker 2015 in Engeland behoort.

Tien krieketspanne het aan die Krieketwêreldbeker 2019 deelgeneem, 'n afname teenoor die Krieketwêreldbeker 2011 en 2015 se 14. Die gasheer Engeland en die boonste sewe spanne van die IKR se EDI-ranglys, soos op 30 September 2017, het outomaties vir die krieketwêreldbeker gekwalifiseer. Australië, Bangladesj, Engeland (gasheer), Indië, Nieu-Seeland, Pakistan, Sri Lanka en Suid-Afrika het gevolglik outomaties vir die Krieketwêreldbeker 2019 gekwalifiseer.

Beide Afghanistan en Ierland is op 22 Junie 2017 toetskrieketstatus deur die IKR toegeken, maar hulle moes as gevolg van die huidige kwalifiseringsproses nog steeds aan die kwalifisering vir die Krieketwêreldbeker 2019 deelneem. As gevolg van sy lae posisie op die IKR se EDI-ranglys moes Wes-Indië egter ook vir die Krieketwêreldbeker 2019 kwalifiseer, en het tydens die IKR EDI-kampioenskap wel daarin geslaag.

83 nasionale krieketspanne het om die twee oorblywende plekke by die Krieketwêreldbeker 2019 meegeding, waarvan die finale tien aan die uiteindelike kwalifiserende rondte in Zimbabwe deelgeneem het. Wes-Indië het die eerste kwalifiserende span geword nadat hulle Skotland met vyf lopies volgens die Duckworth-Lewis-metode geklop het. Afghanistan het by Wes-Indië aangesluit nadat hulle Ierland in die laaste boulbeurt verslaan en sodoende beide Ierland en Zimbabwe uitgeskakel het. Vir Zimbabwe was dit die eerste Krieketwêreldbeker sedert 1983 wat hulle misgeloop het. Vervolgens kon twee lande met toetskrieketstatus – Ierland en Zimbabwe – vir die eerste keer nie vir 'n krieketwêreldbeker kwalifiseer nie. Daarbenewens was die Krieketwêreldbeker 2019 die eerste toernooi sonder geassosieerde lede. Al die deelnemende spanne het ook aan die vorige Krieketwêreldbeker 2015 deelgeneem, vervolgens was daar geen debutante nie.

Hieronder die stadions, soos op 26 April 2018 deur die Internasionale Krieketraad bekendgestel.

Engeland het 44 wedstryde op 10 verskeie plekke gehuisves, terwyl Wallis 4 wedstryde op 1 plek aangebied het.

Die Internasionale Krieketraad het die wedstryddetails op 26 April 2018 bekendgestel.

In een enkele groep met tien spanne het elke span een keer teen al die ander spanne wedstryde beslis; vir 'n oorwinning is twee punte, terwyl vir 'n gelykop of geen uitslag een punt toegeken is. Die vier boonste spanne van die groep het vir die halfeindrondte gekwalifiseer, waarvan albei wenners tot die eindstryd gevorder het. Altesaam 48 wedstryde is beslis, waarvan 45 tydens die groepfase en drie in die uitklopfase, insluitende die eindstryd. 'n Soortgelyke formaat is voorheen in die Krieketwêreldbeker 1992 gebruik, maar destyds het nege in plaas van tien nasionale krieketspanne deelgeneem.

Vir wedstryde tydens die groepfase is geen reserwedae in die geval van slegte weer opsy gesit nie. Nadat vier wedstryde binne sewe dae weens reën afgelas en oor die gebrek aan reserwedae gekla is, het die IKR se uitvoerende hoof, David Richardson, beweer dat die poging om reserwedae in te sluit "die tydperk van die toernooi aansienlik sou verleng en prakties uiters kompleks sou wees om aan te bied".

Die uitklopfase het uit twee halfeindwedstryde bestaan, waarvan die twee wenners in die eindstryd op Lord’s-krieketveld ontmoet het. Op 25 April 2018 is aangekondig dat Old Trafford en Edgbaston die twee halfeindwedstryde sal aanbied soos tydens die Krieketwêreldbeker 1999, met al die uitklopwedstryde wat 'n reserwedag gehad het.

Hierdie tabel toon die finale puntestand van al die tien deelnemende nasionale krieketspanne ná die Krieketwêreldbeker 2019.




</doc>
<doc id="129401" url="https://af.wikipedia.org/wiki?curid=129401" title="Krieketwêreldbeker 2023">
Krieketwêreldbeker 2023

Die Krieketwêreldbeker 2023, amptelik bekend as die IKR Krieketwêreldbeker 2023, sal vanaf 9 Februarie tot en met 26 Maart 2023 in Indië plaasvind. Dit sal die 13de krieketwêreldbeker in internasionale eendagkrieket (EDI) wees wat deur die Internasionale Krieketraad (IKR) aangebied word en die vierde in Indië. Dié land het voorheen as medegasheer van die toernooie in 1987, 1996 en 2011 opgetree; net Engeland het meer toernooie gehuisves. Dit sal die eerste toernooi wees wat geheel en al in Indië aangebied word en net die derde wat deur een gasheerland gehou sal word; die eerste twee toernooie in 1975 en 1979 is deur Engeland alleenlik gehuisves.

Tien nasionale krieketspanne sal aan die Krieketwêreldbeker 2023 kan deelneem, waartydens 48 wedstryde beslis sal word. Die toernooi sal op 9 Februarie afskop. Al die spanne sal in een groep speel en 45 wedstryde beslis, waarvan elke span een keer teen al die ander spanne van die groep sal speel. Die boonste vier spanne sal hierna vir die halfeindrondte van twee wedstryde kwalifiseer, waarna albei wenners op 26 Maart in die eindstryd ontmoet. 'n Soortgelyke formaat is voorheen tydens die Krieketwêreldbeker 1992 en die vorige Krieketwêreldbeker 2019 aangewend.

Tydens ’n spesiale vergadering van die Internasionale Krieketraad in Junie 2013 in Londen is die Krieketwêreldbeker 2023 aan Indië toegewys.

Soos tydens die Krieketwêreldbeker 2019 mag tien krieketspanne aan die Krieketwêreldbeker 2023 deelneem. Die hoofroete tot kwalifikasie sal die nuwe IKR-EDI-liga wees, wat die IKR-EDI-kampioenskap vervang.

Die gasheer Indië en die boonste sewe spanne van die dertien deelnemers in die liga sal outomaties kwalifiseer. Die oorblywende twee spanne, saam met 'n onbepaalde aantal geassosieerde spanne, mag die Krieketwêreldbeker 2022-kwalifikasie speel, waarvan twee spanne na die finale toernooi gaan.

In een enkele groep met tien spanne sal elke span een keer teen al die ander spanne wedstryde beslis; vir 'n oorwinning sal twee punte, terwyl vir 'n gelykop of geen uitslag een punt toegeken sal word. Die vier boonste spanne van die groep sal vir die halfeindrondte kwalifiseer, waarvan albei wenners tot die eindstryd vorder. Altesaam 48 wedstryde sal beslis word, waarvan 45 tydens die groepfase en drie in die uitklopfase, insluitende die eindstryd. 'n Soortgelyke formaat is voorheen tydens die Krieketwêreldbeker 1992 gebruik, maar destyds het nege in plaas van tien nasionale krieketspanne deelgeneem; en tydens die vorige Krieketwêreldbeker 2019 is dieselfde formaat aangewend.

Die uitklopfase sal uit twee halfeindwedstryde bestaan, waarvan die twee wenners in die eindstryd sal ontmoet. Engeland is die verdedigende kampioen nadat hulle die vorige Krieketwêreldbeker 2019, teen Nieu-Seeland in die nouste eindstryd nog, tuis kon wen.




</doc>
<doc id="129402" url="https://af.wikipedia.org/wiki?curid=129402" title="William Bean">
William Bean

William Bean (1787-1866) was 'n Engelse geoloog en skulpkenner. Hy was 'n pionier van Yorkshire geologie. In 1859 het hy sy versameling van meer as 15 000 fossiele (meestal van plekke rondom Scarborough) verkoop. Die meerderheid van sy versameling is deur die deur die British Natuurhistoriese Museum en die Yorkshire Filosofiese Vereniging aangekoop.
Bean beskryf verskeie nuwe spesies van Mollusca, insluitende "Beringius turtoni", wat na William Turton vernoem word. Bean was geassosieer met die tydskrif Natural History, en was 'n vriend van Joshua Alder en Albany Hancock.



</doc>
<doc id="129403" url="https://af.wikipedia.org/wiki?curid=129403" title="Hoof- uitvoerende beampte">
Hoof- uitvoerende beampte

’n Hoof- uitvoerende beampte (HUB) is die posisie van die mees senior korporatiewe beampte, bestuurder, leier of administrateur in beheer van die bestuur van ’n organisasie. HUB’s lei ’n verskeidenheid van organisasies, insluitend die openbare en private korporasies, nie-winsgewende organisasies en selfs ’n paar regeringsorganisasies (bv. Kroonkorporasies). Die HUB van ’n korporasie of maatskappy rapporteer gewoonlik aan die raad van direkteure en is belas om die waarde van die entiteit te maksimeer, wat kan insluit die maksimalisering van die aandeelprys, markaandeel, inkomste of ’n ander element. In die nie-winsgewende- en die regeringsektor, is HUB’s tipies gerig op die bereiking van uitkomste wat verband hou met die organisasie se missie, soos die vermindering van armoede, die verhoging van geletterdheid, ens. Die HUB, as hoof- "uitvoerende" beampte, kan ook as president, uitvoerende hoof (UH), en besturende direkteur (BD), asook die verteenwoordiger direkteur (VD) in Japan bekend staan.




</doc>
<doc id="129406" url="https://af.wikipedia.org/wiki?curid=129406" title="Jeremy Weir">
Jeremy Weir

Jeremy Weir (gebore 1964) is 'n Australiese geoloog, bankier en sakeman, die HUB van Trafigura sedert Maart 2014, wanneer hy by Claude Dauphin oorgeneem het.

Weir is gebore in Melbourne, Australië in 1964. Hy het 'n baccalaureusgraad in Geologie van die Universiteit van Melbourne, Australië.

Weir het gewerk vir N M Rothschild & Sons van 1992 tot 2000, in Australië en Londen, en was verantwoordelik vir die kommoditeit handel, bemarking en hul internasionale metale afgeleide besigheid.

Voordat hy die HUB geword het, was Weir die hoof van mynbou en mark risiko.

Sedert hy die HUB geword het, het Weir pogings gemaak om Trafigura se bedrywighede meer oop maak vir openbare ondersoek, en in April 2015 was die eerste Trafigura HUB om in die openbaar te praat.


</doc>
<doc id="129407" url="https://af.wikipedia.org/wiki?curid=129407" title="William Turton">
William Turton

William Turton (21 Mei 1762 - 28 Desember 1835) was 'n Engelse naturalis.

Willian Turton is in Olveston, Gloucestershire gebore en is opgelei by Oriel College, Oxford. Hy het in Swansea in die praktyk getree, maar het sy vrye tyd aan die natuurgeskiedenis, veral konchologie, toegewy. Hy het verskeie geïllustreerde skulpboeke gepubliseer, en 'n vertaling van Gmelin se uitgawe van "Linnaeus' Systema Naturae" in 1806. Turton is in Bideford dood. Sy skulpversameling is nou by die Smithsoniese Instituut. Die tweekleppige genus Turtonia en die spesie Galeomma turtoni is na hom vernoem.


</doc>
<doc id="129408" url="https://af.wikipedia.org/wiki?curid=129408" title="Nowe Drozdowo">
Nowe Drozdowo

Nowe Drozdowo [ˈnɔvɛ drɔzˈdɔvɔ] is 'n dorp in die administratiewe distrik van Gmina Rzewnie, binne Maków graafskap, Woiwodskap Masowië, in die oos-sentraal-Pole.


</doc>
<doc id="129409" url="https://af.wikipedia.org/wiki?curid=129409" title="Gian Visser">
Gian Visser

Gian Visser (gebore 27 Februarie 1975) is 'n Suid-Afrikaanse entrepreneur en die hoof- uitvoerende beampte van Afrihost. Visser is in 2014 as die Institute of IT Professionals SA se IT-persoonlikheid van die jaar aangewys. Hy is ook MyBroadband se IT-persoonlikheid van die jaar in 2013, 2014, en 2016 toegeken.



</doc>
<doc id="129410" url="https://af.wikipedia.org/wiki?curid=129410" title="Antti Elias Rentola">
Antti Elias Rentola

Antti Elias Rentola (8 Februarie 1881, Vimpeli – 28 Julie 1919) was 'n Finse Lutherse predikant en politikus. Hy was 'n lid van die Parlement van Finland van 1917 tot 1919, en het die "Agrarian League" verteenwoordig.


</doc>
<doc id="129413" url="https://af.wikipedia.org/wiki?curid=129413" title="Mierysterdier">
Mierysterdier

Die mierysterdier (ook genoem mierystervark deel van die orde "Monotremata") toon ooreenkomste met sowel die miervreter as die ystervark. 

Die dier is sowat 40 tot 80 cm lank, met 'n ronde snawel en lang hare aan sy liggaam. Net soos die ystervark, het die diertjie kenmerkende penne op sy rug. Die dier se lang tong kan ver uitgesteek word en is uiters geskik vir die oplek van miere en termiete. Wanneer die mierystervark skielik aangeval word, rol hy hom net soos 'n krimpvark in 'n ronde balletjie op en word dan deur sy rugpenne beskerm. 



</doc>
<doc id="129415" url="https://af.wikipedia.org/wiki?curid=129415" title="Eddir">
Eddir

Eddir is 'n klein dorp en landelike gemeente in Taroudant Provinsie van die Souss-Massa-Drâa streek van Marokko. Ten tyde van die 2004-sensus, het die gemeente 'n totale bevolking van 7664 mense wat in 1122 huishoudings woon.


</doc>
<doc id="129416" url="https://af.wikipedia.org/wiki?curid=129416" title="Monotremata">
Monotremata

Monotremata (ook genoem "monotrama") is 'n orde wat tot die klas soogdiere hoort. Alhoewel die "monotremata" soogdiere is, lê hulle eiers, en word hul kleintjies nie lewend gebore nie. 

Hulle het ook strukturele verskille van ander soogdiere, soos hul breine, kakebene, verteringstelsels, voorplantingsorgane en ander dele van hul liggame, as hulle met gewone soogdiere vergelyk word. Die monotramas se temperatuur is gewoonlik ook effens laer as ander soogdiere. Die vroulike monotrama se kleintjies soog aan die wyfie.

Voorbeelde van die groep is die eendbekdier en die mierystervarke.

Dit toon ooreenkomste met sowel die miervreter as die ystervark. Die dier is sowat 40 tot 80 em lank, met 'n ronde snawel en lang hare op sy liggaam. Net soos die ystervark het die diertjie kenmerkende penne op sy rug. Die dier se lang tong kan ver uitgesteek word en is uiters geskik vir die oplek van miere en termiete. As die mierystervark skielik aangeval word, rol hy hom net soos 'n krimpvark in 'n ronde balletjie op en word dan deur sy rugpenne beskerm.

Met sy stroombelynde liggaam is die eenbekbekdier uitstekend aangepas om klein diertjies onder water te vang. Die dier se liggaam is 50 tot 60 cm lank met kort pote, ŉ plat, beweragtige stert en ŉ plat breë snawel. Die dier ŉ het glansende bruin pels, en daar is 5 sterk kloutjies aan die pote, wat ook met swemvliese toegerus is. Aan die binnekant van die dier se agterpoot is daar ŉ skerp “spoor” wat aan ŉ gifklier verbind is. Die eendbekdier gebruik hierdie wapen wanneer hy bedreig word. Die dier se enorme eetlus (ŉ wyfie wat 1,5 kg weeg, kan maklik daagliks sowat 540 erdwurms, 20 tot 30 krefies, 200 meelwurms, 2 klein paddatjies en 2 eiers verorber) was aanvanklik ŉ groot probleem vir dieretuine wat die diere aangehou het. Aan die oewers van klein stroompies bou die eendbekdier ŉ tonnel met gange van 5 tot 15 m lank. In hierdie tonnel bring hy die grootste deel van die dag deur.



</doc>
<doc id="129417" url="https://af.wikipedia.org/wiki?curid=129417" title="Stevo Crvenkovski">
Stevo Crvenkovski

Stevo Crvenkovski (18 Maart 1947 in Skopje – 4 Februarie 2004 in Skopje) was 'n diplomaat van die Republiek van Masedonië. Hy het van 1993 tot 1996 as minister van buitelandse sake van die Republiek gedien en was daarna, tot en met sy dood, 'n ambassadeur in verskeie lande.


</doc>
<doc id="129418" url="https://af.wikipedia.org/wiki?curid=129418" title="Japannese swart salamander">
Japannese swart salamander

Die Japannese swart salamander ("Hynobius nigrescens") is 'n spesie van salamander in die Hynobiidae familie, endemies aan Japan.
Sy natuurlike habitat is gematigde woude, gematigde grasveld, moerasse, varswater vleie, afwisselende varswater vleie, besproeide grond, kanale en slote.



</doc>
<doc id="129419" url="https://af.wikipedia.org/wiki?curid=129419" title="El Greco">
El Greco

EI Greco (ca. 1541-1614) is Spanje se beroemdste 16de eeuse skilder. Sy skilderye - meestal godsdienstige onderwerpe en portrette - word veral in sy latere periode gekenmerk deur lang uitgerekte figure en 'n sterk geestelike atmosfeer in die uitbeelding. 

EI Greco - eintlik Domenikos Theotokopoulos - is in (waarskynlik) 1541 op die eiland Kretageboreen is op 6 of 7 April 1614 in Toledo, Spanje, oorlede. Daar het hy die bynaam EI Greco (die Griek) gekry. 

Oor sy jeugjare is min bekend, maar dit is moontlik dat hy by die ikone-skilders (skilders van gewyde portrette soos dié van Christus, engele en heiliges) op Kreta leer skilder het. In 1565 is hy na Venesië, waar hy eers onder Titiaan (ca. 1487- 1576) en later onder Tintoretto (1518-1594) gewerk het, by wie hy onder die invloed van die maniërisme gekom het. (Die term "maniërisme" is afkomstig van die Italiaanse woord "maniera." Oorspronklik het die term meer betrekking gehad op skilders wat "op die manier" van Raphael en Michelangelo te werk gegaan het, maar later het maniërisme 'n aanduiding geword van dié kunsstyl, wat meer gekunstelde weë ingeslaan het ten einde die uitdrukkingsvermoë te verhoog.) Omstreeks 1570 het hy na Rome gegaan, waar hy beïnvloed is deur die werk van Michelangelo (1475-1564). Vervolgens is hy na Spanje, waar hy hom uiteindelik in Toledo gevestig het (ca. 1577) en vir dia Jéronima de las Cuevas leer ken het, by wie hy 'n jaar later 'n seun gehad het, Jorge Manuel Theotokopoulos (1578-1631). Soos sy vader het Jorge skilder en later argitek geword. 

In Toledo was EI Greco se eerste groot opdrag drie altaarstukke, waarna hy talle opdragte ontvang het, veral van godsdienstige aard. Hy het ook baie portrette van Toledo se inwoners geskilder. 

Een van sy beroemdste skilderye is "Die begrafnis van graaf Orgaz" in die kerk van Santo Tomé, Toledo (ca. 1585). Volgens oorlewering het die graaf van Orgaz so 'n voorbeeldige lewe gelei dat twee heiliges, Augustinus en Stefanus, by sy afsterwe uit die hemel neergedaal het om hom te begrawe. Die figure op die toneel is almal gekleed in die drag van EI Greco se tyd. 

Soos in sy ander werk wat voor 1590 ontstaan het, is daar ook in hierdie skildery nog Italiaanse invloed te bespeur. Daarna het hy figure al hoe langer uitgerek, sodat hulle dikwels 'n senuagtige, opgejaagde indruk skep. Die kleure in sy werk is selde realisties en 'n skerp blou en geel is oorheersend. Verder word sy skilderye gekenmerk deur 'n groeiende kontras tussen ligte en donker vlakke of figure en 'n gebrek aan duidelike ruimtebeelding, wat 'n swewende, vergeestelikte karakter daaraan gee. 

EI Greco het nie veel invloed op sy tydgenote uitgeoefen nie, maar sedert die einde van die 19e eeu, toe eers die Impressioniste en later die Ekspressioniste sy werk herontdek het, is hy as een van die grootste Europese skilders beskou. Simon Vestdijk (1898-1971) het in 1937 'n belangrike biografiese roman oor EI Greco gepubliseer onder die titel "Het Vijfde Zegel." Die meeste van EI Greco se skilderye is te sien in die Prado in Madrid en in die EI Greco-museum in Toledo. 



</doc>
<doc id="129420" url="https://af.wikipedia.org/wiki?curid=129420" title="Teikentaal (vertaling)">
Teikentaal (vertaling)

In vertaling, is die "teikentaal" die taal waarna die bron vertaal word. Dit is die antoniem van brontaal, wat die taal is waaruit mens vertaal.

In die meeste professionele instellings, is die teikentaal ook die vertaler se moedertaal. Vertaling vir gespesialiseerde of professionele velde vereis dikwels 'n werkende kennis en relevante terminologieë van die teikentaal. Byvoorbeeld, die vertaling van 'n wetlike teks vereis nie net vlotheid in die teikentaal nie, maar ook vertroudheid van die terminologie wat spesifiek op die wettige veld in die teikentaal.

Terwyl die vorm en styl van die brontaal dikwels nie kan gereproduseer word in die teikentaal nie, kan die betekenis en inhoud gereproduseer word. Taalkundige Roman Jakobson het so ver gegaan as om te beweer dat alle kognitiewe ervaring kan geklassifiseer word en uitgedruk in enige lewende taal.


</doc>
<doc id="129421" url="https://af.wikipedia.org/wiki?curid=129421" title="Zakkie Eloff">
Zakkie Eloff

Zaccharia (Zakkie) Eloff (1925 - 2004), 'n Suid-Afrikaanse skilder van die dier in die natuur, is in 1925 in Botswana gebore. Hy het egter sy skoolopleiding aan die Pretoria Boys High School ontvang, waar hy kuns onder Walter Battiss studeer het. Sy naskoolse kunsopleiding het hy in Johannesburg onder Maurice van Essche en Phyllis Gardiner ontvang. In 1957 is hy op 'n studiereis na die buiteland, waar hy aan die Central School of Art in Londen gewerk het.

Hy het ook talle Europese lande besoek. Daarna was hy tot in 1961 aan die Pretoriase Kunsskool verbonde. Hy het die onderwysberoep verlaat en 'n wildbewaarder in die Etosha-wildtuin in Namibië (destyds Suidwes) geword. Daarna was hy 'n voltydse kunstenaar op Witrivier. Eloff se werk is gekenmerk deur buitengewone waarneming en kennis van die dier se gedragspatroon in sy natuurlike omgewing. 

Saam met die kunstenaar Fritz Krampe van Namibië word hy alom as die belangrikste uitbeelder van die wilde dier in die Suid-Afrikaanse kuns beskou. Sy kuns is sterk grafies georiënteer en hy het ook naam gemaak as tekenaar en grafiese kunstenaar. Sy tekeninge getuig van 'n sensitiewe, ritmiese Iyngebruik en die ekonomiese gebruik van middele. Voorbeelde van sy kuns is in verskeie openbare en private versamelings oor die hele land opgeneem. 



</doc>
<doc id="129422" url="https://af.wikipedia.org/wiki?curid=129422" title="Diskordansie">
Diskordansie

Wanneer daar in die geologiese geskiedenis van 'n bepaalde gebied ŉ tydperk bestaan waarin geen gesteentelae afgeset word nie, of daar selfs lae deur erosie verwyder word ontstaan 'n onderbreking of gaping in die opeenvolging van die lae. Hierdie onderbreking staan bekend as 'n diskordansie. 

Lae wat sonder onderbreking afgeset is, volg "konkordant" op mekaar As daar egter 'n onderbreking plaasvind, lê hulle "diskordant" op mekaar, As die lae voor die onderbreking en dié wat daarna afgeset is, parallel bo-op mekaar lê word gepraat van diskonformiteit. Bestaande lae kan egter gekantel of geplooi word (soos gedurende bergvorming) voordat nuwe lae horisontaal op die versteurde lae geset word, dan word 'n hoekige klinodiskordansie gevorm, Die vlak tussen die lae, wat ouer is as die diskordansie en die lae wat later afgeset word, staan bekend as die diskordansievlak, Wanneer 'n diskordansie van beperkte omvang is en heel lokaal voorkom, word dit 'n diastema genoem, 

Diskordansies word gewoonlik soos volg gevorm:

'n Sedimentêre kom (gewoonlik ŉ meer of see) word geleidelik gevul deur die afsetting van sedimentêre materiaal soos rolstene, sand en klei. Hierdie materiale word in horisontale lae afgeset. As gevolg van afwaartse kragte in die aardkors word die kom steeds dieper en meer sedimentêre materiaal kan afgeset word, sodat daar soms tot 'n baie groot dikte lae konkordant op mekaar volg, 

Wanneer die afwaartse krag verdwyn, begin die lae opwaarts beweeg, dikwels tot ver bo seevlak om bergreekse te vorm, In die proses word die lae gekantel en geplooi. Deur die proses van erosie word berge nou geleidelik afgeërodeer totdat 'n plat vlak, bekend as ŉ skiervlakte (skier=amper), gevorm word, Wanneer hierdie vlakte nou weer oorstroom word, hetsy deur daling van die land of deur styging van die seevlak, vind transgressie plaas en word nuwe sedimentêre gesteentes op die ouer gesteente afgeset. Die eerste sedimente wat afgeset word, is gewoonlik rolstene, dit wil sê rotsfragmente wat deur riviere en golwe afgerond is. Hierdie rolsteenlaag vorm nou 'n basale konglomeraat in die nuwe opeenvolging van lae. So 'n basale konglomeraat is ook dikwels 'n goeie aanduiding dat daar 'n diskordansie bestaan. Die aanwesigheid van 'n diskordansie kan ook vasgestel word deur onderbreking in die fossielrekord of deur konsentrasies van fossielreste in een laag.


</doc>
<doc id="129423" url="https://af.wikipedia.org/wiki?curid=129423" title="Fosforsuur">
Fosforsuur

Fosforsuur is 'n belangrike chemiese produk wat veral in die kunsmisnywerheid gebruik word. Dit word berei uit fosforertse deur die inwerking van swaelsuur. Afhangend van die hoeveelheid swaelsuur wat gebruik word, word verskillende kaliumsoute uit fosforsuur gevorm. Naas die gebruik daarvan in die kunsmisnywerheid is fosforsuur ook belangrik as beitssuur by die oppervlakbehandeling van metale, waterversagter en roesverwyderaar en vir nywerheidsgebruik in dranke en limonades.

Die korrekte naam vir fosforsuur ('n driebasiese suur met 'n smeltpunt van 42°C en 'n soortlike gewig van 1.884) is ortofosforsuur (H3P04), ter onderskeiding van 'n groot aantal ander bekende fosforsure. 'n Verbinding met die samestelling 2H3P04.H20 is in 'n kristallyne vorm bekend. By verhitting verloor (orto-) fosforsuur water en gaan eers oor in piro- (H4P20 7) en vervolgens oor in metafosforsuur (HP03), waarin fosfor vrywaardig is en wat soute (met ander woorde die fosfate) vorm. 

Fosforsuur is 'n swakker suur as soutsuur of swaelsuur, maar werk tog etsend in op die vel. Dit kan by verhitting selfs glas en keramiek aantas. Omdat dit nie giftig is vir inwendige gebruik nie en in 'n verdunde vorm 'n prikkelende smaak het, word fosforsuur in dranke en limonades gebruik. 

Fosforsuur of fosfate is essensieel in die voeding van plante en diere. Dit word byvoorbeeld in die vorm van soutlekke as veebyvoer gebruik. Deur die toevoeging van fosforhoudende kunsmis kan die grond se vrugbaarheid baie verbeter word. 

Die grootste fabriek in Suid-Afrika waar fosforsuur berei word, is in Richardsbaai. Die apatiet word met swaelsuur behandel en lewer dan hidrofluoorsuur, kalsiumfosfaat en fosforsuur in 'n stroperige vloeistof (wat nie heeltemal suiwer is nie). "Superfosfaat, dubbelfosfaat en ammoniumfosfaat" 

As die apatietrots met verdunde swaelsuur behandel word, word nie fosforsuur nie, maar wel Ca(H2P04)2 gevorm. Hierdie verbinding is die hoofbestanddeel van die kunsmisstof superfosfaat, wat egter ook nog CaS04, fosfaaterts en kalsiumfluoried kan bevat. Dubbelsuperfosfaat is 'n suiwerder vorm van Ca(H 2 P04)2 as superfosfaat en word berei deur kleiner hoeveelhede apatiet met fosforsuur en 'n swak konsentrasie swaelsuur te behandel. 

Nog 'n belangrike kunsmisstof (ammoniumfosfaat) wat stikstof aan die grond voorsien, word berei deur superfosfaat en dubbelsuperfosfaat met ammoniak en fosforsuurte behandel. Al bogenoemde soute is in so 'n mate oplosbaar dat plante dit kan opneem. Suiwer fosforsuur word deur oksidasie en die reaksie met water uit fosfor berei. Die suiwer verbinding is kristallyn en smelt by 315 K (digtheid 1,83). 


</doc>
<doc id="129426" url="https://af.wikipedia.org/wiki?curid=129426" title="Diplopoda">
Diplopoda

Hoewel duisendpote (klas Diplopoda) bekend is vir hulle groot aantal pote, het die langste duisendpoot slegs 200 paar pote, terwyl die meeste spesies van hierdie klas nog minder pote het. Die kleinste spesie van die duisendpote is slegs 2 mm lank, terwyl die langste duisendpoot sowat 300 mm lank kan word. 

Duisendpote en honderdpote (Ghilopoda) is voorheen saam in die klas Myriapoda geklassifiseer. AI wat hierdie twee diere egter gemeen het, is die feit dat albei wurmagtig is en baie pote het. Die duisendpote en honderdpote word tans in twee afsonderlike klasse, die Diplopoda en die Ghilopoda.geklassifiseer. Hierdie klasse behoort albei tot die phylum Arthropoda

Die duisendpoot (Diplopoda) se liggaam bestaan uit 'n kop en 'n romp. 'n Tipiese kenmerk van hierdie diertjie is dat sy rompsegmente twee-twee aanmekaar vergroei is om dubbelsegmente te vorm. As gevolg hiervan het elke dubbelsegment twee paar pote "(Diplopoda" beteken "dubbelpotiges"). Die duisendpoot het geen pote aan sy kop nie, maar wel 'n paar gelede voelers en soms ook aan weerskante van sy kop groepies enkelvoudige oë. Die voorste mondledemate is tot sterk kake (mandibels) ontwikkel. Die eerste rompsegment dra geen pote nie, die tweede tot vierde segmente dra slegs een paar pote en die dubbelsegmente dra almal twee paar pote. Aan die einde van die liggaam is daar drie klepagtige aanhangsels wat oopgaan as die dier afvalstowwe uitskei. Net soos in die geval van insekte (klas Insecta) haal die duisendpoot deur trageë asem. Die dier het 'n baie eenvoudige bloedvat- en senustelsel.

Die duisendpoot se hart bestaan uit 'n buis aan die rugkant van die dier se liggaam. Die bloed word deur middel van klein slagaartjies na die verskillende segmente van sy liggaam gevoer. Nadat die bloed die suurstof in die weefsel afgegee het, beweeg dit deur openinge aan die kant van hierdie buis weer terug. 

In elke segment is daar twee paar senuknope wat in die dier se liggaam soos 'n touleer met mekaar verbind is. Die duisendpoot se voortplantingsorgane mond uit in die voorste deel van sy liggaam. Die mannetjie bevrug die wyfie met spesiaal gevormde bevrugtingspote. Die larwes wat uit die eiers broei, is in die begin baie klein, maar met elke vervelling vermeerder die diertjies se segmente. 

Die meeste duisendpote is planteters en hulle kan onder bepaalde omstandighede ook groot skade aan landbougewasse aanrig. Die dier se harde uitwendige skelet beskerm hom teen sy natuurlike vyande. Daarbenewens kan die diertjie ook chemiese beskermingsmiddels uit gifkliertjies aan albei kante van sy liggaam afskei. Sodra die duisendpoot aangeraak word, spuit die gif uit die klierporieë en sommige soorte rol hulself vinnig op. Sekere tropiese duisendpote kan die gif meer as 'n meter ver spuit. Hierdie giftige duisendpote se kleur is dikwels opvallend.

Die Diplopoda kan in twee ordes, die Pselaphognatha en die Chilognatha, verdeel word. Eersgenoemde is klein diertjies wat sowat 2 tot 3 mm groot word met sagte liggaampies omdat hulle uitwendige skelet geen kalk bevat nie. Die Chilognatha het almal 'n harde uitwendige skelet. Hierdie orde word in twee subordes, die Opisthandria en die Proterandria, verdeel. Die algemeenste soort van die suborde Opisthandria is die oprolIer "(Glomeris marginata)," wat in bosse tussen blare op die grond aangetref word. Hy behoort tot die familie van die Glomeridae. Verteenwoordigers van die familie van die Sphaerotheriidae is baie groter en kom in suidelike Afrika en in die Indo-Australiese gebied voor. 

Die Proterandria word in drie familiegroepe onderverdeel, naamlik die Polydesmida, die Julida en die Nematophora. Die Polydesmida kan nie sien nie en het meestal ongeveer twintig liggaamsegmente. Aan die agterkant van elke dubbelsegment is daar 'n uitgroeiing waarin die gifklier uitmond. Hulle gee 'n baie giftige blousuur af. "Polydesmus complanatus" kom algemeen in Wes-Europa voor, veral onder klippe en ou stukke hout. Platyrrhacus-soorte kom in die trope voor. 

Die ware duisendpote (familie Julida) kan tot 70 liggaamsegmente hê (dus 140 pote aan elke kant). Hierdie diertjies skei 'n gevaarlike stof af wat ernstige velirritasie by die mens kan veroorsaak en vir klein diertjies selfs dodelik is. Die "Cylindroiulus iondinensis," wat 18 tot 37 mm lank is, word veral in onbeboste gebiede van Europa aangetref en kan skade aan landbougewasse aanrig. 

"Schizophyllum sabulosum" het twee geel strepe oor die rug en word veral op struike in Wes-Europa aangetref. Die Graphidostreptus kom meer in die trope voor. 

Die Nematophora het spinkliere wat deur spintepels na buite uitmond. Die mannetjie maak 'n spinsel met hierdie kliere om sy spermatofore netjies te verpak. Die wyfie neem hierdie pakkies in haar liggaam op sodat haar eiers daarmee bevrug kan word. 



</doc>
<doc id="129427" url="https://af.wikipedia.org/wiki?curid=129427" title="Geboorte">
Geboorte

Die mens, alle soogdiere en 'n aantal ander lewendbarende diersoorte lê nie eiers nie, maar hul babas word lewend gebore. Die geboorteproses kan soms heelwat komplikasies hê, maar hou meestal nie gevaar in vir die moeder of die kind nie. Dit is wel 'n ingrypende gebeurtenis wat deur talle faktore gereguleer word. Hormone, net soos psigiese faktore, speel byvoorbeeld hier 'n baie belangrike rol. Die soogdiere kan in twee groepe ingedeel word, naamlik die unipare en die multipare soogdiere. By eersgenoemde groep word slegs een kleintjie op 'n keer gebore en die kleintjie is onmiddellik na die geboorte in staat om te loop en self aan sy moeder te drink. Die kleintjies van multipare soogdiere is 'n lang tyd na hulle geboorte totaal afhanklik van hul ouers se sorg en word gewoonlik blind en doof gebore.

Omdat die geboorteproses by die meeste diere gewoonlik vlot verloop, vergeet 'n mens dikwels hoe ingewikkeld hierdie proses werklik is. Uit ‘n veilige wêrel binne-in die baarmoeder word die kleintjie skielik in 'n (vir hom) vyandige wêreld gewerp. 

Die aanvoer van suurstof en voedsel deur middel van die plasenta word beëindig en die kleintjie se eie longe moet direk ná geboorte begin funksioneer. Die opening (foramen ovale) wat tot nou toe tussen die twee hartatria teenwoordig was, sluit dan. Die regstreekse verbinding tussen die longslagaar en die dorsale aorta (die ductus arteriosus) word verbreed en die longe maak vir die eerste keer deel uit van die bloedsirkulasie. 

Sommige soorte soogdiere skenk aan slegs een kleintjie geboorte (unipare soogdiere) terwyl ander soorte aan meer as een kleintjie per werpsel geboorte gee (multipare soogdiere). Die meeste hoefdiere, seeleeus, robbe, walvisagtiges, ape en vlermuise is unipaar. Die landroofdiere, knaagdiere, varke en inseketers is almal muItipaar. 

Die kleintjies van multipare soogdiere is na hulle geboorte nie in staat om vir hulself te sorg nie (nesblyers). Kleintjies van multipare soogdiere het gewoonlik groot koppe en hul pote is nog nie volledig ontwikkel nie. Die pasgebore kleintjies is blind en doof en hulle het nie 'n pels nie, of dit bestaan net uit enkele haartjies. In teenstelling hiermee is die kleintjies van unipare diere in groot mate selfstandig sodra hulle gebore word. Die pels en sintuie is goed ontwikkel en die kleintjies is in staat om sy moeder te volg (nesvlieërs). 

Voordat die kleintjies gebore word, bou baie multipare diere 'n nes vir dié doel. So grawe die konyn byvoorbeeld 'n gat met 'n lang gangetjie en 'n ronde kamertjie aan die einde daarvan. Die wyfiekonyn voer die nes met haartjies van haar eie pels uit. Sowat vyf dae voor die geboorte skei die wyfie se liggaam 'n hormoon af wat 'n belangrike rol speel by die geboorteproses, maar ook van haar hare laat loskom. 

Die wyfie pluk die haartjies uit haar pels en bring dit na haar nessie. Hierdie "plukgedrag" is 'n unieke eienskap van die konyn. Die geboorte self duur slegs enkele minute en 'n werpsel van 8 kleintjies kan in minder as 10 minute gebore word. Die moeder lek haar kleintjies skoon en eet die nageboorte op, waarna sy die nes verlaat. Sy kom dan slegs een maal elke 24 uur terug om haar kleintjies te soog. Die pelshare waarmee die nessie uitgevoer is, sorg dat die kleintjies warm gehou word terwyl die moeder weg is. As hierdie donsies verwyder word, sterf die kleintjies gewoonnlik. 

Die geboorte van honde en katte duur langer. Daar is ook gewoonlik 'n rusperiode tussen die geboorte van die verskillende kleintjies, wat kan wissel tussen 5 minute en 1 uur. Rotte en muise het ook meer tyd vir hul geboortes nodig as konyne. Omtrent alle nesblyers eet die plasenta op, terwyl hierdie verskynsel ook by sommige unipare soogdiere, wat dikwels planteters is, aangetref word. Na alle waarskynlikheid word dit gedoen om alle tekens van die geboorte uit te wis en roofdiere van die geboortepiek weg te hou. Diere soos byvoorbeeld die walvis, wat in die water geboorte gee, hoef nie die plasenta op te eet nie omdat dit deur die water weggespoel word. 

Geboortes in die vrye natuur word redelik selde waargeneem. Selfs in wildreservate is die kans dat 'n mens 'n geboorte sien plaasvind, seldsaam. Die Afrikaanse hartbees en die olifant baar in die teenwoordigheid van die kudde. Gewoonlik sonder dragtige diere hulle egter van die kudde af en soek 'n veilige plek om te baar. Die waarneming van die geboorte van 'n edelhert in 'n reservaat het daarop gedui dat baring ook baie inspanning en uithouvermoë van 'n dier verg. Eers 'n uur nadat die kontraksies begin het, het die kalfie se neus verskyn. Die kleintjie se voorpote het eerste verskyn. Hierdie posisie van die kleintjie, met sy kop op sy gestrekte voorpote, is kenmerkend vir alle hoefdiere. In hierdie posisie is die kanse groot dat die geboorte sonder enige hulp suksesvol kan verloop. Tydens die laaste stadium van uitdrywing het die hert in 'n staande posisie baie kragtig begin druk en ná enkele minute het die kalfie op die grond geval. Die naelstring breek vanself sonder dat die dier enige bloed verloor. Hierdie verskynsel sien 'n mens by alle hoefdiere waar 'n breuklyn in die naelstring teenwoordig is. Onmiddellik na die geboorte lek die moeder haar kleintjie droog en skoon. Daarbenewens stimuleer die gelek ook die kleintjie se asemhaling. Die moeder en haar kleintjie leer mekaar ook in hierdie periode ken (fiksasie). By die geboorte van die edelhert het die nageboorte ongeveer 45 minute ná die geboorte verskyn en die moeder het dit onmiddellik opgeëet. 

Aan die einde van die dratyd, wat van soort tot soort verskil, begin die geboorte. Die baarmoeder, wat tydens die dratyd rustend is, begin kragtig saamtrek. Terselfdertyd verslap die baarmoedernek, wat tot dan gesluit was. 

Die regulering van die werking van die baarmoeder word in 'n groot mate deur hormone beïnvloed. As konyne met die hormoon progesteroon ingespuit word, kan die dratyd verleng word, hoewel dieselfde hormoon egter geen uitwerking op die dratyd by skape het nie. 

Dierkundiges het vasgestel dat baring begin sodra die afsluitingseffek van die progesteroon beëindig word. Koeie skei gewoonlik net voor die aanvang van die geboorte 'n verhoogde hoeveelheid van die hormoon estrogeen af. Estrogeen onderdruk waarskynlik die sintese van progesteroon en stel die baarmoeder in staat om saam te trek. In hierdie stadium reageer die baarmoeder ook op meganiese prikkels en op die hormoon oksitosien, wat deur die hipofise afgeskei word. Dié hormoon beïnvloed die spiersametrekking. Hoewel 'n mens sou dink dat die meeste oksitosien aan die begin van die baringsproses afgeskei moet word, word die meeste oksitosien egter afgeskei wanneer die kontraksies begin. Hierdie reflektoriese afskeiding van die hormoon, asook die drukrefleks, word deur die rekking van die baarmoedernek en die vagina, asook die organe by die bekkeningang, veroorsaak. Die laaste fase van die proses verloop baie vinnig omdat die suurstofvoorsiening aan die fetus moontlik te laag kan daal. 

Emosionele faktore speel ook 'n rol in die geboorteproses. Merries kan byvoorbeeld die geboorte vertraag as daar mense in die nabyheid is. Menige boer het al ure lank tevergeefs by 'n merrie gewaak en die vulletjie is dan gebore terwyl hy vir 'n oomblik sy rug gedraai het. Hierdie verskynsel kom nie net by perde nie, maar by verskeie ander diersoorte voor. Alle dragtige diere soek 'n rustige en veilige plek op wanneer hulle wil begin baar. As die rus verstoor word, kan dit die werking van die baarmoeder so rem dat die baringsproses 'n tyd lank vertraag kan word. In die natuur is hierdie verskynsel van wesenlike belang. Angs vir 'n naderende roofdier gee daartoe aanleiding dat die baarmoeder in so 'n mate verslap dat die geboorte onderbreek word en die dier op die vlug kan slaan. 

Benewens hormone het die metabolisme, die dag- en nag ritmes en die senustelsel ook hier 'n belangrike funksie. As die dier rustig is, is die parasimpatiese senustelsel oorheersend en geboorte kan in hierdie tyd gou en gemaklik verloop. As gevolg hiervan skenk die meeste diere geboorte gedurende die tyd waarin hulle gewoonlik rus. So word hamsters bykans altyd in die dag gebore, terwyl vulletjies in die nag gebore word. Die meeste babas word ook snags gebore wanneer die moeder se liggaam in 'n ontspanne toestand is. 

Swangerskap is die tydperk in 'n vrou se lewe waarin sy die draer is van 'n bevrugte eier, wat in 'n embrio en daarna in die fetus ontwikkel. Gedurende die swangerskap ondergaan die moeder se liggaam baie veranderinge. Die swangerskap duur gewoonlik sowat 40 weke en die eerste simptome is die afwesigheid van menstruasie. Die bevalling geskied gewoonlik in drie fases. 
'n Nuwe individu begin sy bestaan van die oomblik van bevrugting af, wanneer 'n saadsel met 'n eiersel versmelt. Die bevrugte eiersel beweeg van die eierstok na die baarmoeder, waar dit aan die slymvlies vasgeheg word. Met hierdie vashegting ontstaan daar 'n verwantskap tussen die vrug en die moederlike organisme en 'n mens kan van hierdie oomblik af van swangerskap praat. Die bevrugte eiersel ontwikkel verder in die slymvlies van die baarmoeder om eers 'n embrio en later 'n fetus met vrugvliese, naelstring en plasenta te vorm. Die vrugvliese (die chorionvlies aan die buitekant en die amnionvlies aan die binnekant) vorm 'n ballonvormige blaas waarin die embrio vryelik kan rond beweeg. 

Die embrio word ook deur vrugwater omring, wat in die begin deur die amnion, maar later ook deur die niere van die fetus vervaardig word. In die eerste maande van swangerskap is die chorion aan die buitekant met vlokke bedek (chorionvlokke). Die meeste van hierdie vlokke verdwyn in die derde maand van swangerskap. Alleen op die plekke waar die vrug aan die slymvlies vasgeheg is, verdwyn die vlokke nie, en vorm daar saam met die moeder se weefsel die plasenta. In die plasenta is daar 'n verbinding tussen die moeder en die baba se bloedsomloop, hoewel dit twee bloedsomloopstelsels bly. Die plasenta bestaan uit 'n groot aantal vlokke wat 'n netwerk van fetale bloedvate bevat. Hierdie vlokke word deur die moeder se bloed omring. Die bloedvatwand en die selle van die plasentavlok lê tussen die bloedsomloop van die fetus en dié van die moeder. Die bloedvatwand en die selle van die plasentavlok vorm saam die plasentasperring. Gewoonlik kan bloedselle en bakterieë nie deur hierdie sperring dring nie, maar voedingstowwe, water, soute, virusse, hormone en baie geneesmiddels kan wel. Die fetus is deur middel van die naelstring aan die plasenta verbind.

Wanneer 'n eiersel bevrug word, word meer hormone (estrogeen en progesteroon) in die liggaam afgeskei. Onder die invloed van hierdie hormone word die baarmoeder se slymvlies 'n dik plaat weefsel (decidua) wat in die vroeë weke van swangerskap die voeding van die vrug versorg. Die hormone bevorder verder die groei van die baarmoeder en die borste en sorg ook dat nog 'n eiersel nie bevrug word nie. Die hormoon progesteroon is noodsaaklik vir die liggaam tydens swangerskap. Kort ná bevrugting begin die bevrugte eiersel die hormoon chorioniese gonadotropien vervaardig. Hierdie hormoon, wat in die urine van swanger vrouens gevind word, word dikwels as geneesmiddel gebruik om sekere vorme van onvrugbaarheid te behandel. In die derde maand van swangerskap word al hoe minder chorioniese gonadotropien afgeskei. In hierdie stadium kan die plasenta egter wel genoeg estrogeen en progesteroon afskei. 

Omtrent al die simptome van swangerskap word deur hormonale veranderinge teweeggebring. Een van die eerste tekens is die afwesigheid van menstruasie (amenoree). Dit is gewoonlik 'n duidelike teken van swangerskap as die vrou se menstruele siklus tot in daardie stadium reëlmatig was en as geslagsomgang sonder die gebruik van enige voorbehoedmiddels plaasgevind het. 

Amenoree kan egter ook deur ander faktore veroorsaak word, soos byvoorbeeld 'n skynswangerskap. 'n Skynswangerskap is die verskynsel dat 'n vrou hoofsaaklik vanweë sielkundige redes die tekens van swangerskap toon sonder dat sy werklik swanger is. In die eerste maande van swangerskap voel baie vroue mislik en braak selfs (gewoonlik onmiddellik nadat hulle soggens opstaan). In die meeste gevalIe sal die swangerskapbraking in die vierde maand van swangerskap verdwyn. 

In die eerste maande van swangerskap word die inwendige geslagsorgane 'n blourooi kleur as gevolg van die stuwing in die bloedvate. 

Die baarmoeder word ook groter en sagter. Die pigmentasie van die huid neem toe en dit lei daartoe dat onder andere die tepels donkerder van kleur word. Donker vlekke kan ook op die voorhoof. neus, ken en wange ontstaan (chloasma gravidarum). 

'n Veilige metode om die baba in die baarmoeder sigbaar te maak, is met ‘n sonar. Met 'n sonarondersoek word 'n apparaat wat hoëfrekwensietrillings uitstuur, op die moeder se buik geplaas en die presiese ligging van die baba se liggaam word teruggekaats en dan op 'n fluoorskerm sigbaar gemaak. Sonars word gewoonlik gebruik om die ontwikkeling van die baba te bepaal deur byvoorbeeld sy skedelomtrek te meet, die baba se posisie te bepaal en vele meer.

Die meeste toetse vir swangerskap word op die aanwesigheid van chorioniese gonadotropien in die urine van die vrou gegrond. Sedert die sestigerjare word die immunologiese swangerskaptoetse, onder andere die pregnosticontoets en die predictortoets, gebruik. Die reagens (reageermiddel) wat vir hierdie toets gebruik word, bevat serum (van konyne) met teenstowwe teen chorioniese gonadotropien, en rooibloedselle (van skape). Die chorioniese gonadotropien en die rooibloedselle bind saam en as gevolg van die reaksie van die teenstowwe klont die rooibloedliggaampies saam. As 'n mens egter die urine van 'n swanger vrou by hierdie mengsel voeg, word die teenstof deur die chorioniese gonadotropien in die urine gebind en die rooibloedliggaampies klont nie saam nie. In dié geval is die swangerskaptoets dan positief. 

Dit is moeilik om die presiese duur van swangerskap vas te stel omdat 'n mens die presiese tyd van bevrugting sou moes weet. Die swangerskapsduur van die mens beloop gewoonlik 280 dae of 40 weke, bereken van die eerste dag van die laaste

menstruasie.

Met die prenatalesorg (voor die geboorte van 'n baba) word die toestand van die moeder en dié van die baba deur 'n dokter of 'n vroedvrou noukeurig dopgehou. Die swanger vrou besoek gereeld die dokter en haar bloeddruk word gekontroleer. Haar urine word vir die teenwoordigheid van eiwit of suiker ondersoek, haar gewig word dopgehou en daar word gelet op die groei, ligging en hartklop van die fetus. 

'n Fetus is van die 28e week lewensvatbaar as hy na sy geboorte met baie sorg in 'n broeikas verpleeg word. Na die 32e week is sy lewenskans baie beter en ná die 36e week omtrent dieselfde as dié van 'n volgroeide fetus van 40 weke. 

Swangerskapafwykings is gewoonlik aan 'n spesifieke fase van die swangerskap verbonde. 'n Bekende afwyking in die eerste helfte-van swangerskap is 'n miskraam of spontane abortus. Bloeding in die eerste helfte van die swangerskap kan op 'n dreigende miskraam dui. Die oorsaak van 'n miskraam is nie altyd bekend nie, maar is in die meeste gevalIe te wyte aan gebreke van die fetus. Afwykings in die baarmoeder kan egter ook 'n rol speel. Na 'n miskraam is dit gewoonlik noodsaaklik dat die vrou 'n skraap (skoonmaak van die baarmoeder) kry om die reste wat in die baarmoeder agtergebly het, te verwyder. As die bevrugte eier hom nie in die baarmoeder vasheg nie, maar wel elders, word van 'n ekstraüteriene swangerskap gepraat. Afwykings in die tweede helfte van die swangerskap gaan gewoonlik ook met bloeding gepaard. Een van die redes vir bloedverlies kan 'n placenta previa wees. 

In dié geval lê die plasenta gewoonlik heeltemal of gedeeltelik voor die baarmoedermond. Met 'n placenta previa kan die bloedverlies baie ernstig wees en die lewe van die moeder sowel as dié van die ongebore baba bedreig. In so 'n geval word die moeder gewoonlik tot voor die bevalling in die hospitaal opgeneem. As die bloedverlies nie so ernstig is nie, is dit gewoonlik nie nodig om die moeder in die hospitaal op te neem nie. Nog 'n ernstige oorsaak van bloedverlies in die tweede helfte van swangerskap is 'n algehele of gedeeltelike plasentaloslating. Die oorsaak daarvan is dikwels onbekend. Die moeder ervaar hierdie loslating as 'n skielike, heftige en langdurige aanval van buikpyn, en die buik word baie hard. Die bloedverlies begin gewoonlik eers heelwat later. Omdat die baarmoeder tydens 'n totale loslating nie meer met die plasenta in verbinding is nie, sal die kind in die baarmoeder sterf, tensy 'n keisersnee baie vinnig gedoen kan word.

Swangerskapvergiftiging is nog 'n belangrike afwyking. Hoe ouer 'n swanger vrou is en hoe verder gevorder die swangerskap is, hoe groter is die kanse van swangerskapvergiftiging. Die kanse op 'n swangerskapvergiftiging word ook deur bloedvat- of nierafwykings ver- hoog. 'n Moontlike simptoom van hierdie afwyking is waterretensie, hoë bloeddruk en dikwels ook eiwit in die urine. 

Met die geboorte (baring partus) van 'n baba word die baba en die plasenta uit die baarmoeder (uterus) gestoot of gehaal. Die ongebore baba is in die baarmoeder deur vrugvliese omhul. Hierdie vliese vorm die vrugsak wat met vrugwater gevul is. Die baba is deur middel van die naelstring, waarin bloedvate voorkom, met die plasenta verbind en die plasenta is aan die wand van die baarmoeder vasgeheg. Tussen die plasenta en die bloedvate van die baarmoederwand is daar verbindings, sodat die plasenta met die moeder se bloed deurstroom word en só die uitwisseling van suurstof, voeding- en afvalstowwe tussen die moeder en die fetus moontlik maak. Daardeur kan die baba in die baarmoeder groei tot hy gereed is om gebore te word. Aan die einde van die swangerskap vorm 'n geboortekanaal wat uit drie dele bestaan, naamlik die vrughouer (baarmoeder), die vagina en die bekkenvloerspiere. Die geboorte vind deur hierdie geboortekanaal plaas. Die geboorteproses kan in drie fases onderskei word, te wete die ontsluitings-, die uitdrywings- en nageboortefase. 

Tydens die ontsluitingsfase ervaar die swanger vrou reëlmatige, pynlike sametrekkings van die baarmoederwand. Die onderste deel van die uterus wat in die vagina uitmond, word die baarmoedermond (portio vaginalis uteri) genoem. In die begin van die geboorte rek die hele onderste deel van die baarmoeder, die onderste uterussegment oop en verleng. Dit gee daartoe aanleiding dat die baarmoedermond wyd oopgaan en deel word van die deel van die baarmoeder waarin die fetus lê. Hierdie proses word die ontsluiting van die baarmoedermond genoem. Uiteindelik het die baarmoedermond dan 'n opening van ongeveer 10 cm in deursnee (volkome ontsluiting). 

Die kop, wat die grootste deel van die baba is, kan dan deurbeweeg. Aan die einde van die ontsluitingsfase vorm die uterus en die vagina een holte. In dié stadium het die vrugvliese gewoonlik al spontaan gebreek en 'n groot hoeveelheid vrugwater is reeds uitgeskei. Die tydsduur van die ontsluitingsfase kan van vrou tot vrou verskil. As dit die vrou se eerste bevalling is, kan dit 10 tot 20 uur duur. In die geval van 'n vrou wat reeds voorheen' geboorte geskenk het, duur die ontsluitingsfase gewoonlik minder as 10uur. 

Tydens die tweede fase van die geboorte, die uitdrywings fase, word die baba na buite gestoot. Die fetus lê gewoonlik in 'n lengteposisie in die baarmoeder. In 96 % van die gevalle word die agterkop van die baba eerste sigbaar. In sowat 3,5 % van die gevalle kom stuitbabas voor. In so 'n geval lê die stuit van die baba bokant die bekkeningang en by geboorte sal die baba se boudjies eerste verskyn. Die ideale posisie van die baba se kop tydens geboorte is die sogenaamde agterhoofsligging omdat die kop in hierdie posisie met sy kleinste omtrek deur die geboortekanaal kan beweeg. As die kop egter anders lê (met respektiewelik die kruin, die voorkop of die gesig na bol, is dit vir die baba moeiliker om deur die geboortekanaal te beweeg. 

As die baba dwars in die baarmoeder lê en nie in 'n lengterigting nie, is 'n normale geboorte gewoonlik onmoontlik. Die baba moet in so 'n geval tydens die swangerskap deur uitwendige manipulasie in 'n lengterigting gedraai word. Aan die begin van die geboorte met algehele of gedeeltelike ontsluiting doen die dokter gewoonlik 'n inwendige ondersoek. Hierdeur kan hy vasstel hoe groot die ontsluiting is en terselfdertyd die posisie van die baba se kop of 'n moontlike afwykende ligging bepaal. 

Die baba se skedelbene is by geboorte nog nie aan mekaar vasgegroei nie, en uit die posisie van die nate en die openinge (fontanelle) tussen die skedelbene kan die plek waar die agterkop lê, afgelei word. By 'n normale agterhoofsligging behoort die agterkop aan die voorkant te lê. Op 'n bepaalde oomblik sal die baba se kop in die uitwendige vagina-opening (vulva) sigbaar word. Nadat die vulva tydens 'n aantal kontraksies maksimaal oopgerek is, bly die baba se kop tussen die kontraksies deur sigbaar en verlaat dan uiteindelik die vulva. Die dokter neem die baba se kop tussen sy hande en beweeg dit na onder sodat 'n skouertjie van die baba onder die moeder se skaambeen deur na buite kan beweeg. 

Tydens die geboorteproses kan die dokter inligting inwin oor die toestand van die fetus deur kort-kort na die fetale hartslae te luister. As die baba se hartklop verander, is dit 'n teken dat hy moontlik as gevolg van 'n suurstofgebrek in nood verkeer en die geboorteproses moet dan vinnig afgehandel word. Die kleur van die vrugwater kan ook 'n aanduiding gee van die baba se toestand. Die geboorte kan versnel word deurdat die vulva en 'n gedeelte van die spiere van die bekken geknip word. Hierdie sny word 'n episio

tomie (skedesnit) genoem en word gewoonlik ná die geboorte weer vasgewerk. 'n Episiotomie word dikwels by 'n normale bevalling toegepas om 'n ernstige skeuring van die vagina en bekkenvloer te voorkom. As die baba of die moeder om een of ander rede in gevaar verkeer, kan die geboorte met 'n tangverlossing bespoedig word. 

Wanneer dit Iyk asof die baba nie deur die bekken kan beweeg nie, moet 'n operasie deur middel van 'n keisersnee (sectio caesarea) gedoen word. Die buik en die uterus van die moeder word dan oopgesny en die baba word saam met die plasenta uitgehaal. Die verwydering van die baba uit die uterus duur met 'n keisersnee gewoonlik slegs drie minute. Omdat die moeder se buiken uterusweefsel egter daarna laag vir laag toegewerk moet word, duur die operasie gewoonlik heelwat langer. 'n Litteken ontstaan as gevolg van 'n keisersnee in die uteruswand en kan met volgende swangerskappe komplikasies oplewer. 

Sodra die baba gebore is, word sy neus en keelholte met behulp van 'n apparaat skoongesuig, omdat die vrugwater wat nog hier teenwoordig is, tydens asemhaling in die longe kan kom. Die baba word gestimuleer om asem te haal, hoofsaaklik as gevolg van die skielike afkoeling wanneer hy die moeder se liggaam verlaat. Die longe, wat tot in daardie stadium in sy borskas opgevou gelê het, word nou vol lug gesuig en begin funksioneer. Nou kan die naelstring, die verbinding tussen die moeder en die baba, verbreek word. Die naelstring word op twee plekke, sowat 6 cm van die baba af, vasgeklem en daartussen afgesny. Die stukkie naelstring wat aan die baba vasgeheg bly, word met 'n naelstringband in posisie gehou. Hierdie stukkie naelstring droog later uit en val na ongeveer 'n week vanself af. 

Die nageboortetydperk is die derde deel van die geboorteproses waarin die plasenta uit die uterus gestoot word. Die plasenta breek as gevolg van spiersametrekkings weg van die baarmoederwand. Die bloedvatverbinding tussen die plasenta en die uterus word nou verbreek en bloed begin agter die plasenta ophoop. Die bloed kan saam met die plasenta die uterus verlaat. Nadat die plasenta uit die uterus gestoot is, is die hele geboorteproses afgehandel. Die baarmoeder sal ná 6 weke geleidelik sy normale vorm aanneem. Die bloeding wat as gevolg van die verbreking van die verbinding tussen die plasenta en die uterus ontstaan , word gewoonlik as gevolg van sametrekkings van die uterus beëindig. 

As dit egter om een of ander rede nie gebeur nie, kan nageboortebloeding ontstaan en in ernstige gevalIe is dit somtyds nodig om 'n bloedoortapping te doen. " "

Geboorte vind gewoonlik tussen die 38e en42e week van swangerskap plaas. Die gemiddelde lengte van 'n baba is sowat 50 cm en die geboortegewig is gemiddeld 3,5 kg. As die swangerskap egter langer as 42 weke duur, is dit 'n laatgeboorte (serotiniteit). Wanneer die geboorte tussen die 28e en 38e week plaasvind, is dit 'n vroeggeboorte of partus praematurus. As die baba tussen die 16e en 28e week van swangerskap gebore word, word dit 'n partus immaturus genoem, en in hierdie geval is die lewenskanse van die baba aansienlik verminder. As die geboorte voor die 16e week plaasvind, is dit 'n miskraam of abortus. Wanneer 'n baba se geboortegewig minder as 2,5 kg is, word dit as 'n vroeggeboorte beskou. 

As die geboorte nie spontaan tussen die 38e en 42e week plaasvind nie, kan die geboorte met behulp van induksiemiddels aangehelp word. Hierdie middels stimuleer die spiersametrekkings van die uterus. 

word as 'n baie natuurlike gebeurtenis beskou en hou geen gevaar in vir die moeder of die baba nie. As daar egter enige aanduidings in die swangerskaptydperk is dat die bevalling nie normaal gaan verloop nie, moet die bevalling in 'n hospitaal onder die toesig van 'n dokter plaasvind. Daarom is dit noodsaaklik dat die swanger vrou tydens haar swangerskap gereeld deur 'n dokter ondersoek moet word. 


</doc>
<doc id="129428" url="https://af.wikipedia.org/wiki?curid=129428" title="Pseudovulkaniese verskynsels">
Pseudovulkaniese verskynsels

Geoloë noem natuurverskynsels wat baie na vulkane aard maar nie al die eienskappe besit van vulkaniese uitbarstings bevat nie, pseudovulkaniese verskynsels. "Pseudo" (Grieks: skyn)

In die antieke tye het mense wat in die omgewing van die Kaspiese See geleef het, van tyd tot tyd sulke onverklaarbare verskynsels waargeneem. Angswekkende vlamme het uit splete in die aarde geskiet om kort daarna weer vanself uitgedoof te raak. Hulle het vas geglo dit is bonatuurlik en is altare ter ere van die 'gode van die onderaardse vuur' gebou. 

Min het hulle geweet dit word veroorsaak deur gas, veral metaan wat uit die holtes in die aarde opstyg en spontaan aan die brand slaan. 

Geisers of spuitbronne is indrukwekkende voorbeelde hiervan.

Solfataras of dampbronne (swawelwaterstofuitstromings in kraters van sterwende vulkane)

Fumaroles (gat in die aarde waar rook of damp uitkom)

Booruitsromings (gasbron bv. boor en helium) Word ook as energiebron benut. 

Moddervulkane spuit water(meestal koud), modder, gasse en selfs see-fossiele uit. 




</doc>
<doc id="129431" url="https://af.wikipedia.org/wiki?curid=129431" title="Versapper">
Versapper

Die versapper, of sapmeul soos die eerste modelle in Afrikaans bekend gestaan het, is 'n elektriese toestel wat in die kombuis en voedselindustrie gebruik word. Dit staan in Engels bekend as '"A blender"' en as "'a liquidiser"' in Britse Engels. 

Word gebruik om voedsel baie fyn te maal en te verpulp. 'n Nuwer verbetering van die toestel, die handversapper (Engels: "immersion or stick blender)" 

Die elektriese koffiemeule wat koffiebone maal, is ook 'n voorbeeld van die toestel. 

Hierdie apparaat word aangedryf deur 'n klein seriemotor. Die motor draai twee of vier lemme vinnig in die rondte, en dit sny die indhoud van die houer in fyn stukkies. Party meule kan selfs koffiebone, ys of neute maal.

Amandelmelk



</doc>
<doc id="129434" url="https://af.wikipedia.org/wiki?curid=129434" title="Brontaal (vertaling)">
Brontaal (vertaling)

In vertaling, is die brontaal die taal waaruit mens vertaal; dit is die antoniem van teikentaal, wat die taal is waarna die bron vertaal word. Deel van die probleme in vertaling ontstaan as gevolg van die leksikale gaping tussen die brontaal en die teikentaal. Die noodsaaklikheid van vertaling ontstaan van daardie gaping, veral tussen die twee tale wat deel is van verskillende taal families.

In meeste professionele instellings, is die brontaal ook die vertaler se tweede taal. Die proses begin tipies met 'n volledige en in-diepte analise van die oorspronklike teks in die brontaal, wat volledige begrip verseker voor die werklike daad van vertaling genader is.

Om die egtheid van die vertaling te bevestig, is terug-vertaling soms gebruik. Dit beteken dat 'n teks is vertaal vanaf die brontaal na die teikentaal; 'n tweede vertaler vertaal dan die vertaling terug na die brontaal. Die twee brontaal tekste—die oorspronklike en die terug-vertaling—is dan vergelyk vir teenstrydighede.


</doc>
<doc id="129435" url="https://af.wikipedia.org/wiki?curid=129435" title="Wara-Wara Bafodea Hoofmanskap">
Wara-Wara Bafodea Hoofmanskap

Wara-Wara Bafodea is 'n hoofmanskap in Koinadugu Distrik van Sierra Leone met 'n bevolking van 25,713. Die hoof dorp is Bafodea.


</doc>
<doc id="129436" url="https://af.wikipedia.org/wiki?curid=129436" title="Hoofmanskap">
Hoofmanskap

'n Hoofmanskap is 'n vorm van hiërargiese politieke organisasie in nie-industriële samelewings gewoonlik gebaseer op verwantskap, en waar formele leierskap monopoliseer word deur die wettige senior lede van geselekteerde gesinne of "huise". Hierdie elite vorm 'n politieke-ideologiese aristokrasie met betrekking tot die algemene groep.




</doc>
<doc id="129438" url="https://af.wikipedia.org/wiki?curid=129438" title="Lawrence Durrell">
Lawrence Durrell

Lawrence George Durrell (27 Februarie 1912 – 7 November 1990) was 'n Britse romanskrywer wat bekendheid vir sy reisverhale, poësie, toneelstukke en jeuglektuur verwerf het. Die grootste deel van sy lewe het hy buite Engeland gewoon en is internasionaal bekend vir sy romansiklus "The Alexanderia Quartet."

Lawrence George Durrell is van Ierse afkoms en is op 27 Februarie 1912 in Punjab, Brits-Indië, gebore. In die jare twintig het die gesin na Engeland teruggekeer. Durrell het vroeg in sy lewe al begin skryf en in die kunstenaarskringe in Londen en Parys beweeg. Die Amerikaans-Kubaanse skryfster Anaïs Nin en Henry Miller het 'n groot invloed op hom uitgeoefen.

Van 1935 tot 1956 was hy predikant en diplomatieke amptenaar op Corfu, Rhodus, Ciprus en die Griekse vasteland. Gedurende die Tweede Wêreldoorlog het hy in Alexandrië gewoon en ná die oorlog ook in Argentinië en die destydse Joego-Slawië. In 1956 het hy 'n tyd lank in Dorset, Engeland, gewoon en "Justine" en "Bitter Lemons" geskryf. Daarna het hy hom in Provence, Frankryk, gevestig.

Durrell se poësie wissel van kort, liriese gedigte tot beskrywende en satiriese werk. Net soos W.H. Auden gebruik hy graag 'n landskap as simboliese agtergrond om aan 'n "gevoel" uitdrukking te gee. Sy naam as digter is in 1943 "gevestig" met die bundel "A private Country." In 1950 het sy versdrama "Sappho" verskyn en in 1960 sy "Collected Poems." Sy ervarings in die buitelandse diens het hy in die satiriese verhalebundels "Esprit de corps" (1957) "Stift upper Lip" (1958) en "Sauve qui peut (1966) verwerk," terwyl sy ervarings in die Middellandse Seegebied weergegee word in boeke soos "Reflections on a" "marine Venus" (1953) en "Bitter Lemons."

Durrell se belangrikste romans, wat saam "The Alexandria Quartet" vorm, is "Justine" (1957), "Balthazar, Mountolive" (albei 1958) en "Clea" (1960), wat hulle almal afspeel teen die agtergrond van die dekadente Alexandrië ná dekolonisasie. Die tema van 'n beskawing se "verval" word "voortgesit" in "Tunc" (1968) en "Nunquam" (1970). Verder het hy ook die jeugroman "White Eagles over Serbia" (1957), die roman "The dark Labyrinth" (1958) en die toneelstukke "An Irish Faustus" (1963) en "Acte" (1964) geskryf.

Gedurende die sewentigerjare het hy weer begin met 'n aantal aaneengeskakelde romans, waarvan "Monsieur" (1974) die eerste was.

Durrell was vier keer getroud en het ’n dogter by elk van sy eerste twee vroue gehad. Hy het baie jare aan emfiseem gely en in November 1990 het hy in sy huis in Sommières aan ’n beroerte oorlede.




</doc>
<doc id="129439" url="https://af.wikipedia.org/wiki?curid=129439" title="Van Breda-moorde">
Van Breda-moorde

Die Van Breda-moorde was die moord op drie gesinslede en die besering van 'n ander op 27 Januarie 2015 op die De Zalze-gholflandgoed in Stellenbosch, Suid-Afrika. In Junie 2016, na 'n jaar en 'n half van ondersoeke deur die Suid-Afrikaanse polisie, het die hoofverdagte, Henri van Breda, die jongste seun van die gesin, hom aan die polisie oorgegee en hy is die volgende dag op borgtog vrygelaat. Op 7 Junie 2018 is Henri van Breda gevonnis tot drie lewenslange tronkstraf.

Op Woensdag 27 Januarie 2015 is Martin van Breda (54), die besturende direkteur van Engel & Völkers in Australië, sy vrou, Teresa (55), en hulle seun, Rudi (22), dood in hulle huis aangetref, die slagoffers van 'n bylaanval. Hulle dogter, Marli (16), was in 'n kritieke toestand met ernstige kopbeserings en die jongste seun, Henri (20), is effens beseer in die voorval met slegs klein skraapwonde. Volgens hofstukke het hy sy vriendin om 04:42 gebel, maar die oproep is nie beantwoord nie. Hy het toe op die internet vir plaaslike noodnommers gesoek en byna drie uur later nooddienste gebel en gesê: "My ... my family and me were attacked ... by a guy with an axe." Die klankopname van hierdie gesprek met operateurs van nooddienste is 'n paar dae na die aanval deur die plaaslike uitsaaier eNCA beskikbaar gestel.

Die polisie het op die toneel aangekom waar nooddienste Van Breda se ouers en broer dood verklaar het. Marli, wat ook aangeval is met die byl waarmee haar ouers en broer vermoor is, was in 'n kritieke toestand en is in 'n intensiewesorgeenheid opgeneem. Oor die volgende paar maande het uitgebreide operasies en verdere mediese behandeling haar lewe gered, maar sy is sedertdien met geheueverlies gediagnoseer en kan glad nie onthou wat op die aand van die aanval plaasgevind het nie. 'n Byl en 'n mes, wat albei geïdentifiseer is as van die Van Breda-huis, is op die toneel gevind. Daar is vasgestel dat daar geen tekens van geforseerde inbraak was nie en dat die beskuldigde na bewering met die getuienis op die toneel gepeuter het. Volgens die polisie was Van Breda geklee in 'n slaapbroek en wit kouse wat in bloed bedek was, waarvan die DNS met sy ouers en broer s’n ooreengestem het. Die hofstukke lui: "It is believed that after the commission of the crimes, the accused tampered with the crime scene, inflicted injuries to his person and supplied false information to the police in order to mislead police as to the true identity of the perpetrator." 

Marli van Breda het maande lank intensiewe fisioterapie ondergaan en uiteindelik teruggekeer skool toe, maar is van haar ouer broer weggehou; albei partye woon by verskillende familielede. Henri het skuld ontken terwyl plaaslike nuus berig het hy het 'n "tikverslawing". Volgens die "Sunday Times" het die polisie 'n aantal moontlike motiewe ondersoek, onder meer dat Henri se ouers sy sakgeld gestaak het. Die koerant het 'n man opgespoor wat beweer het dat hy Henri se dwelmhandelaar is en dat Henri 'n gereelde klant is. Henri was na bewering ’n tyd lank in 'n luukse dwelmrehabilitasiesentrum in Kaapstad. Na 'n jaar en 'n half van die ondersoek het die polisie Van Breda se prokureur in kennis gestel van haar kliënt se naderende arrestasie. Volgens berigte het Marli van Breda se regsverteenwoordiger en kurator beweer: "Die nuus is baie ontstellend vir Marli; die familie wil geregtigheid hê."

Op 14 Junie 2016 het Henri van Breda in die Stellenbosse landdroshof verskyn op drie aanklagte van moord, een van poging tot moord en een van regsverydeling. Borgtog is vasgestel op R100 000 en van Breda is vrygestel onder voorwaarde dat hy gereeld by sy plaaslike polisiekantoor aanmeld en nie die Wes-Kaap verlaat nie. 'n Voorverhoor is in September 2016 in die Wes-Kaapse hooggeregshof gehou en die saak is tot November uitgestel, aangesien staatsaanklaer Susan Galloway meer tyd gevra het om uitstaande rekenaar- en DNS-getuienis te bekom.

Van Breda en sy vriendin, Daniellé Janse van Rensburg, is op 6 September 2016 deur die polisie van Tafelsig in hegtenis geneem vir die besit van dagga en is op borgtog van onderskeidelik R1 000 en R200 vrygelaat. Die saak van dwelmbesit het op 12 Oktober 2016 in die Kaapstadse landdroshof voorgekom en is uitgestel weens uitstaande dokumentasie.

Op 4 April 2017 het die staat se verhoor teen Henri van Breda in die Wes-Kaapse hooggeregshof begin toe hy skuld ontken het. Tydens sy getuienis het Henri beweer hy en die gesin is aangeval deur 'n "swart man met ’n byl wat donker klere, handskoene en 'n balaklawa gedra het". ’n Maand voor die verhoor begin het, het regter Siraj Desai ten gunste van 'n aansoek deur Media24 beslis dat die groep die verhoor mag uitsaai. Tog as gevolg van appèlle deur beide die Nasionale Vervolgingsgesag en die verdediging, is die bevel egter afgekeer totdat die saak opgelos is.

Op 21 Mei 2018 het die hof sy uitspraak gemaak, deur regter Siraj Desai, dat Henri skuldig bevind is aan 3 aanklagtes van moord, 1 poging tot moord en vir obstruksie van geregtigheid. Hy is onmiddellik in hegtenis geneem in plaas van tydelike vrylating tot veroordeling, in die belang van die samelewing, na die Pollsmoor-gevangenis se hospitaalafdeling. Hy was onder behandeling vir epilepsie en depressie na aanleiding van die moorde.

Op 7 Junie 2018 is Henri van Breda gevonnis tot drie lewenslange tronkstraf deur regter Siraj Desai in die Wes-Kaapse hooggeregshof vir die moord op sy ma, pa en broer; 15 jaar vir poging tot moord op sy suster en nog 12 maande vir obstruksie van geregtigheid.


</doc>
<doc id="129441" url="https://af.wikipedia.org/wiki?curid=129441" title="Nellie du Toit">
Nellie du Toit

Petronella (Nellie) du Toit (* 17 Desember 1929 in Pietersburg, Transvaal; † 29 Julie 2018) was 'n Suid-Afrikaanse liriese sopraan. Sy is op 29 Julie 2018 oorlede nadat sy 'n rukkie lank longontsteking gehad het. Van haar moeder, wat self baie musikaal was, het sy haar eerste onderrig in sang en musiek ontvang. Ná matriek het sy by die Suid-Afrikaanse Musiekkollege in Kaapstad ingeskryf en is verder deur Adelheid Armhold en Gregorio Fiasconaro onderrig.

Aan die einde "van" 1952 het sy die Diploma in Opera met lof verwerf en die volgende jaar na Londen vertrek, waar sy haar studies onder Tatiana Makushina voortgesit het, asook rolle in "Le Nozze di Figaro" en "La Cenerentola" vir die English National Opera vertolk het. Ná haar terugkeer na Suid-Afrika het sy saam met die beroemde tenoor Marcel Mittrisch 'n toer deur die land onderneem met die oog op die verwerwing van 'n lisensiaat in sang. Sy het haar studie voortgesit aan die Universiteit van Suid-Afrika. Op grond van haar prestasie in dié studie het sy 'n Unisa-beurs ontvang, wat haar in staat gestel het om weer oorsee te gaan studeer – dié keer in Wene onder Maria Hittorff.

Na haar terugkeer was sy aktief betrokke by opera-opvoerings dwarsdeur Suid-Afrika. Die Nederburg-operaprys is reeds drie keer aan haar toegeken – die laaste keer vir haar vertolking van Tosca in 'n produksie van Sukovs. Dié toekenning is ook 'n aanduiding van haar beheersing van dramatiese rolle.

Hoogtepunte in haar loopbaan was haar deelname aan die première van Henk Badings se radiofoniese opera "Asterion" (N.P. van Wyk Louw, 1958) en in 1970 aan die "Ballade van die Bloeddorstige Jagter" (G.A. Watermeyer) van dieselfde komponis. In 1972 het sy sesde geëindig in die "Madame Butterfly"-kompetisie in Japan. Etlike operarolle het sy herhaaldelik gesing, byvoorbeeld Madama Butterfly, wat sy meer as honderd keer gesing het, Mimi in "La Bohème," Violetta in "La Traviata," Lucia in "Lucia di Lammermoor" en Norma in die gelyknamige opera. Ook die Lieder-kuns het sy nooit verwaarloos nie en het dikwels in Liederkonserte opgetree en radiouitvoerings gegee.



</doc>
<doc id="129443" url="https://af.wikipedia.org/wiki?curid=129443" title="Fagotconcerto (Mozart)">
Fagotconcerto (Mozart)

Die Fagotconcerto in B-mol-majeur, K. 191/186e, is 'n fagotconcerto wat in 1774 deur die 18-jarige Wolfgang Amadeus Mozart geskryf is. Dit is Mozart se eerste concerto vir 'n blaasinstrument. Daar word bespiegel dat die werk in die opdrag van Thaddäus Freiherr von Dürnitz, 'n aristokratiese amateurfagblaser wat 74 van Mozart se werke besit het, gekomponeer is. Geleerdes vermoed dat Mozart vyf fagotconcerto's gekomponeer het, waarvan slegs die eerste vandag oorleef.

Hierdie fagotconcerto is die werk vir fagot wat die meeste gespeel en bestudeer word in die instrument se hele repertorium. Byna alle fagotblasers sal hierdie werk in hul loopbaan opvoer.

Die Fagotconcerto in B-mol-majeur is geskryf vir solofagot en 'n orkes met twee hobo's, twee natuurhorings in B-mol (soms vir F getranskribeer), viool I/II, altviool, tjello, en kontrabas.




</doc>
<doc id="129444" url="https://af.wikipedia.org/wiki?curid=129444" title="International Music Score Library Project">
International Music Score Library Project

Die International Music Score Library Project (IMSLP), ook bekend as die Petrucci Music Library na Ottaviano Petrucci, is 'n subskripsiewebwerf wat 'n biblioteek van bladmusiek in die publieke domein via die wiki-beginsel daarstel. Sedert sy begin op 16 Februarie 2006 is meer as 370 000 items bladmusiek en 42 000 opnames van meer as 110 000 werke deur meer as 14 000 komponiste opgelaai. Die projek maak gebruik van MediaWiki-sagteware.


</doc>
<doc id="129447" url="https://af.wikipedia.org/wiki?curid=129447" title="Fagotconcerto">
Fagotconcerto

'n Fagotconcerto is 'n concerto vir fagot en 'n musiekensemble, gewoonlik 'n orkes. Hierdie musikale vorm ontstaan tydens die barok en van die eerste meesterwerke in die genre is die ca. 40 fagotconcerto's van Vivaldi. Later skryf Mozart en Weber beroemde fagotconcerto's. Die fagotconcerto bly desnieteenstaande relatief raar tot en met die 20ste eeu.



</doc>
<doc id="129452" url="https://af.wikipedia.org/wiki?curid=129452" title="Constanze Mozart">
Constanze Mozart

Maria Constanze Cäcilia Josepha Johanna Aloysia Mozart (née Weber) (5 Januarie 1762 – 6 Maart 1842) was 'n Oostenrykse sangeres en die vrou van Wolfgang Amadeus Mozart. Sy trou met Mozart in 1782 en sing waarskynlik 'n gedeeltelike opvoering van haar man se mis in C-mineur in 1783. Ná Mozart se dood ondersteun sy haarself en hul twee kinders deur sy werke te publiseer en te laat opvoer. Sy trou in 1809 met die Deense diplomaat Georg Nikolaus Nissen, wat in sy aftrede Mozart se biografie skryf.



</doc>
<doc id="129453" url="https://af.wikipedia.org/wiki?curid=129453" title="Karl Thomas Mozart">
Karl Thomas Mozart

Karl (ook Carl) Thomas Mozart (* Wene, 21 September 1784; † Milaan, 31 Oktober 1858) was die seun en oudste kind van Wolfgang Amadeus Mozart wat volwassenheid bereik het. Hy was 'n staatsamptenaar in Milaan. Hy en sy jonger broer Franz Xaver Wolfgang Mozart was in 1842 in Salzburg vir die onthulling van die monument ter nagedagtenis aan hul vader. Nie Karl nog Thomas had nasate, dus eindig Amadeus se direkte bloedlyn hier.



</doc>
<doc id="129454" url="https://af.wikipedia.org/wiki?curid=129454" title="Houtluis">
Houtluis

Die houtluis of kelderluis is nie 'n insek nie maar 'n skaaldier (Crustacea).
Dit het 14 liggaamsdele wat aan die houtluis die soepelheid skenk om op te kan krul in 'n balletjie soos 'n krimpvarkie, wanneer gevaar dreig.

Daar is verskeie spesies van hierdie klein diertjies ter wêreld. Die houtluis "Porcellionides approximatus" is 'n endemiese dierspesie, wat uitsluitlik op die Krim voorkom.





</doc>
<doc id="129455" url="https://af.wikipedia.org/wiki?curid=129455" title="Franz Xaver Wolfgang Mozart">
Franz Xaver Wolfgang Mozart

Franz Xaver Wolfgang Mozart (* Wene, 26 Julie 1791; † Karlsbad, 29 Julie 1844) was 'n Oostenrykse pianis en komponis en die jongste van Wolfgang Amadeus Mozart se twee kinders wat volwassenheid bereik het. Hy bestee die grootste deel van sy lewe in Lwif (Lemberg) in die hedendaagse Oekraïne. Hy studeer saam met Dušek in Praag en saam met Hummel, Albrechtsberger, en Salieri in Wene. Sy werk sluit in twee klavierconcerto's (C, Op.14, 1809; E-mol, Op.25, 1818), kamermusiek, klaviervariasies, korale musiek, en liedere.



</doc>
<doc id="129460" url="https://af.wikipedia.org/wiki?curid=129460" title="Volmaan">
Volmaan

’n Volmaan is die maanfase wanneer die Maan heeltemal verlig word soos van die Aarde af gesien. Dit vind plaas wanneer die Aarde direk tussen die Son en die Maan is (meer presies: wanneer die ekliptiese lengtegraad van die Son en Maan met 180 grade verskil). Dit beteken die halfrond van die Maan wat na die Aarde wys, is feitlik heeltemal deur die Son verlig en lyk rond, terwyl die ander kant feitlik heeltemal donker is. 

’n Volmaan kom een keer per maand voor. Wanneer die volmaan in die Aarde se skaduwee inbeweeg, is daar ’n maansverduistering en ’n deel of die hele maan kan rooi lyk vanweë die Rayleigh-verstrooiing van blou lig in die Aarde se atmosfeer.

Maansverduisterings kan net met volmaan voorkom, wanneer die Maan se wentelbaan deur die Aarde se skaduwee loop. Dit gebeur nie elke maand nie omdat die Maan gewoonlik onder of bo die Aarde se skaduwee verbybeweeg. Dié is meestal beperk tot die sonnebaan. Maansverduisterings kan net voorkom wanneer die volmaan naby die twee knope van die wentelbaan voorkom, óf die klimmende óf die dalende knoop. Dit bring mee dat maansverduisterings elke ses maande voorkom, en dikwels twee weke voor of ná ’n sonsverduistering met donkermaan by die teenoorgestelde knoop.

Die tydsverloop tussen soortgelyke maanfases – bekend as die sinodiese maand – is gemiddeld sowat 29,53 dae. 

Mense dink dikwels aan volmaan as iets wat ’n hele nag lank duur. Dit is nie heeltemal waar nie, want sy fase soos van die Aarde af gesien, is heeltyd aan die groei of afneem (hoewel te stadig om dit met die blote oog te sien). Hy is op sy maksimum verlig aan die einde van sy afneemstadium. Op enige plek op Aarde kan sowat die helfte van hierdie maksimum volmane sigbaar wees, terwyl die ander helfte in die dag voorkom wanneer die Maan onder die horison is.

Wanneer dit volmaan is, is sterrekundige waarnemings gewoonlik die moeilikste omdat die lig wat deur die Maan weerkaats word, helderder is as die oënskynlik dowwer sterre.

OP 12 Desember 2008 was die Maan met volmaan nader aan die aarde as in die vorige 15 jaar, en dit word ’n supermaan genoem. Op 19 Maart 2011 was daar nog ’n supermaan, nader aan die Aarde as in die vorige 18 jaar. Op 14 November 2016 was die supermaan nader as in die vorige 68 jaar.

Die datum en benaderde tyd van ’n spesifieke volmaan (as ’n ronde wentelbaan veronderstel word) kan bereken word deur die volgende vergelyking:
waar "d" die getal dae is sedert 1 Januarie 2000 00:00:00 in die aardtydskaal wat in sterrekundige tabelle gebruik word; vir Universele Tyd (UT) voeg die volgende benaderde korreksie tot "d" by:
waar "N" die getal volmane is sedert die eerste volmaan van 2000. Die ware tyd van ’n volmaan kan met tot 14,5 uur van hierdie raming verskil vanweë die feit dat die Maan se wentelbaan nie rond is nie.

Volmane word tradisioneel verbind met slapeloosheid, waansin (vandaar die Engelse woorde "lunacy" en "lunatic") en verskeie "magiese verskynsels" soos weerwolfswaansin. Sielkundiges het egter bevind daar is geen sterk bewyse dat die mens se gedrag tydens volmaan verander nie. Hulle het verder bevind studies stem dikwels nie ooreen nie; sommige toon ’n positiewe en ander ’n negatiese uitwerking.

Die meeste antieke kalenders in die wêreld was maansonkalenders, wat maan- en sonkalenders gekombineer het met behulp van skrikkelmaande. Met die Juliaanse kalender is hierdie metode laat vaar ten gunste van ’n suiwer sonkalender, terwyl die 7de-eeuse Islamitiese kalender ’n suiwer maankalender is en die Hebreeuse kalender ’n maansonkalender gebly het.



</doc>
<doc id="129463" url="https://af.wikipedia.org/wiki?curid=129463" title="Samuel Daniell">
Samuel Daniell

Samuel Daniell (1775–1811) was 'n Engelse kunstenaar en reisiger in Suid-Afrika. Hy word sekretaris en tekenaar van 'n ekspedisie wat in 1801 uit Kaapstad vertrek om 'n gebied (tans Botswana) te verken. Daniell het juiste en treffende sketse gemaak en die plaaslike stamme uitgebeeld. In 1804 verskyn sy "African Scenery", een van die waardevolste stukke "Africana". Hy is in 1811 op Ceylon oorlede. Sy sketsboek oor Suider-Afrikaanse stamme verskyn in 1820 na sy dood.



</doc>
<doc id="129465" url="https://af.wikipedia.org/wiki?curid=129465" title="Ted Baker">
Ted Baker

Ted Baker plc is 'n Britse mode-etiket wat luukse klere vir dames, here en kinders asook bybehore in sy eie en in konsessiewinkels verkoop. Die onderneming word op die Londense Effektebeurs gelys en maak deel uit van die FTSE 250-indeks.

Anders as wat die onderneming se naam sinueer, is Ted Baker geen mode-ontwerper nie, maar 'n fiktiewe naam wat deur die stigter en huidige hoof uitvoerende beampte, Ray Kelvin, vir sy onderneming gekies is. Kelvin het sy eerste winkel in Maart 1987 in Glasgow gevestig waar hy 'n reputasie as verskaffer van gehaltehemde vir here verdien het. Aanvanklik is 'n gratis skoonmaakdiens aangebied vir elke hemp wat daar gekoop is.

Verdere winkels is vervolgens in ander groot Engelse stede soos Manchester, Sheffield, Cambridge en Nottingham geopen, later - in 1990 - ook in Covent Garden, Londen. Ongewoon genoeg het die onderneming ondanks die feit dat geen geld aan konvensionele advertensies en bemarking bestee is nie en aangewese was op mond-tot-mond-verspreiding tot een van die mees vooraanstaande mode-etikette gegroei. Vir sy Verdienste aan die Britse modebedryf het Ray Kelvin in 2011 die toekenning en titel Kommandeur van die Orde van die Britse Ryk uit die hand van koningin Elizabeth II ontvang. In die volgende jaar is die eerste Ted Baker-modewinkel in Suid-Afrika geopen.


</doc>
<doc id="129468" url="https://af.wikipedia.org/wiki?curid=129468" title="Edelweiss">
Edelweiss

Die edelweiss ("Leontopodium nivale") is 'n hooggebergteplant van die familie Compositae (saamgestelde blomme). Die plante word in Europa onder meer op die Alpe, die Apennyne, die Pireneë en die Karpate aangetref, asook in Sentraal-Asië.

Die stingel en lansetvormige blare is met silwerkleurige, wollerige hare bedek, en die klein, bleekgeel blomhofies (tussen 2 en 10) staan dig opmekaar in die middel van wit skutblare.

Die edelweiss "(Leontopodium alpinum)" is 'n meerjarige kruid en word tussen 5 en 20 cm hoog. Dit word dikwels tot op 'n hoogte van 3500 m bo seespieël aangetref, maar selde laer as 1 500 m.

Toeriste het op so 'n groot skaal dié plante op maklik bereikbare plekke uitgeroei dat hulle eintlik nog net in onherbergsame plekke aangetref word. Hierdie blom het al feitlik simbolies van die Alpe geword. Daar is talle verhale oor bergklimmers wat hul lewe gewaag het om een van hierdie skaars blommetjies te pluk. Die Alpynse lande moes reeds streng beskermingswette maak om die edelweiss, die landsblom van Switserland, van algehele uitwissing te red.



</doc>
<doc id="129472" url="https://af.wikipedia.org/wiki?curid=129472" title="Maria Anna Mozart">
Maria Anna Mozart

Maria Anna Walburga Ignatia Mozart (noemnaam Marianne, bynaam Nannerl; * Salzburg, 30/31 Julie 1751; † Salzburg, 29 Oktober 1829) was 'n Oostenrykse musikant and die suster van Wolfgang Amadeus Mozart. Sy het ook gekomponeer, maar geen van haar werke het oorleef nie. In 1784 trou sy op aandrang van haar vader met Johann Baptist von Berchtold zu Sonnenburg, 'n magistraat wat 15 jaar ouer was as sy. Hul enigste kind wat volwassenheid bereik het, was Leopold (1785–1840), met wie sy na Salzburg terugkeer na haar man se dood in 1801. Met 'n toename in belangstelling in haar broer, verskaf sy inligting en help met die opspoor van manuskripte.



</doc>
<doc id="129473" url="https://af.wikipedia.org/wiki?curid=129473" title="David Draper">
David Draper

Dr. David Draper (1859 - 1929) was 'n Suid-Afrikaanse geoloog en is in 1859 aan die Kaap gebore. Hy het hom hoofsaaklik self geleer en baie van sy vroeë ondervinding by G.W. Stoe opgedoen. Hy het Kimberley, Lydenburg en Natal in die jare 1870's besoek en belangrike ontdekkings gedoen. Hy het deelgeneem aan die Geologiese opname van die Witwatersrand en daarna oorsee gegaan. Hy het ook Turkye, Borneo en Suid-Amerika besoek en hom veral toegespits op diamantontginning in Brasilië. In 1904 en 1905 was hy in beheer van die eerste ondersoek na tinneerlae in die Bosveld. Hy ontvang 'n eredoktoraat van die Universiteit van die Witwatersrand in 1927. Hy sterf in 1929. Die Draper-medalje is ter ere van hom vir buitengewone diens in Suid-Afrikaanse geologie ingestel.



</doc>
<doc id="129474" url="https://af.wikipedia.org/wiki?curid=129474" title="James Edwin Duerden">
James Edwin Duerden

Professor James Edwin Duerden (1869 - 1937) was 'n Suid-Afrikaanse dierkundige wat in Lancashire gebore is. Hy studeer in Londen en aan die John Hopkins Universiteit in die Verenigde State. Hier spesialiseer hy in koraal en seedierkunde. Hy word in Suid-Afrika aangestel as hoof van die departement Dierkunde aan die Universiteit van Grahamstad. Hy het ook later 'n belangrike ondersoek gedoen na die natuurgeskiedenis van volstruise vir die Unie-regering. Hy sterf in 1937.



</doc>
<doc id="129475" url="https://af.wikipedia.org/wiki?curid=129475" title="Eetgerei (Westers)">
Eetgerei (Westers)

Westerse eetgerei soos messe, vurke, lepels, borde, skottels en bakke het hulle ontstaan in Europa gehad. In ander kulture het daar ook ander soorte eetgerei ontwikkel, deels as gevolg van ander lewenstyle. Selfs vandag nog gebruik 'n groot deel van die mensdom nie messegoed nie.

Lepels is die oudste soort eetgerei en is ontwerp na die vorm van die hand holte. Dit was meestal van hout gemaak, maar later ook van tin of, heel selde, van silwer.

Die mes, wat uit die prehistoriese klipmes ontwikkel het, was nie 'n suiwer tafelmes nie, maar is ook vir 'n verskeidenheid ander doeleindes gebruik. Die gewoonte van die ou Grieke en Romeine om aan die eettafel te lê, het die gebruik van messe moeilik gemaak en die kos is daarom in klaar opgesnyde stukkies opgedien. Daar is hoofsaaklik met die vingers geëet, en lepels is net vir vloeibare kos gebruik.

Ná die val van die Romeinse Ryk (500 n.C.) het dié eetgewoonte verdwyn. Dit was eers gedurende die kruistogte dat 'n verfyning van eetgewoontes, onder die invloed van die hoë Islamitiese beskawing in Europa begin posvat het. 

Die vleis is aan tafel voorgesny, en het veral aan die koninklike howe met baie seremonie gepaard gegaan. Daar is van verskillende puntige voorsnymesse en breë afgeplatte opdienmesse gebruik gemaak, en selfs ook van dolke en voorsnyvurke. 

Daar is uit 'n gemeenskaplike bak geëet en die vleis is met die hand na die mond gebring. Elke gas het sy eie mes en lepel saamgebring. Die skerppuntige tafelmes, wat gebruik is om voedsel uit die skottel mee te lig, is dikwels deur die man saam met sy dolk in een skede gedra. Vrouens het die messe en lepels saam met hul sleutels aan 'n gordelriem gedra. 

Die tafel, wat ná die ete weer weggesit is, was baie eenvoudig: meestal net 'n blad op stutte, wat tydens die maaltyd met 'n doek bedek was. Servette het eers in die 15e eeu in gebruik gekom: lang stroke materiaal is langs die tafel neergelê en deur al die gaste gebruik. Gedurende die 16e eeu het elkeen sy eie servet gekry. 

Vir borde is eers groot, plat stukke of snye brood gebruik. In die 15e eeu is dit vervang deur reghoekige of ronde plat "borde", eers van hout en later ook van tin. Eers in die 16e eeu het die moderne bord met die verhoogde rand in gebruik gekom. Daarna het souspotte, soutpotjies, wasbekers en kanne (handewas was 'n belangrike seremoniële gebruik, veral toe daar met die vingers geëet is) die belangrikste tafelgerei uitgemaak. Daar is uit glase gedrink of uit bekers en kanne van hout of tin.

Ondanks die primitiewe eetgewoontes was daar heelwat voorskrifte vir tafelmaniere. Een van die bekendste boeke uit daardie tyd oor tafelmaniere is deur Erasmus geskryf: "De civilitate morum puerjlium Libellus" (1530). 

Die vurk, wat oorspronklik net by die voorsny van vleis gebruik is, het veel later ook sy plek op die tafel gekry, en is waarskynlik via Venesië uit die Bisantynse kultuur oorgeneem. Dit was eers aan die einde van die 16e eeu dat die vurk by die hoëre stande in Italië in gebruik gekom het, ondanks die teenkanting van die Kerk, wat in die gebruik daarvan 'n minagting teenoor die Godgegewe voedsel gesien het. Aan die einde van die 17e eeu het die burgerlike bevolking ook vurke begin gebruik. Dit was nie meer nodig om die mespunte skerp te maak nie omdat die voedsel nie meer daarmee uit die skottels gelig is nie. Die mes en vurk het toe saam 'n stel uitgemaak, met dieselfde versiering en is dikwels saam in een houer gebêre. Die tande van die vurk was toe ook nie meer reguit (om te steek) nie, maar effens gebuig, sodat daarmee geëet kon word. Die lepel is nog altyd uit 'n ander materiaal as die mes en die vurk gemaak, gewoonlik van hout of tin, en het nie 'n geheel daarmee gevorm nie.

Terselfdertyd het die gebruik dat elke persoon sy eie stel in 'n houer saam met hom dra, begin verdwyn. 'n Gas het by 'n etenstafel aangesit wat vooraf volledig gedek is. Versamelings van 6 of 12 identiese stelle, meestal van silwer, het in die loop van die 18e eeu in die mode gekom. Gedurende die 19e eeu het die burgerlike klas die gebruik nagevolg en is die silwer vervang deur die goedkoper pleet (metaal wat met silwer oorgetrek is). Vandag word eetgerei meestal van vlekvrye staal vervaardig. 

Vrugtebakkies, vingerbakkies, opskepbakke en borde vir allerlei eksotiese geregte, glase vir verskillende soorte drank, vismesse, aspersievurkies, ensovoorts, het mettertyd verskyn en 'n tafel tydens 'n deftige dinee oorvol gemaak. In die tweede helfte van die 20e eeu het hierdie oordaad egter begin afneem, en net die noodsaaklikste eetgerei het in gebruik gebly. 




</doc>
<doc id="129476" url="https://af.wikipedia.org/wiki?curid=129476" title="Henry Hare Dugmore">
Henry Hare Dugmore

Eerwaarde Henry Hare Dugmore (1810 - 1896) was 'n Suid-Afrikaanse sendeling en skrywer. Hy is in Engeland gebore en arriveer saam met sy ouers in Suid-Afrika as deel van die 1820-Setlaars. Hy word later 'n Metodistiese predikant en gedurende sy 45 jaar diens was op hy Salem, Grahamstad, King William's Town en Mount Coke. Daarna vestig hy hom op Queenstown. Hy kon Engels en Xhosa ewe goed praat. Hy het meer as 100 Gesange in Xhosa geskryf. Sy bekendste werk is "Reminiscences of an Albany Settler". Hy is oorlede in 1896.



</doc>
<doc id="129477" url="https://af.wikipedia.org/wiki?curid=129477" title="Christian Friedrich Ecklon">
Christian Friedrich Ecklon

Christian Friedrich Ecklon (1795 - 1868) was 'n Suid-Afrikaanse plantkundige. Hy is op 17 Desember 1795 op Apenrade, Sleeswyk-Holstein gebore wat toe nog deel van Denemarke was. Hy studeer in Kiel in aptekerswese en begin belang stel in plante. Hy werk as 'n assistent vir 'n Kaapse apteker genaamd Polemann, wat 'n amateurbotanis was. Ecklon begin 'n groot versameling opbou en doen proefnemings in sy eie miniatuur botaniese tuin. Hy ontvang 'n klein jaargeld van die Koninkryk van Denemarke vir navorsingwerk wat hom in staat stel om sy ondersoeke na die binneland uit te brei. Hy het verskeie belangrike werke in oorleg met K.L.P. Zeyher gepubliseer, tog ondervind hy baie terugslae. Hy het ondermeer al sy besittings in 'n brand verloor. Hy is oorlede in Desember 1868.

Die standaard afkorting Eckl. word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129478" url="https://af.wikipedia.org/wiki?curid=129478" title="Sigvermoë">
Sigvermoë

Met sigvermoë word bedoel die vermoë van mense en diere om lig waar te neem.

Laer diere, soos eensellige diere en erdwurms, reageer op verskille in ligintensiteit en donkerte met behulp van ligsensitiewe selle (fotoreseptors).

Die volgende stap in die ontwikkeling is die bewustheid van die rigting waaruit die lig kom. Dit is moontlik wanneer die ligsensitiewe selle deur pigmentselle gedeeltelik teen die invallende lig beskerm word. Ingewikkelder oë, soos die kameratipe oog van die Nautilus, die lensoog van onder meer werweldiere en die saamgestelde oog van geleedpotige diere, maak die waarneming van beweging en beelde moontlik.

Deur die klein oogopening van die kameratipe oog word 'n omgekeerde en swak beeld op die netvlies gevorm; die lensoog kan vanweë die feit dat die lens die ligstrale breek (straalbreking), ook by 'n groter ligopening (van die pupil) 'n skerp en helder beeld op die netvlies werp. Om 'n voorwerp op verskillende afstande skerp te sien, pas hierdie tipe oog hom daarby aan (deur akkommodasie).

Die waarneming van kleur berus op die vermoë om tussen verskillende golflengtes van lig te kan onderskei (binne 'n bepaalde golflengtegebied). Die keëlvormige reseptors in die netvlies is hiervoor verantwoordelik; die stafies reageer alleenlik op verskille in ligsterkte. By die mens en by diere wat 'n prooi vang, is die oë naby mekaar geleë sodat 'n voorwerp deur twee oë gelyktydig waargeneem word (vanuit 'n effens ander hoek). Mens en dier kan so diepte waarneem.

Byna alle diere reageer op ligprikkels. So word eenselliges (Protozoa) soos die "Stentor" en die "Amoeba" deur lig afgestoot (negatiewe fototaksis) en ander, soos die "Euglena," deur lig aangetrek (positiewe fototaksis). Een- en meersellige diere neem ligprikkels waar deur middel van lig- of fotoreseptor. Hierdie selle kan baie verskil wat bou en vorm betref, maar by alle diere en die mens funksioneer hulle volgens dieselfde beginsel; ligenergie veroorsaak 'n chemiese verandering in die ligsensitiewe pigment, waarna die fotoreseptor 'n impuls na 'n senusel oord ra. Fotoreseptors reageer meestal uitsluitlik op lig met 'n golflengte van 350 tot 700 nanometer. Infrarooi lig (λ700 nanometer) bevat nie genoeg energie om die chemiese reaksies in die fotoreseptor vinnig genoeg te laat verloop nie. Straling met 'n golflengte korter as 350 nanometer (ultraviolet, UV) is weer so energieryk dat die fotopigment daardeur verniel word. 'n Klein aantal diere, waaronder die by, kan wel infrarooi waarneem (korter as 350 nm), en groefkopadders kan met behulp van 'n hittegevoelige sintuig (onder die eintlike oog geleë) infrarooi strale waarneem.

Eensellige diere het die eenvoudigste fotoreseptors in die vorm van 'n oogvlek (stigma). Meersellige diere het primêre sintuigselle. By die erdwurm "(Lumbricus terrestris)" is die sintuigselle onder en in die deursigtige epidermis (opperhuid) geleë. Die dier kan hiermee verskille in ligsterkte waarneem, maar nie die rigting nie. Die bepaling van ligrigting word moontlik wanneer pigmentselle agter die sintuigselle geleë is, sodat die pigmentselle nie van agter belig kan word nie. Dit is onder meer die geval by die seedier "Branchellion," die bloedsuiertjie. Ligrigting word nog beter bepaal wanneer die sintuigselle in bekervormige pigmentselle geleë is, soos by die trilhaarwurmpie "Polyeelis." By die trilhaarwurm "Planaria" kom 'n saamgestelde pigmentbekeroog voor, waar groter pigmentselle 'n aantal sintuigselle omring. Een oog kan só verskillende ligrigtings onderskei. Die groefoog en die bekeroog wat by slakke (onder meer "Patella)," seesterre en jellievisse voorkom, besit ook hierdie vermoë.

By die wulk ('n soort seeslak, "Buccinum)" vorm die pigmentselle van die oog 'n vloeistof wat die holte van 'n blasie vul en verhard tot 'n lensvormige liggaam, die blaasoog.

By die primitiewe inkvis "Nautilus" kom 'n kameratipe oog voor. Dit kan as 'n "verbetering" op die reeds genoemde tipes oë beskou word. Dié inkvis het 'n bekeroog met 'n nou sigopening waardeur 'n omgekeerde beeld op die netvlies gevorm word.

Die lensoog, wat 'n groter sigopening as die kameratipe oog het, is die sterks gedifferensieerde oogtipe. In die opening is 'n lens wat, saam met ander lig brekende onderdele van die oog, 'n skerp en helder beeld op die netvlies (retina) werp. Lensoë kom by inkvisse en werweldiere voor.

Die netvlies van werweldiere is meerlagig; die sintuigselle lê met hulle prikkelsensitiewe gedeelte weg van die lig af (inverse retina) en die pigment is in 'n spesiale pigmentepiteel geleë. By die inkvis het die netvlies ŉ enkel laag en die prikkelsensitiewe deel is na die lig gerig (everse retina). Die pigment is in die sintuigselle self geleë. 

Om 'n skerp beeld op die retina te behou, moet die oog hom aanpas namate 'n voorwerp nader kom of verder weg beweeg - 'n proses bekend as akkommodasie. By visse en amfibieë word akkommodasie verkry deur lensverplasing. Visse leef in 'n redelik ondeursigtige milieu met dreigende gevaar altyd naby. In 'n toestand van rus is die vis se oog dan ook op 'n naby afstand ingestel. As 'n voorwerp verder weg waargeneem moet word, word die lens na die netvlies teruggetrek. By amfibieë is die oog ingestel op 'n afstand van meer as 5 m. Wanneer 'n nabygeleë voorwerp bekyk word, moet die lens vorentoe verplaas word. 

By reptiele (slange uitgesonder). voëls en soogdiere word akkommodasie verkry deur die wysiging van die lens se vorm. Hul oë is in 'n toestand van rus ingestel om ver te sien. Die verandering van die lensvorm vind plaas met behulp van 'n kringspier. As die akkommodasiespier by reptiele en voëls saamtrek, word die lens " ingesnoer". met ander woorde dit word meer gebuig. By roofvoëls, waar goeie sig tydens jag op 'n prooi belangrik is, geskied akkommodasie egter meer deur die wysiging van die horingvlies (kornea) as deur die verandering van die lensvorm. By soogdiere is die lens in die rustende toestand afgeplat deur die saamtrekking van die suspensoriese ligament. Met akkommodasie vir naby kyk ontspan die suspensoriese ligament en die lens word bolvormiger as gevolg van sy elastisiteit. By baie soogdiere, byvoorbeeld rotte en beeste, is die akkommodasiespiere swak ontwikkel en hierdie diere is permanent versiende. Akkommodasie deur wysigings van die oogdiepte kom by slange en inkvisse voor. Hul oogbal kan met behulp van 'n kringspier dieper gemaak word .

Akkommodasie vind nie by 'n ander tipe beeldvormende oog, soos die saamgestelde of fasetoog, plaas nie. Dié oog is saamgestel uit 'n aantal enkelvoudige oë (ommatidiums). Saamgestelde oë kom voor by alle geleedpotige diere, met uitsondering van die spinnekopagtiges, enkele insekordes en inseklarwes. Hierdie diere het enkelvoudige oë, bekend as oselli (enkelvoud "osellus)." Soos die saamgestelde oog, kan die osellus nie beweeg word nie. Die oë is by spinnekoppe sterk ontwikkel, maar die diere kry waarskynlik 'n baie onduidelik beeld van hul omgewing deurdat die lens onvolmaak is en daar betreklik min sintuigselle in die oog is.

Die oog van gewerwelde diere - en veral dié van voëls is die gevorderdste en volmaakste gesigsintuig. Die oog kan egter net 'n reeks impulse oordra na die breinselle, waar die dier van die impulse bewus word, dit herken en met ander gewaarwordinge assosieer. 'n Organisme met 'n primitiewe senustelsel sal dus met die volmaakste oog nie meer inligting uit die ligprikkels kan haal nie as "daar is lig" of "daar beweeg iets". Die reaksies op prikkels uit die omgewing is ook meer beperk in vergelyking met dié van 'n organisme met 'n hoër ontwikkelde senustelsel.

By alle diere met lensoë is die reseptorselle van die netvlies ewe groot, afgesien van hoe groot of klein die oog is. Die groter oog sal egter 'n groter beeld op die netvlies werp, en so sal meer reseptorselle deur die beeld geprikkel word. Die voorwerp sal dus in meer detail waargeneem en ontleed kan word - dit wil sê die skerpte van die sigvermoë neem toe namate die oog groter word. Die grootste lensoë kom voor by die groot inkvissetot 300 mm in deursnee. Klein diere het groot oë in verhouding tot hul liggaamsgrootte. Katte se oë is in verhouding groter as dié van leeus. Die grootte van die oog word ook bepaal deur die feit dat sekere diere op hul oë aangewese is om te oorleef (soos voëls), of op hul reuksintuie (soos soogdiere). So het die volstruis groter oë as 'n perd, wat 5 maal so swaar is.

'n Saamgestelde oog met ŉ groot aantal ommatidiums sal ook 'n meer gedetailleerde mosaïekbeeld gee as 'n klein saam gestelde oog. Sommige miere het maar 6 ommatidiums per oog, terwyl die naaldekoker 28 000 het. By vlieënde insekte lê die krag van hul oë in die waarnemingsvermoë per tydseenheid. Naaldekokers kan byvoorbeeld 100 tot 220 afsonderlike ligprikkels per sekonde waarneem, terwyl werweldiere (voëls uitgesonder) prikkels wat mekaar vinniger as 12-40 per sekonde opvolg, nie afsonderlik kan waarneem nie; die prikkels smelt saam of "slaan oormekaar". Voëls kan waarskynlik tot 150 prikkels per sekonde verwerk, dit wil sê afsonderlik waarneem.

Die vermoë om die verskillende golflengtes van lig - dit wil sê kleure - te onderskei, is aangetoon by werweldiere, inkvisse, sommige soorte krewe en die meeste soorte insekte; by soogdiere is die vermoë net by mensape en sommige ander ape goed ontwikkel. By insekte is aangetoon dat elke reseptorsel van 'n ommatidium 'n ander kleurgevoeligheid het. Enkele selle is vir geel gevoelig, ander vir blou of ultraviolet lig. Behalwe die kleur kan baie insekte ook die polarisasierigting van lig waarneem. Dit wissel met die stand van die son en word deur insekte gebruik by rigtingbepaling of navigasie. 

Dié vermoë kom voor by die mens en by roofdiere, waar die oë voor in die kop is, soos by luiperds, valke, uile en die snoek. Albei oë vorm gelyktydig elk 'n effens ander beeld van 'n voorwerp en die kombinasie van die beelde in die brein gee 'n stereoskopiese beeld van die voorwerp. Dit word veral gebruik vir die raming van afstand. Diere met oë aan die sykante van die kop kan afstand alleenlik skat deur die skynbare grootte van die voorwerp en deur die oog te beweeg, en so die voorwerp van verskillende rigtings af te bekyk. Die oë van hierdie diere neem ook 'n groot of wye blikveld in, dit is die gebied wat met bewegende oë en die kop stil gesien kan word. By sommige diere, soos sekere voëls, slaan die blikvelde van die twee oë voor sowel as agter die kop oormekaar. Die panoramiese blikveld is veral van belang vir prooidiere wat van alle kante deur gevaar bedreig word. 

Anders as die mens se ander sintuie is sy gesigsorgaan (die oog) die bes ontwikkelde in die natuur. Die mens se gesigsveld, dit wil sê die gebied wat 'n mens kan sien sonder om die oog te beweeg, is egter beperk, aangesien die twee oë naas mekaar geleë is. Dit beteken ook dat die hele gesigsveld deur albei oë gelyktydig gesien word. Dit is van belang by stereoskopiese (ruimtelike) gesigswaarneming.

Die oog bestaan hoofsaaklik uit die oogbal met sy uitwendige aanhangsels soos die oogspiere, die oogsenuwee, ooglede en traankliere.

Die oogbal is 'n min of meer sferiese orgaan, met 'n deursnee van ongeveer 24 mm. Die wand van die oogbal bestaan uit drie lae. Die buitenste laag is bekend as die oogrok of skiera, wat 3 deursigtige strukture omsluit, naamlik die voorste oogkamer, die lens en die glasagtige liggaam. Die veselagtige skiera is 'n stewige, wit, ondeursigtige vlies wat die oog stewigheid gee en beskerm. Die voorste deel van hierdie laag is deurskynend (vir die deurlating van lig) en staan bekend as die kornea. Die middelste laag van die oogwand, die vaskulêre laag, bestaan uit 'n dun, gepigmenteerde, bloedvatryke membraan, wat die choroïed genoem word. Aan die voorkant is dit gewysig tot 'n gordynagtige struktuur, die iris, wat die grootte van die ligopening, die pupil, reguleer. Die iris is 'n saamtrekbare vlies wat deur middel van sirkel- en straalvormige spiere die pupil kleiner of groter kan maak. Die kleur van 'n mens se oë hang af van die hoeveelheid en aard van die pigmente in die iris. As alleen die agterste van die 31ae van die iris pigment bevat, vertoon die oog blou. Dit is 'n algemene verskynsel by pasgebore Blanke babas. Ná 'n paar maande kan pigment ook in die ander lae van die iris gevorm word. By albino's, by wie die vermoë ontbreek om pigment te vorm, vertoon die iris en die pupil rooi omdat die lig nie geabsorbeer word nie maar deur die bloedvate in die oog weerkaats word. Die sigvermoë van sulke mense is swak omdat lig ook deur die iris deurgelaat word en die beeld op die retina dus vaag en "oorbelig" is.

 Tussen die choroïed en die iris is 'n sirkelvormige verdikking, die siliêrliggaam, waaraan die siliêrspier geheg is. Die suspensoriese ligament is weer aan die siliêrspier geheg. Die buitenste laag van die retina is gepigmenteer en bedek die hele choroïed. Aan die iris vind 'n mens hierdie laag as die agterste pigmentlaag. Die binneste laag bevat die eintlike sintuigselle, naamlik die stafies en die keëltjies. Die stafies en keëltjies is met die senuselle verbind. Die uitlopers van die buitenste laag senuselle vorm die tweede kra'niale senuwee (nervus opticus), wat deur 'n opening aan die agterkant van die oogkas (die foramen opticum) na die brein lei. By die punt waar die senuvesels die oogbal verlaat om die opticus te vorm, is geen stafies of keëltjies nie. Dit staan ook bekend as die blindevlek.

Die ruimte tussen die kornea en die iris, die voorste oogkamer, is gevul met 'n helder, kleurlose vloeistof. Die ruimte tussen die lens en die iris is die agterkamer, wat ook met 'n waterige vog gevul is en onder meer dien om stewigheid aan die oogbal te gee. Die vog verskaf ook voedingstowwe aan die iris en die lens, wat geen bloedvate bevat nie. Die ooglens is deurskynend en bikonveks en aan die voor- of buitekant minder gekrom as aan die binnekant. Die lens word in posisie gehou deur die suspensoriese ligament, wat ontstaan uit die rand van die elastiese lenskapsel, wat op sy beurt die deurskynende epiteelselle van die lens omsluit. Die ruimte van die oogbal agter die .Iens is gevul met 'n deurskynende, jellieagtige bindweefsel, die glasagtige liggaam. Dit word waarskynlik deur bepaalde selle van die netvlies gevorm.

Die ooglens funksioneer net soos 'n kameralens. Dit vorm 'n omgekeerde, verkleinde beeld van die gesigsveld op die retina. Die ligstrale veroorsaak 'n skeikundige reaksie in die ligsensitiewe selle van die retina. 'n Ligsensitiewe pigmentstof in die selle ondergaan 'n chemiese verandering en daardeur ontstaan 'n senu-impuls. In die macula lutea (geel vlek in die retina) is die deel waarmee die skerpste gesien kan word, die fovea centralis retinae. Hier is die senuselle afwesig en die ligstrale kan ongehinderd die reseptorselle bereik. Hier is ook net keëltjies, terwyl die aantal stafies daaromheen toeneem. Meer is bekend oor die werking van die stafies as oor dié van die keëltjies. Die stafies word deur 'n baie geringe ligintensiteit geprikkel en hulle word dus gebruik vir sig in die donker. Nagdiere het hoofsaaklik stafies in hul retinas. Die stafies is gevoelig vir al die kleure van lig, en 'n mens kan dus nie kleure met die stafies onderskei nie. Die stafies bevat 'n ligsensitiewe, rooierige pigment bekend as rodopsien (voorheen visuele purper genoem). Wanneer lig op die pigment val, word dit afgebreek en in die donker gehersintetiseer of geregenereer. Hiervoor is vitamien A nodig. Wanneer 'n mens 'n effens verligte vertrek van 'n helder verligte vertrek af binnegaan, kan niks gesien word nie. Sig word weer moontlik sodra die fotochemiese pigment, wat deur die helder lig afgebreek is, geregenereer word. Hierdie donkeraanpassing is ná ongeveer 10 uur maksimaal.

By die periferie van die retina is slegs stafies teenwoordig, en daarom kan 'n mens snags of in dowwe lig beter "uit die hoeke van die oë" sien, aangesien die stafies aangepas is om in dowwe lig te funksioneer.

Die keëltjies werk op basies dieselfde manier as die stafies. Die keëltjies bevat die fotochemiese pigment iodopsien (visuele violet), wat nie makIik gebleik word nie, selfs nie deur lig van hoë intensiteit nie. Dit regenereer ook stadiger as rodopsien. In die retina van die mens en van ape is 3 tipes keëltjies, met 'n maksimum-ligabsorpsie by 450,525 en 550 nm, dit wil sê in onderskeidelik die blou, groen en rooi gedeeltes van die spektrum. Kleurvisie is dus die resultaat van differensiële stimulering van die 3 soorte keëltjies. Die keëltjies sowel as die stafies is reseptors wat alleen op verandering reageer en hulle vinnig by 'n stabiele situasie aanpas. Om 'n beeld permanent te kan waarneem, moet die oog dus voortdurend beweeg word, en dit geskied deur die oog se spontane beweging. Spontane oogbeweging bestaan uit 3 komponente: 'n vinnige, reëlmatige trilling, klein bewegings wat in spronge uitgevoer word, en langsame afdwaling met 'n vinnige terugkeer. Die oog beweeg gemiddeld sowat 40 keer per sekonde. Hierdie feit, tesame met die verskynsel dat die mens se oog nie prikkels wat vinnig opmekaar volg , afsonderlik kan waarneem nie, verklaar waarom 'n mens nie die flikkerende rolprentbeeld as afsonderlike beelde waarneem nie.

Die oog is daartoe in staat om voorwerpe op verskillende afstande skerp of in fokus waar te neem. Die proses waardeur dit gedoen word, staan bekend as akkommodasie. Deur die sametrekking van die akkommodasiespier word die voorste oppervlak van die ooglens ronder gemaak, sodat die ligstrale meer gebreek word. Dit is gewoonlik nodig wanneer 'n voorwerp nader as ongeveer 5 m aan die oog is. Vir veraf voorwerpe ontspan die siliêrspier, die siliêrliggaam beweeg na agter, waar die omtrek van die oogbal groter is, en die elastiese lens word platter getrek. Dit vind gewoonlik onwillekeurig plaas.

Onbeperkte akkommodasie is nie moontlik nie. Die afstand waarop 'n mens by maksimale akkommodasie nog skerp kan sien, is ongeveer 100 mm by jong kinders en ongeveer 250 mm by volwassenes. Akkommodasie gaan altyd gepaard met 'n verkleining van die pupilopening, waarby die invallende ligbundel smaller gemaak word. So word ook die afwyking (as gevolg van aberrasie) minder gemaak.

Die deursnee van die pupil is ook afhanklik van die intensiteit van die lig wat op die oog val. Die deursnee wissel tussen 2 mm in sonlig en 8 mm in die donker. As net een oog aan lig blootgestel word , vind die pupilrefleks in albei oë plaas. Die deursnee van die pupil word kleiner deur die sametrekking van die sirkelvormige spiere in die iris (die musculus constrictor pupillae), terwyl die pupil groter word deur die sametrekking van die straalvormig gerangskikte spier in die iris (die musculus dilator pupillae). By diep bewusteloosheid is die pupilrefleks afwesig.

Die oogbal is in die oogkas (orbita) geleë en is ingebed in vetweefsel, wat die oog teen skokke beskerm. Die oogkas is 'n tregtervormige holte in die skedel en is uit 7 beentjies opgebou. Die oogbal word beweeg deur 'n aantal oogspiere wat aan die oogrok (of skiera) geheg is en tot by die been agter in die oogkas strek. Oogbeweging kan bewustelik uitgevoer word, maar geskied meestal onwillekeurig. Die oog lede (palpebrae) beweeg voor oor die oogbal en bestaan uit gespierde velvoue. Tussen die boonste en onderste lede van elke oog is die lidspleet. Die ooghoeke word gevorm waar die oog lede inmekaarloop. Voor op die rand van die oog lede is 2 tot 3 rye stewige, gekromde hare, die wimpers. Die binneste oppervlak van die ooglid is uitgevoer met 'n dun epiteelvlies, die konjunktiva, wat aanloop om die oogbal te bedek (maar nie die kornea nie). Tussen die oog lede en die oogbal ontstaan - bo en onder die konjunktivasak. Oogdruppels word in hierdie sak gedrup wanneer oogprobleme ondervind word.

Die funksie van die oog lede is om traanvog oor die oogbal te versprei en om die oog teen vreemde voorwerpe en skerp lig te beskerm.

Die ooglede word dan deur 'n refleksbeweging gesluit. Gewoonlik sluit die oog lede met tussenpose van 2 tot 10 sekondes as reaksie op die uitdroging van die kornea (horingvlies).

Op elke oogbal, agter die boonste ooglid en bokant die buitenste hoek van die oog, is 'n traanklier geleë (glandula lacrimalis). Uit die kliere ontspri ng tussen 3 en 15 afvoergange wat traanvog na die boonste konjunktivasak voer. Die traanvog wat deur die kliere afgeskei word, speel 'n belangrike rol by die metabolisme van die kornea. As die kornea droog word, word dit troebel en die sigvermoë neem af. Om te voorkom dat die traanvog op die oogoppervlak te vinnig verdamp, word 'n olieagtige stof en slym afgeskei deur kliere wat in die oog lede geleë is. Hierdie stowwe vorm 'n dun laag oor die traanvog. Die belangrikste olieproduserende kliere is die kliertjies van Meiboom, waarvan elke ooglid 20 tot 30 bevat. Traanvog word afgevoer deur klein openinge in die rand van die ooglede aan die kant van die neus (huIIe kan net-net met die blote oog gesien word). Traanbuisies lei die traanvog van die openinge na die neusholte. Die afskeiding van traanvog geskied onwillekeurig as 'n reaksie op verskillende prikkels, soos byvoorbeeld vreemde stowwe in die oog (gasse, vloeistowwe, stof, ensovoorts), sterk gekruide kos en skerp lig. Indien te veel vog afgeskei word, is die afvoer onvoldoende en die vog vloei oor die onderste ooglid. Dié vog word dan trane genoem. Soms volg oormatige afskeiding op sekere emosionele toestande.



</doc>
<doc id="129479" url="https://af.wikipedia.org/wiki?curid=129479" title="Karl Ludwig Philipp Zeyher">
Karl Ludwig Philipp Zeyher

Karl Ludwig Philipp Zeyher (1799 - 1858) was 'n Suid-Afrikaanse plantkundige. Hy is op 2 Desember 1799 in Dillenburg, Duitsland gebore. Sy oom was die hooftuinier van die groothertog Theodor van Baden waar hy geïnteresseerd raak in plante. In die hertog se park in Schwetzingen ontmoet hy 'n bekende plantkundige, Theodor Hartweg. Hy vergesel vir Hartweg in 1822 op 'n toer na Mauritius. Met hulle aankoms in die Kaap het hy besluit om nie verder te gaan nie tesame met Christian Friedrich Ecklon het hy begin om groot versamelings te maak. As 'n uitstaande plantkundige maar swak sakeman het hy jare lank 'n sukkelbestaan gevoer deur plante uit die Kolonie in te voer. Hy word daartoe gedwing om sy waardevolle herbarium aan dr. K.W.L. Pappe te verkoop en aanvaar hy uiteindleik 'n pos as 'n gewone tuinier. Hy is in Desember 1858 aan pokke oorlede.




</doc>
<doc id="129480" url="https://af.wikipedia.org/wiki?curid=129480" title="Filter">
Filter

'n Filter is 'n toestel waarmee growwe deeltjies of onsuiwerhede in 'n medium, soos byvoorbeeld vaste deeltjies in vloeistowwe of gasse, opgevang word.




</doc>
<doc id="129483" url="https://af.wikipedia.org/wiki?curid=129483" title="André Gide">
André Gide

André Gide (1869-1951) was 'n Franse prosaskrywer wie se werk getuig van 'n groot openhartigheid ten opsigte van sy eie gevoels- en gedagtelewe en van 'n groot ontvanklikheid vir nuwe ontwikkelings. Die sentrale tema van sy werk is die problematiek van die keuse tussen konformisme en individualiteit. Gide was 'n voorstander van laasgenoemde. Gide is ook van belang vir die geskiedenis van die roman omdat hy die eerste Franse skrywer was wat die tegniek van <nowiki>"'</nowiki>n roman binne 'n roman" toegepas het. In 1947 het hy die Nobelprys vir letterkunde ontvang"." 

André Paul Guillaume Gide is op 22 November 1869 in Parys gebore. Sy ouers was welgestelde Protestante. Toe hy elf jaar oud was, is sy vader oorlede, en hy is verder deur sy moeder en tante grootgemaak. Hy het vroeg reeds 'n belangstelling in die letterkunde getoon en in aanraking gekom met simbolistiese skrywerskringe, waar hy kennis gemaak het met Stéphane Mallarmé, Paul Valéry en Pierre Louys.

Weens sy swak gesondheid het hy in 1893 saam met sy vriend P.A. Lambert 'n reis na Tunisië onderneem, en eers twee jaar later teruggekeer. In 1895 is hy met sy niggie Madeleine Rondeaux getroud, 'n huwelik wat onmiskenbare spore in sy latere werk, veral in "l’Immoraliste," gelaat het.

Gide se eerste belangrike werk, "Les nourritures terrestres," het in 1897 verskyn. Hierin verwerp hy alIe vooroordele, spreek hom uit teen bekrompe konformisme en voer aan dat die individu die reg het om alle moontlikhede te benut om sy eie geluk (in lewensgenot) te vind.
In "Immoraliste" (1902) word dié siening 'n vorm van egoïsme wat nie meer met die aanvaarde norme rekening hou nie. Die hoofkarakter laat sy vrou - wat haar pligte teenoor hom nougeset nagekom het - verarm en uiteindelik sterf sonder dat hy daardeur geraak word. In "La porte étroite" (1909) verkies die hoofkarakter, Alissa, die liefde van God bo die liefde van haar aardse minnaar. Op unieke wyse analiseer Gide in dié boek die argumente wat 'n mens sou kon aanvoer ten gunste van 'n lewe wat volgens bepaalde, opgelégde reëls gereguleer word. "La porte étroite" is dus die teenstelling van "l'Immoraliste." Die boek bevat kritiek op die godsdienstige askese, en lewensprobleme is van minder belang.

In 1909 het Gide gehelp om die bekende tydskrif "Nouvelle Revue Francaise" te stig. In "Les caves du Vatican" (1914) het Gide in die karakter van Lafcadio gestalte gegee aan 'n mens wat sy absolute vryheid bevestig deur "I'acte gratuit", die volstrek willekeurige daad ('n misdaad in hierdie geval) waarvoor daar geen enkele motief bestaan nie.

Gide was besonder gewild by die jonger geslag ná die Eerste Wêreldoorlog, soos byvoorbeeld die Dadaïste en die Surrealiste. Sy gewildheid was hoofsaaklik te danke aan sy idees oor die "ewige beskikbaarheid": die eienskap om voortdurend nuwe ervarings op te soek en nie tevrede te wees met net een spesifieke manier van lewe nie. Hy het sy opregtheid bevestig met "Corydon" (1924) en die outobiografie "Si Ie grain ne meurt" (1926), twee boeke waarin hy openhartig sy eie gevoels- en gedagtewêreld bespreek. "La symphonie pastorale" (1910) is in dagboekvorm geskryf en "L'école des femmes" (1928) behandel die problematiek van die huwelik.

"Les faux-monnayeurs" (1925) was die enigste werk wat Gide as 'n roman aangebied het. Sy ander werke het hy "récit" ('n vertelling) of "sotie" ('n sotterny) genoem. Laasgenoemde is 'n Middeleeuse genre. "Les faux-monnayeurs" het 'n belangrike vernuwing in die Franse romantradisie gebring. In navolging van die somboliste (poësie ter wille van poësie) het Gidé in sy roman die roman self as middelpunt gestel. In die boek is 'n skrywer, Edouard, besig om aan 'n roman, "Les fauxmonnayeurs" te werk, die titel dus wat Gide aan sy eie werk gegee het. Alles wat Edouard beleef, skryf hy neer in sy "Journal d'Edouard". Dit bied aan Gide die elemente om sy boek mee voort te sit. Vir die skrywer het die skryf van sy boek 'n avontuur geword waarin hy sy karakters agtervolg. Ook in hierdie werk word die problematiek van individualiteit en konformisme behandel, 'n tweeledigheid wat al Gide se werke kenmerk.

Tydens sy reise (onder meer na die destydse Kongo) het Gide in aanraking gekom met die kolonialisme en 'n aangetrokkenheid tot die kommunisme ontwikkel. 'n Besoek aan die Sowjetunie het hom egter daarvan oortuig dat die kommunisme geen vryhede aan die individu laat nie "(Le retour d'URSS," 1936).

Gide se "Journal (1889-1949)" is as dagboek nie net 'n waardevolle bron van inligting oor die skrywer se lewe nie, maar gee ook 'n goeie beeld van sy literêre beskouinge en ontwikkeling. Die meeste van sy korrespondensie is ook gepubliseer. Gide se invloed kan nie gemeet word nie. Sy klassieke prosa is vir elkeen toeganklik en is in 1947 met die Nobelprys vir letterkunde bekroon. Gedurende sy eie leeftyd het hy groot bewondering ontvang en is hy as een van die grootstes van sy tyd beskou. Hy is op 19 Februarie 1951 in Parys oorlede.



</doc>
<doc id="129484" url="https://af.wikipedia.org/wiki?curid=129484" title="F. Scott Fitzgerald">
F. Scott Fitzgerald

Die Amerikaanse skrywer Francis Scott Fitzgerald (24 September, 1896 – 21 Desember, 1940) is onlosmaaklik verbonde aan die jare twintig, wat hy die Jazz-era genoem het. In sy werk en lewe het hy gestalte gegee aan die koorsagtige vrolikheid ná die Eerste Wêreldoorlog. Veral sy romans "The Great Gatsby" en "Tender is the Night" is baie bekend.

Francis Scott Key Fitzgerald is op 24 September 1896 in St. Paul, Minnesota, gebore. In 1913 is hy na die Princeton-universiteit, waar hy met die kritikus en skrywer Edmund Wilson bevriend geraak het. In 1917 het hy hom by die leër aangemeld en aan sy eerste roman, "This Side of Paradise," begin werk. Dié boek, wat in 1920 gepubliseer is, het hom dadelik beroemd gemaak en hom die rykdom besorg waaroor hy so 'n obsessie gehad het. Dit het hom in staat gestel om 'n uitspattige lewe te lei. In dieselfde jaar is hy met Zelda Sayre getroud. Die volgende klompie jare het hy in Europa deurgebring, waar hy een van die "Lost Generation" was, 'n groep Amerikaanse skrywers, onder wie Ernest Hemingway, wat hulle ná die Eerste Wêreldoorlog van hul land vervreemd gevoel het. Vir baie mense was Fitzgerald die een wat aan die Jazz-era gestalte gegee het. 

In die jare dertig het sy wêreld egter in duie begin stort. Sy vrou se toenemende geestelike onstabiliteit en sy eie drankprobleem het hom 'n groot skuldgevoel gegee. Die gevoel dat hy as eggenoot en vader en ook skrywer misluk het, blyk uit briewe wat hy aan sy dogter en uitgewer geskryf het. Om van dié gevoelens te probeer wegkom, het hy draaiboeke vir die filmmaatskappy MGM begin skryf. Hollywood het 'n rampspoedige invloed op hom gehad. Sy huwelik het heeltemal in duie gestort en hy is uit MGM se diens ontslaan. Op 21 Desember 1940 is hy aan 'n hartaanval dood. Sy vrou was toe al jare lank in 'n psigiatriese inrigting, waar sy in 1948 in 'n brand gesterf het. 

"This Side of Paradise" (1920), met sy beskrywing van die nuwe leefwyse van die "beautiful young people", gedoem tot tragiek ná hulle bloeitydperk, het Fitzgerald as die spreekbuis van sy geslag na vore laat tree. Dit geld ook vir sy volgende boeke: "Flappers and Philosophers" (1920), "Tales of the Jazz Age" (1922), bundels kortverhale en "The Beautiful and the Damned" (1922) , 'n minder suksesvoIle roman met outobiografiese elemente. In 1925 het sy kort roman "The Great Gatsby" verskyn, waarin die groot Amerikaanse droom op 'n tragiese manier verydel word. In "Tender is the Night" (1934) herken 'n mens Scott en Zelda Fitzgerald duidelik in die hoofkarakters Dick en Nicole Diver. 

"The last Tycoon" (1941) sou, indien dit voltooi sou wees, waarskynlik sy beste roman gewees het. Verskeie bundels kortverhale beeld die tragiek van die Fitzgeralds uit, veral "The Crack-up" (1945), wat Edmund Wilson ná Fitzgerald se dood byeengebring het. Omdat sy lewe en werk so nou verbonde was, vorm sy briewe, wat Turnbull in 1963 byeengebring het, 'n belangrike deel van sy oeuvre. 

Ook Zelda het verdienstelike werk geskryf, soos haar outobiografiese roman "Save" me "the Waltz" "(1932)."





</doc>
<doc id="129485" url="https://af.wikipedia.org/wiki?curid=129485" title="Christofh Willibald Gluck">
Christofh Willibald Gluck

Die komponis Christoph Willibald (von) Gluck (1714-1787) is van groot belang as hervormer van die opera. Hy het met die Italiaanse opera seria, waarin die rol van 'n sanger allesoorheersend geword het, gebreek en 'n streng klassieke operavorm geskep.

Christoph Willibald (von) Gluck is op 2 Julie 1714 in Erasbach (Oberpalz) gebore as die seun van 'n bosbouer. Waar en by wie hy sy heel eerste musiekonderrig ontvang het, is nie bekend nie. Hy moet sy vaardigheid om verskillende instrumente te bespeel in die dorpskool en herberg bekom het, want met sy vertrek in 1731 na Praag om hom, teen die wil van sy vader, aan musiek te wy, kon hy as musikant 'n bestaan maak.

In 1736 was Milaan sy eerste belangrikste standplaas waar hy aan die huiskapel van die aristokraat Francesco Saverio Melzi verbonde was. Hy het hier by Giovanni Battista Sammartini komposisielesse geneem en sy eerste opera "Artaserse" is in 1741 hier uitgevoer. Die opera is goed ontvang en dit het aan hom in die daaropvolgende jare gereeld operaopdragte uit verskillende Italiaanse stede, en in 1745 ook uit Londen, besorg. In Londen het hy ook kennis gemaak met Händel en sy musiek. Die jare ná 1746 het Gluck weer op die vasteland deurgebring, toe as kapelmeester van 'n rondreisende operageselskap.

Hy het in 1752 'n einde aan sy min of meer swerwende bestaan gemaak deurdat hy hom in Wenen gevestig het. Hier het hy in 'n toenemende mate betrokke geraak by die musieklewe aan die hof, wat gelei het tot sy benoeming deur Maria Theresa tot hofkomponis. Hy is op 15 November 1787 in Wenen oorlede. 

Gluck se bydrae as komponis is beperk tot die gebied van die opera. Die vernaamste bydrae was sy sogenaamde hervormingsoperas. Dit het ontstaan as reaksie teen die Italiaanse ernstige opera van die tyd (opera seria) waarin die handeling skaars van betekenis was en die klem op die musiek geval het, in die besonder op die vertoon van die sanger se virtuositeit. Gluck het self 'n paar werke soortgelyk aan die opera seria gekomponeer. Die enigste volledig nagelate werk is "Ipermestra" (Venesië 1744).

Sy verblyf in Wenen het hom egter op die spoor van ander moontlikhede geplaas: die operas comique wat hy hier gekomponeer het (onder meer "I'Isle de Merlin, 1758; l'Arbre enchanté," 1759) en die samewerking met die ballethervormers Gasparo Angiolini (1731-1803) en Jean-Georges Noverre (1727-1810), vir wie hy enkele sogenaamde "dansdramas" van musiek voorsien het (onder meer "Don Juan," 1761), was van wesenlike betekenis vir die ontstaan van Gluck se idees oor 'n nuwe soort ernstige opera.

As ideaal het hy 'n kunswerk gesien waarin alle kunste in gelyke mate meewerk en hulle daardeur terselfdertyd ondergeskik maak aan die verwesenliking van die dramatiese gedagte. Musikaal het dit daarop neergekom dat vir die eerste keer sedert die ontstaan van die opera by die Camerata, 'n groep musici wat ca. 1600 in Florence saamgewerk het, weer betoog is dat in opera die musiek ondergeskik moes wees aan die eise van die drama en nie andersom nie.

Van die hervormingsoperas wat op hierdie beginsels gegrond is, het die eerste drie, "Orfeo ed Euridice (1762), Alceste" (1767) en "Paride ed Elena" (1770) in noue samewerking met die geesverwante teksdigter, Ranieri Calzabigi, ontstaan. AI drie is in Wenen opgevoer, maar met so min welslae dat Gluck sy werksaamhede na Parys verskuif het. Dit het hy op aanbeveling van die Franse attaché, François Leblanc de Rouliet, gedoen. Hy het Gluck se hervormingsoperas vereenselwig met die Franse tragédie Iyrique (Rameau). Leblanc Rouliet het ook die teks vir Gluck se eerste Franse "opera, lphigénie en Aulide (1774)" verskaf. Ander is: "Armide" (1777), teks deur Philippe Quinault  (1635-1688). ook al deur Lully gekomponeer, en "Iphigénie en Tauride" (1779), teks deur Nicolas Francois Guillard. "Orfeo en Alceste" is ook vir Parys bewerk.

Anders as in Wenen is Gluck se hervormingsoperas in Parys op 'n baie lewendige wyse ontvang: teenoor 'n groep vurige aanhangers het 'n groep felle teenstanders hulle gestel wat die Italiaanse styl as die ideaal gesien het. Ten einde met Gluck mee te ding, is die opera buffa-komponis Niccoló Piccinni (1728-1800) uit Napels laat kom.

Hierdie stap het 'n merkwaardige gevolg gehad deurdat Piccini se opera "Roland," waarmee die aanhangers van die Italiaanse styl wou bewys dat hulle in die polemiek tussen die Gluckiste en Picciniste gelyk gehad het, heeltemal in Gluck se styl gekomponeer was. Ander komponiste 'la wie die verhewe strenge styl van Gluck se hervormingsopera deurgewerk het, is Luigi Cherubini (1760-1842). Jean François Lesueur (1768- 1837) en Etienne Méhul (1763-1817). 



</doc>
<doc id="129487" url="https://af.wikipedia.org/wiki?curid=129487" title="Fluweeltjie">
Fluweeltjie

Fluweeltjies (Sparaxis tricolor) is van die mooiste klein blomsoorte van die Kaapse Skiereiland en Suidwes-Kaapland, waar dit wild groei. Die blomme kom in 'n verskeidenheid kleure voor en het opvallende simmetriese merke aan die binnekant.

Fluweeltjies, 'n lid van die Irisfamilie, is inheems in Suid-Afrika, maar aard ook goed in tuine in Europa, Australië en Nieu-Seeland. Die fluweeltjieplant word gewoonlik 15 tot 45 cm hoog. Die blare is smal en die blomme, wat oranje, rooi, pienk, pers of wit kan wees, het 'n fluweelagtige voorkoms. 

Die plante kan van knolIe of sade gekweek word. Die knolIe moet in Februarie of Maart in krummelrige grond 10 tot 12 cm uitmekaar en tussen 2 en 5 cm onder die grond geplant word. Fluweeltjies hou nie van ryp nie en moet dus in baie koue streke in beskutte plekke in die tuin geplant word en gereeld water kry. Die blomme sal laat in die winter of vroeg in die somer hul verskyning maak. As hulle klaar geblom het, kan die knolIe vir die somer in die grond gelaat word. 

Wanneer fluweeltjies van sade gekweek word, moet dit in Maart of April gesaai word. In hierdie geval dra die plante dikwels al in die eerste jaar blomme, hoewel die blomme gewoonlik in die tweede jaar van 'n beter gehalte is. Fluweeltjies is gewild as potplante en in venstertuine. 


</doc>
<doc id="129489" url="https://af.wikipedia.org/wiki?curid=129489" title="Oliver Goldsmith">
Oliver Goldsmith

Oliver Goldsmith (1728-1774) was 'n Ierse essayis, digter, roman- en toneelskrywer wie se gedig "The deserted village" deur baie as een van die beste gedigte van die 18e eeu beskou word. Oliver Goldsmith is op 10 November 1728 in Kilkenny West, Westmeath, gebore en het aan die Trinity College in Dublin gestudeer, waarna hy in Europa rondgeswerf en sy geld verdien het deur fluit te speel.

In 1756 het hy sonder 'n sent in Londen aangekom en ná 3 jaar van groot armoede sy eerste literêre deurbraak gemaak met 'n reeks essays, "The citizens of the world," wat in 'n Londense koerant gepubliseer is. In dié tyd het hy ook bevriend geraak met Samuel Johnson, James Bosweil en die skilder Joshua Reynolds.

In 1764 het die lang gedig "The traveller" verskyn waarin hy indrukke van sy reis deur Europa beskryf het. Twee jaar later het "The vicar of Wakefield," een van die eerste gesinsromans in die Engelse letterkunde, verskyn. Dié roman, asook die gedig "The deserted Village" (1770) en die komedie "She stoops to conquer" (1773), is sy bekendste werke. Laasgenoemde word steeds opgevoer, ook in Suid-Afrika. Goldsmith was 'n onpraktiese, vrygewige en onverantwoordelike maar besonder sjarmante en veelsydige man met baie vriende. Hy is op 4 April 1774 in Londen oorlede, waarna sy vriende 'n monument vir hom in die sogenaamde Poets' Corner in die Westminster-abdy opgerig het.



</doc>
<doc id="129490" url="https://af.wikipedia.org/wiki?curid=129490" title="Sidney Goldblatt">
Sidney Goldblatt

Sidney Goldblatt is in 1919 in Johannesburg gebore en is op 28 Desember 1979 oorlede. Ná sy skoolloopbaan het hy vir 10 jaar 'n sakebestaan gevoer. Gedurende dié tyd het hy reeds 'n groot belangstelling in die kuns getoon en van tyd tot tyd geskilder. Ná sy eerste eenman-uitstalling in 1948 het hy besluit om hom voltyds op die skilderkuns toe te lê. Hy is vir 3 jaar na Londen en Parys om kuns te bestudeer. In Parys het hy onder André Lhöte en Ferdinand Léger gestudeer en in Londen het hy die tegniek van beeldhou bemeester.

" "Sidney Goldblatt het in 1952 na Suid-Afrika teruggekeer ná hy eers 'n besoek aan Italië gebring het. Hy het hom in Hillbrow, waar hy grootgeword het, gevestig. Dié voorstad het 'n sterk indruk op Goldblatt gemaak en sy kubistiese benadering en die verdeling van sommige van sy werke in vlakke kan hieraan toegeskryf word. Kort ná sy huwelik met Wendy Webster in 1955 het hy 'n kunsskool geopen, waar hy verskeie kunstenaars opgelei het.

In 1957 is Goldblatt vir 'n jaar na Europa, waar hy 6 maande lank in Spanje deurgebring het, Italië, Switserland en Frankryk besoek het en ook 3 maande in Engeland deurgebring het. Die rustieke Spaanse landskap met sy dramatiese lig het 'n groot invloed op hom gehad en sy skilderye van die diere, landskap, mense, geboue, dorpies en visserstonele was kleurvol, semi-abstrak en gestileer. Met sy terugkeer na Suid-Afrika was dié Spaanse werke oorheersend op uitstallings wat vir hom sowel binnelands as in die buiteland erkenning gebring het.

Sy styl het mettertyd verander - 'n non-figuratiewe element met 'n groter sensitiwiteit vir kleur, meer kompakte komposisies en 'n vrye hand het algaande opvallend geword. In sy later jare het hy na die realisme teruggekeer.

Goldblatt het verskeie mediums gebruik - hy was grafiese kunstenaar sowel as beeldhouer en olieverfskilder.

Die meeste van sy grafiese werke is linosneë en hy het soms ook akriel gebruik. Soms het hy ook kombinasies van linoleum, olieverf en goiing gebruik, dikwels in monokleur. Aanvanklik het hy linoleum vir sy collage-komposisies gebruik, maar later het dit die medium self geword, met 'n sterk liniêre element daarin. Die meeste van Goldblatt se beeldhouwerke is van aluminium en in groen en swart brons gegiet. Sy beeldhouwerke is deur sy skilderye en linowerke beïnvloed, maar elemente van die Afrika-beeldhoukuns en kubisme kom ook sterk na vore.

In die laaste paar maande van sy lewe het Sidney Goldblatt vele aspekte van Namibië geskilder. Hy en sy vrou het kort voor sy dood 'n besoek aan dié land gebring en hy was beïndruk deur die statige ou geboue van die land en die Namib-woestyn.


</doc>
<doc id="129491" url="https://af.wikipedia.org/wiki?curid=129491" title="Gwelo Goodman">
Gwelo Goodman

Gwelo Goodman (1871-1939) is een van die min Suid-Afrikaanse Na- Impressionistiese kunstenaars en verteenwoordigend van die groep kunstenaars wat in die vroeë 20e eeu in Suid-Afrika werksaam was. Benewens die skilderkuns het Goodman 'n groot voorliefde vir argitektuur gehad en was onder meer behulpsaam met restourasiewerk en die ontwerp van huise in die Kaap. Hy is veraf bekend vir sy landskappe en blomstudies.

Robert Gwelo Goodman is in 1871 in Engeland gebore. Hy het op 15-jarige leeftyd saam met sy ouers na Suid-Afrika gekom. Hier het hy en sy vader in diens van die spoorweë getree. Goodman het van jongs af in die kuns belang gestel. In Nuweland, waar hy stasieklerk was, het hy saans onder leiding van John Morland met kunsklasse begin. Morland het hom sterk aangeraai om verder in die buiteland te gaan studeer en hom voltyds op die skilderkuns toe te lê.

Op 24-jarige ouderdom is Gwelo Goodman met finansiële bystand van Morland na die buiteland. Hy het eers aan die Paryse kunsskool Julian gestudeer en daarna het hy na Londen gegaan waar hy van sy werk in die Royal Academy ten toon gestel het.

 In 1900 het hy na Suid-Afrika teruggekeer, waar hy onder meer as oorlogskunstenaar gewerk het. In dieselfde jaar het hy sy eerste en baie geslaagde kunsuitstalling in Kaapstad gehou. Hy het hierna weer na Engeland vertrek, waar hy met die dogter van 'n afgetrede kolonel in die Brits- Indiese leër, Mabel Baker, in die huwelik getree het. (Mabel Goodman is in 1907 oorlede, maar Gwelo Goodman is in 1917 weer getroud met Margaret Clementson, die dogter van 'n Kaapse predikant.)

Gwelo Goodman het 'n baie geslaagde verblyf in Londen gehad en in 1905 het hy 'n reis na Indië onderneem. Tot met die uitbreek van die Eerste Wêreldoorlog het hy in Engeland gewoon en eers in 1915 na Suid-Afrika teruggekeer. Hy het 'n ateljee in Kaapstad geopen en in 1916 weer 'n baie geslaagde uitstalling gehou.

In 1920, ná 'n paar jaar in Durban en Johannesburg, het hy hom in Nuweland gevestig. Sy groot deurbraak het Goodman egter behaal met 'n uitstalling in die galery van die Royal Institute in Piccadilly. Die uitstalling is in 1924 gehou en het Gwelo Goodman se naam in die kunskringe van Londen gevestig.

Goodman het pastel, waterverf en olieverf gebruik. Sy kleurgebruik was altyd ryk en vol atmosfeer. Hy het graag blomstudies, veral van rose, stillewes en die Suid-Afrikaanse landskap geskilder. Goodman was ook bekend vir sy studies van ou Kaapse huise, wat hy met kleur en atmosfeer belaai het. Hy was die eerste kunstenaar wat die mynhope van Johannesburg geskilder het en dit het 'n gesogte tema onder die inwoners van dié mynstad geword.

Gwelo Goodman het 'n besondere belangstelling in die argitektuur gehad. Hy het die Ou Brouery in Nuwelandlaan in Kaapstad gerestoureer en 10 jaar lank daar gewoon. Dan was hy ook betrokke by die restourasie van Newlands House en by die beplanning van huise vir die plantasiewerkers by Tongaat. Hy is op 11 Maart 1939 oorlede. Gwelo Goodman se werk word in verskeie kunsgalerye in Suid-Afrika, Namibië en Zimbabwe uitgestal, asook in Suid-Afrika-Huis in Londen.


</doc>
<doc id="129492" url="https://af.wikipedia.org/wiki?curid=129492" title="Maksim Gorki">
Maksim Gorki

Maksim Gorki (1868-1936) was 'n Russiese skrywer van romans, kortverhale en toneelstukke. Hy word as Rusland se grootste proletariese skrywer en as grondlegger van die sosialisties-realistiese literatuur beskou.

Maksim Gorki (eintlik Aleksej Maksimowitsj Pesjkof) is op 16 Maart (huidige kalender 28 Maart) 1868 in Nisjni Nowgorod gebore. Ná 'n moelike jeug by sy grootouers is hy op 11-jarige leeftyd die wêreld ingestuur. Sy skuilnaam Gorki ("die bittere") het hy op grond van jeugervaringe gekies.

Ná hy hom 'n paar jaar met stukwerk besig gehou het, het Gorki, toe hy 15 jaar oud was, na Kazan gegaan, waar hy vergeefs geprobeer het om toelating tot die universiteit te verkry. Hier het hy ook vir die eerste keer (via die Narodniki, 'n groep wat van die geïdealiseerde boeregemeenskap uitgegaan en 'n leer van terug-na-die- volk en 'n agrariese sosialisme verkondig het) met revolusionêre idees in aanraking gekom. In die daaropvolgende 10 jaar het Gorki in Suid-Rusland rondgeswerf. Hier het hy sy literêre aktiwiteite begin: sy eerste verhaal, "Makar Tsjoedra," is in 1892 in die tydskrif "Kawkaz (Tbilisis)" gepubliseer. Sy geliefkoosde tema was toe reeds die deugniete van die Russiese samelewing: die "bosjaki" (die kaaIvoetlopers), wat oral verag is maar wat Gorki met deernis beskryf het. Dit het hom bekendheid gebring in die buiteland, waar die arbeiderbeweging besig was om opgang te maak. Sy beste kortverhaal, "Ses en twintig mans en 'n meisie," dateer eweneens uit sy swerwersjare.

Aan die einde van die 19e eeu en die begin van die 20e eeu het Gorki begin om hom steeds sterker ten gunste van 'n sosiale omwenteling uit te spreek, onder meer in sy roman "Foma Gordejef" (1899). In 1901 is hy weens 'n artikel wat in die Marxistiese blad "Die Lewe" verskyn het, in hegtenis geneem, maar kort daarna weens sy gesondheidstoestand (tuberkulose) weer vrygelaat. In 1902 is Gorki voorgestel as lid van die Russiese Akademie van die Wetenskappe. Toe tsaar Nikolaas II dit persoonlik verhinder het, het skrywers soos Tsjechof en Korolenko as lede bedank.

In dieselfde jaar is Gorki se eerste toneelstuk, "Die kleinburgers," in die Moskouse kunsteater opgevoer. Tsjechof het Gorki met Wladimir Iwanowitsj Nemirowitsj Dantsjenko en Konstantin Sergejewitsj Stanislawski in aanraking gebring, wat hom opdrag gegee het om toneelstukke vir die teater, waarvan hulle direkteure was, te skryf.

Van die 17 stukke wat Gorki geskryf het, het die tweede een, "Op die bodem" (1902 ook bekend onder die Duitste titel "Nachtasyl" ("Nagasiel")), van hom 'n wêreldberoemde toneelskrywer gemaak. Die stuk speel in 'n herberg af waar allerlei menswrakke onderdak vind. In hul uitsiglose ellende word hulle deur die pelgrim Loeka gekonfronteer, wat hulle met sy teorieë oor die toekoms hoop gee. Ná sy vertrek blyk niks egter verander te wees nie. "Op die bodem" is opgebou rondom die moord op die eienaar van die herberg deur een van die inwoners om die lewe vir sy geliefde, die uitgebuite skoonsuster van die eienaar, draaglik te maak.

 Ander stukke van Gorki wat nog opgevoer word, "Kinders van die son" (1905), wat 'n beeld van die kloof tussen die intelligentsia en die volk gee; "Barbare" (1906), waarin twee moderne ingenieurs met hul idees en lewenswyse groot ellende in 'n plattelandse dorpie veroorsaak; en "Vyande" (1906, maar eers in 1933 vir die eerste keer in Rusland opgevoer), wat oor die klassevyandskap tussen die werkers en eienaars van 'n fabriek handel. Gorki se beste stuk uit sy sowjet-periode is "Jegor Boelitsjof en andere" (1932). Die krag van sy toneelstukke lê in die lewendigheid van die dialoog en sy karakterisering van mense.

In die eerste jare van die 20e eeu was Gorki 'n kernfiguur in die revolusionêre skrywersbeweging "Znanije" ("Wetenskap", genoem na die uitgewery met dieselfde naam), waartoe ook skrywers soos Serafimowitsj, Weresajef en Koeprin behoort het. Gorki was ook met Lenin bevriend. Ná die revolusie van 1905 is Gorki gearresteer, maar ná besware uit die buiteland is hy vrygelaat. Hierna het hy begin rondreis: Gorki het Amerika en Frankryk besoek, waaroor hy satiriese anti-kapitalistiese werke geskryf het. Voordat hy op 'n uitgebreide gesondheidskuur na Capri vertrek het, het Gorki sy bekendste roman "Die moeder" (1907) voltooi. Dié werk word as die begin van die sosialistiese realisme beskou. Die arbeider-seun Pawel Wlassof is die positiewe held terwyl die moeder, Nilowa, die ontwakende selfbewussyn van die arbeidersmassa simboliseer.

Op Capri het Gorki onder meer sy "Bekentenis" (1908) geskryf, wat baie kritiek van Lenin moes verduur. Gorki het egter bewys dat hy polities 'n onafhanklike figuur is deur ná sy terugkeer na Rusland in 1913 redakteur van enkele Bolsjewistiese en pasifistiese tydskrifte te word. In dié tyd het Gorki met sy belangrikste werk, die trilogie "Kinderjare, Onder die mense" en "My universiteit" (voltooi 1923), begin. Die outobiografiese element in dié werk is beperk en terughoudend van aard; die indringende beskrywing van die daaglikse lewe van die Russiese volk in die laaste dekade van die 1ge eeu oorheers.

Ná die revolusie van 1917 was Gorki teleurgesteld met die praktiese verwesentliking van die Marxisme. In 1921 het hy op aanbeveling van Lenin vir 'n tweede gesondheidskuur na Sorrento vertrek. Eers in 1928 het hy weer sy vaderland besoek, waar sy 60e verjaardag deur die owerhede luisterryk gevier is. Kort daarna het hy permanent na die Sowjetunie teruggekeer. Die omstandighede hier het intussen ingrypend verander: die dertigerjare, geken merk deur die bewind van Stalin, was veel strawwer as die Lenin-periode waarin Gorki Rusland verlaat het. Gorki se persoonlike invloed het verminder, maar hy is nietemin by die propagandamasjien ingeskakel. In 1932 het hy voorsitter van die skrywersbond geword, en op die eerste vergadering het hy die teorie van die sosialistiese realisme neergelê wat tot die ontbinding van die Sowjetunie vir amptelike sowjet-kunsuitinge gegeld het.

As skrywer het Gorki se aansien afgeneem: in sy laaste lewensjare het hy hoofsaaklik publikasies vir die staat versorg. Die belangrikste was "Die wit seekanaal" (1934), wat 'n lofsang was aan die projek van Stalin waarin baie dwangarbeiders hul lewens verloor het. 'n Tetralogie oor die geskiedenis van die Russiese intelligentsia tussen 1870 en "1920, Die lewe van Klim Samgin," het onvoltooid gebly. Gorki is op 18 Junie 1936 in geheimsinnige omstandighede dood. Sy naam is verewig deurdat sy geboortestad, Nisjni Nowgorod, 'n literêre instituut en 'n museum in Moskou ·na hom vernoem is. Hy is op die Rooi Plein begrawe.

Al het Gorki se aansien intussen in Rusland afgeneem, word hy steeds as die eerste groot proletariese skrywer beskou. Omdat sy werk saamgeval het met die sosiale verandering aan die begin van die eeu, word dit beskou as 'n weerspieëling van die ontwikkeling van die revolusionêre idee in daardie jare.



</doc>
<doc id="129495" url="https://af.wikipedia.org/wiki?curid=129495" title="Grafiese kuns">
Grafiese kuns

Onder grafiese kuns (ook grafiek of prentkuns genoem) word verstaan kunswerke wat geskep word deur die toepassing van drukprosesse waaroor die kunstenaar (ontwerper) regstreekse beheer het. Onderskeid word getref tussen 'n oorspronklike en 'n reproduksie-grafiek. Die grafiese kuns is volgens die toegepaste drukprosesse in vier kategorieë onderverdeel: hoogdruk (houtsnee, houtgravure en lino snee), diepdruk (gravure, droënaaldets, akwatint, ensovoorts), vlakdruk (lito) en sifdruk.

Houtsnee is die oudste vorm van grafiese kuns en is aanvanklik gebruik om stowwe te bedruk. In China, waar papier reeds teen die einde van die eerste eeu uitgevind is, word die vroegste afdrukke van houtsnee op papier aangetref (19e eeu). Die oudste Europese prente dateer uit die 14e eeu. Talle groot kunstenaars het hulle toegespits op die vervaardiging van prente. Daarbenewens het bekwame graveurs reeds sedert die 16e eeu skilderye van bekende meesters gereproduseer. Tussen die 16e en die 18e eeu is veral kopergravure vir reproduksiedoeleindes gebruik. In die 1ge eeu het houtgravure en litografie dié rol oorgeneem. Sedert die mens van die begin van die 20e eeu af fotomeganiese prosesse vir reproduksie gebruik, behoort die grafiese tegnieke wat met die hand uitgevoer word, tot die terrein van skeppende kuns.
Groot prentversamelings word in Nederland aangetref, onder meer in die prentgalery van die Rijksmuseum in Amsterdam (alle tegnieke) en in die museum van Boymans-van Beuningen in Rotterdam. Die Stedelike Museum in Amsterdam besit 'n aansienlike versameling van litografieë en sifdrukwerke. Prentversamelings kan ook in België in die Museum Plantin-Moretus, die Stedelike Prentgalery (Antwerpen) en in die Prentgalery in Brussel gesien word.

Daar is min Suid-Afrikaanse skilders wat nie ook teken, ets of lino- en houtsneë maak nie. Nita Spilhaus (1878-1967), een van Suid-Afrika se eerste vroulike kunstenaars, was 'n vaardige etser, terwyl J.H. Pierneef (1886-1957) se houtsneewerke alombekend is. Gregoire Boonzaier (geb. 1909), Walter Battiss (geb. 1906), Alfred Krenz (geb. 1899), Rupert Shephard (geb: 1909), Cecil Skotnes (geb. 1926) en Sydney Kumalo (geb. 1936) het dikwels die grafiese kuns as tegniek gebruik. Fritz Krampe (geb. 1913) het as grafiese kunstenaar bekend gestaan en Maurice van Essche (geb. 1906) word as 'n uitmuntende grafiese kunstenaar beskou. Bettie Cilliers Barnard (geb. 1914) skep ook dikwels grafiese werke.

In die laaste jare word versamelings grafiese werke oor spesiale onderwerpe geskep, en grafiese kunswerke van Suid-Afrikaanse kunstenaars word in museums oral in Suid-Afrika gevind." "

Met houtsnee, die oudste drukproses, word soos volg te werk gegaan: op 'n gladde blok van 'n sagte houtsoort (veral peer- en kersiehout of die hout van 'n vyeboom) wat in die lengte uit 'n boom (lengtehout) gesaag word, word 'n tekening geskets. Die hout rondom die Iyne of vlakke van die tekening word met 'n guts, ('n hol messie) weggesny. Die tekening wat in 'n reliëf uitstaan, word met ink bestryk en dan op papier afgedruk. Van so 'n houtsnee kan 'n groot aantal afdrukke gemaak word, tot 2000 as die Iyne nie al te dun is nie.

Reeds vroeg is kleurhoutsneë in Europa gemaak. Vroeër is die kleur met die hand op die prent aangebring. Teen die einde van die 15e eeu is egter begin om die kleur in te bring deur afsonderlike blokke vir elke kleurparty te sny en dit dan op een blad af te druk. Sedert die begin van die 16e eeu is dié tegniek gebruik om diepte- en skaduwerking te verkry. Dit word die clairobscur- tegniek genoem (Iig/donker-tegniek).

In die loop van die 14e eeu het die houtsnee saam met die verspreiding van papier in Europa ontwikkel. Die vroegste dateerbare prente, veral religieuse prente, speelkaarte en boekillustrasies, kom uit die einde van die 14e eeu. Twee hoofsentra word in hierdie tyd onderskei: Suid-Duitsland en Frankryk, terwyl die houtsneekuns ook in Nederland beoefen is.

In die loop van die 15e eeu het dié tegniek in Europa steeds gewilder geword. Dit is onder meer toegepas in die blokboek, veral in Nederland en Duitsland. 'n Blokboek is 'n vervaardigde boek waarvan elke bladsy in sy geheel uit 'n houtblok gesny is. Van hierdie boeke, die voorlopers van boeke wat met los letters gedruk is, het daar slegs 'n paar van voor die uitvinding van die boekdrukkuns, ongeveer 1440, bewaar gebly. Onder hierdie blokboeke vind 'n mens die sogenaamde "Biblia pauperurn" (Bybel vir die armes) en moraliserende prenteboeke, wat met minimale teks en baie afbeeldings spesiaal vir verspreiding onder die werkersklas was.

Omstreeks 1500 was Suid-Duitsland en Nederland die belangrikste sentra vir die prentkuns. Deur die veelvuldige gebruik van arsering (die aanbring van skadu-tinte deur eweredige lyntjies te trek) en die opkoms van die kleurdruk, het die houtsnee sy eenvoudige liniêre karakter verloor. Dit is aan die einde van die 15e en begin 16e eeu tot 'n hoë graad van verfyning gebring in die skitterende reekse wat Albrecht Dürer (1471-1528) vervaardig het, asook in die prente van onder andere Albrecht Altdorfer (ongeveer 1480-1538) en Hans Holbein die Jongere (1497/98-1543). Veral die reeks "Die dodedans," wat tussen 1523 en 1526 vervaardig is, het beroemdheid verwerf. In Nederland was die bekendste houtsneekunstenaars Jacob Cornelisz van Oostzanen (ongeveer1470-1533) en Lucas van Leyden (1494-1533).

In die loop van die 16e eeu is die houtsnee deur die gravure en die ets verdring. Hiermee kon groter verfyning bereik word. Hierdie diepdruktegniek het voorkeur geniet totdat die houtgravure in die 18e eeu ontwikkel is. 'n Harde stuk kopshout (hout wat uit die breedte van 'n boom gesny is) word met dieselfde instrumente waarmee 'n gewone gravure in koper- of sinkplaat gemaak word, bewerk. Die Engelse kunstenaar Thomas Bewick (1755-1828), wat veral vir sy prente van diere bekendheid verwerf het, het eers vanuit sy ervaring as graveur in metaal die moontlikhede van hierdie nuwe tegniek volledig uitgewerk. Die houtgravure was besonder geskik en goedkoop vir reproduksie. Dit het in die 19e eeu 'n bloeityd beleef en die belangrikste medium vir tydskrif illustrasie geword totdat fotomeganiese reproduksieprosesse dit verdring het.

Aan die einde van die 19e eeu het die belangstelling in die houtsneekuns as skeppingsmedium herleef. Skilders soos Edvard Munch (1863-1944) en Paul Gauguin (1848- 1903), asook lede van die Duitse ekspressionistegroep "Die Brücke" het aangetrokke gevoel deur die primitiwiteit van hierdie tegniek. Ook die Engelsman Aubrey Beardsley (1872-1898) het die moontlikhede in Iyn en vlak van die houtsnee benut vir sy styl wat tot die art nouveau behoort het. In die werke van latere ekspressioniste het houtsnee ook 'n rol gespeel, soos by die Belg, Franse Masereel (1882-1972), wat veral bekend is om sy sosiaal-verbonde verhale sonder teks in houtsnee.

In die 20e eeu is behalwe hout ook die sagter en daardeur dus makliker verwerkbare linoleum gebruik. Dié soort kunswerk word 'n linoleumsnee of lino genoem. Ook in Japan het die houtsneekuns, waar dit sedert die 12e eeu beoefen word, tot uiting gekom in die sogenaamde Oekijo-E-prente, volksprente wat van die middel van die 17e tot die middel van die 19e eeu in groot hoeveelhede vervaardig is. Hierdie prente, soms saam gestel deur agt blokke gekleurde houtsnee, het 'n groot invloed uitgeoefen op die Europese kuns aan die einde van die 19e eeu.

Die gravure en die ets is die belangrikste diepdrukprosesse. Die papier absorbeer die ink tydens die diepdrukproses uit die groewe wat in 'n metaal plaat - meestal koper, sink en in die 19e eeu ook staal - aangebring is. Die ink word met 'n tampon in hierdie groewe gevryf, waarna die oppervlak van die (reeds gepoleerde) plaat met 'n ou lap skoongevee word. Vogtige papier word dan met 'n laag vilt bo-op die plaat geplaas en deur die drukpers gerol.

Die verskil tussen gravure en ets is geleë in die manier waarop die groef in die plaat aangebring word. In die middel van die 15e eeu is by die gravure met 'n buryn ('n graveernaald) 'n V-vormige groef in die plaat gesteek en 'n gloeiende Iyn het ontstaan.

In die begin van die 16e eeu is die etstegniek ontwikkel waardeur 'n suur die groewe in die plaat uitvreet. Die etser het die plaat eers met 'n suurwerende laag was, hars of teer bedek. Dit is die etsgrond genoem waarop hy dan sy tekening gekrap het. Waar hy geteken het, is die metaal blootgelê. Nadat die tekening voltooi was, is die plaat in 'n bad etswater - gewoonlik salpetersuur - geplaas en is die Iyne in die ondergrond uitgevreet. Daarna is die ink ingesmeer en die afdruk gemaak. Die oplaag van gravures en etse is beperk. Van 'n gravure kan 'n paar honderd goeie afdrukke gemaak word en van 'n ets nie meer as 'n honderd nie.

Met verloop van eeue is talle variasies op die gravure en ets uitgevind. Sedert ongeveer 1500 word droënaaldtegniek toegepas. Die naald word gebruik om die tekening in te graveer en langs die groef ontstaan 'n opstaande rand (braam). Hierdie braam kan nie verwyder word nie en tydens die drukproses gee dié Iyn 'n fluweelsagte effek. Die Iynspel van 'n droënaaldprent is losser as dié van 'n gravure.

In die helfte van die 17e eeu is die sogenaamde "swart kuns" of mezzotint (halftint of skaafkuns) ontwikkel. Hierdie tegniek bestaan uit die ru maak van die plaat met die sogenaamde wiegyster ('n getande beitel) waarmee 'n mens met wiegbewegings die hele oppervlak van die koperplaat bewerk. Met 'n skerp staalskraper word die dele wat ligter of heeltemal lig moet wees, dan weer glad geslyp. Die "swart kuns" was veral in die 18e eeu gewild en is vir reproduksie gebruik.

Die belangrikste variasie van die etstegniek is die akwatint, waardeur die effek verkry word van 'n waterverftekening. Die etser gebruik 'n gekorrelde etsgrond· met die gevolg dat die plaat ná die inwerking van die etssuur 'n gedeeltelik getinte, korrelrige afdruk gee. Hierdie tegniek is in die 18e eeu volledig ontwikkel. In die 18e eeu is ook deur middel van die gewilde krytmetode, waarmee pastel- of kryttekeninge nagemaak is, met 'n roulette ('n getande wieletjie) 'n reeks fyn stippels in die etsgrond of regstreeks op die plaat aangebring. Op dié manier is bewerkte plate veral in kleur, hoofsaaklik rooi, afgedruk.

Lank voordat metaalgegraveerde voorstellings op papier afgedruk is, is die snye of gravering in metaal as versieringstegniek in Asiatiese lande toegepas. Die groef is met 'n swart stof gevul sodat die voorstelling duideliker kon uitstaan. In Europa is die proses in Italië gebruik en niëllo genoem.

In die middel van die 15e eeu is gegraveerde koperplate op papier afgedruk, 'n tegniek wat nie in Asië bekend was nie. Die vroegste bekende gravures is 'n reeks Passieprente uit die jaar 1446 wat in die Prentgalery in Berlyn bewaar word.

In die tweede helfte van die 15e eeu en aan die begin van die 16e eeu is die tegniek oral in Europa gebruik en het 'n groot aantal kunstenaars dit tot 'n volwaardige kunsstyl ontwikkel. Die Duitsers Martin Schongauer (ongeveer 1435-1491) en Albrecht Dürer (1471-1528), was van die voorste kunstenaars op dié gebied. Baie van Dürer se prente soos die "Melancholie," wat in 1514 gemaak is, het groot byval gevind.

In Nederland was onder andere Lucas van Leyden (1494-1533) en Hendrick Goltzius (1558-1617) van Haarlem as graveurs werksaam. Antonio Pallaiuolo (ongeveer 1432-1498) en Andrea Mantegna (1431-1506) was in Italië die voorste beoefenaars van dié kunsvorm.

Werke van Michelangelo en Raphael is deur die graveur Marcantonio Raimondi (ongeveer 1480 tot ongeveer 1534) gereproduseer. Ná 1600 is gravures hoofsaaklik vir reproduksie gebruik. So het die skilder Peter Paul Rubens (1577 -1640) van Antwerpen verskillende graveurs gelok wat sy werk gereproduseer het.

In daardie stadium is die gravure as selfstandige kunsvorm deur die ets verdring. Die etstegniek, wat lank reeds gebruik is vir die versiering van harnasse en wapentuig, is omstreeks 1500 die eerste keer gebruik om voorstellings op papier te druk. Van ongeveer 1600 was dit die grafiese kunsmedium wat die meeste gebruik is. Veral in die 17e eeuse Nederland is die etstegniek deur talle skilders gebruik. Die eksperimente van Hercules Seghers (1589/90 - ongeveer 1635) waardeur hy verskillende tegnieke en prosesse gebruik het om prente op papier of linne af te druk, is veral opvallend. Rembrandt (1606-1699) was die beroemdste etser.

In Frankryk het Jacques Callot (1592/93-1635) aan die begin van die 17e eeu sy bedelaars en ander skilderagtige figure geëts. In die 18e eeu het die Italianer Giovanni Battista Piranesi (1720-1778) bekendheid verwerf met sy etse van denkbeeldige gevangenisse "(Icarceri)" en in die 18e eeu en aan die begin van die 19e eeu het die Spanjaard Francisco Goya (17 46-1828) sy aangrypende reekse voltooi. Ná 1850 het talle skilders hulle van tyd tot tyd met die grafiek besig gehou en van die 20e eeu af is dit feitlik nie meer vir reproduksies gebruik nie. 'n Herlewing van die gravure het veral deur die toedoen van die Engelsman Stanley William Hayter (geb. 1901) ontstaan, wat in 1927 in sy "Atelier 17" in Parys verskillende geslagte kunstenaars aan dié tegniek bekend gestel het.

Die litografie (van die Griekse woord lithos = steen en grafein = skryf) of steendruk is 'n vlakdrukproses. Die dele van die plaat (steen) wat afgedruk moet word, lê op dieselfde vlak as die deel wat nie afgedruk moet word nie. Litografie berus op die beginsel dat water en vet mekaar afstoot. Die litograaf doen sy ontwerp met 'n vetkrytsoort op die steen. Die vetbestanddele van die kryt word deur 'n chemiese oplossing met die steen verbind. Die steen word hierna vogtig gemaak en die vog word deur die vet van die tekening afgestoot.

Die steen word in die volgende fase vóór die afdrukproses met 'n vetterige inksoort bestryk. Die ink kleef slegs op die plekke waar die" ontwerp aangebring is. Dit is moontlik om van 'n litografiese steen duisende goeie afdrukke te maak. 'n Kleurlito word vervaardig deur vir elke kleur 'n aparte steen te teken.

Die litografiese proses is in 1798 toevallig deur die kommersiële graveur Alois Senefelder (1771-1834) ontwikkel. Die tegniek was in die eerste dekades van die 19e eeu baie gewild omdat dit die moontlikheid gebied het om alle bestaande tekengrafieke na te boots. Eugène Delacroix (1798-1863) het dié tegniek onder meer gebruik vir sy illustrasies van Goethe se "Faust (1828)."

Die bekendste litograaf uit die begintydperk was Honoré Daumier (1808-1879), wat op sy sketsmatige manier in honderde lito's sy satiriese siening van die politiek en die daaglikse lewe van sy tyd weergegee het. Aan die einde van die 19e eeu het die litografie in Frankryk 'n hoogtepunt beleef onder die invloed van vervaardigde kleurlito's van die Japanse houtsnee (Oekijo-E). Onder die meesterstukke was die affiches (plakbiljette) van Henri de Toulouse-Lautrec (1864- 1901).

In die 20e eeu het baie kunstenaars die litografie (soos die ander grafiese tegnieke) as medium gebruik. Daarbenewens is die litografiese beginsel vir kommersiële doeleindes gebruik, soos in die reproduksie van skilderye en in boekillustrasies, asook in die sogenaamde fotokaats en daarna die fotoplanolitografie.

Die sifdruk is 'n onlangse druktegniek wat 'n vervolmaking van die reeds lank bestaande sjabloon- of stensiltegniek is. Die skerm bestaan uit 'n nylon- of natuurlike sydoek wat oor 'n raam styfgespan is. Tussen die skerm en papier word 'n sjabloon geplaas. 'n Mens kan ook met Iym of vetkryt direk op die skerm self teken. In die afdrukproses word die ink alleen deur die sjabloon of die tekening deurgelaat daar waar dit nie bedek is nie. Dié eenvoudige drukproses het talle moontlikhede, soos die druk op materiale soos glas en plastiek en die fotografiese oorbring van die ontwerp.

Die syskermdruk is 'n uitvindsel van die 20e eeu. In die jare twintig is dit volledig ontwikkel, aanvanklik vir kommersiële doeleindes. Tien jaar later het Amerikaanse kunstenaars dit as 'n nuwe terrein vir hul eksperimente aangegryp. Ná die Tweede Wêreldoorlog is dit internasionaal op 'n groot skaal gebruik en het dit 'n belangrike medium vir baie kunstenaars, onder wie Victor Vasarely (geb. 1908), Robert Rauschenberg (geb. 1925), Andy Warhol (geb. 1930) en Ronaid B. Kitaj (geb. 1932) geword.



</doc>
<doc id="129499" url="https://af.wikipedia.org/wiki?curid=129499" title="Emma Stone">
Emma Stone

Emily "Emma" Jean Stone (gebore 6 November 1988 in Scottsdale, Arizona, Verenigde State) is 'n Amerikaanse aktrise. Sy was in 2017 die hoogste betaalde aktrise in die wêreld.

Emily Jean Stone is op 6 November 1988 in Scottsdale, Arizona, gebore as die dogter van Krista Jean Stone (née Yeager), 'n huisvrou, en Jeffrey Charles Stone, die stigter en hoof- uitvoerende beampte van 'n algemene kontrakterende maatskappy.

Sy het 'n jonger broer, Spencer. Haar oupa aan vaderskant, Conrad Ostberg Sten, was van Sweedse herkoms en die familie het hul van na "Stone" verander toe hulle na Amerika geëmigreer het. Sy het ook Duitse, Engelse, Skotse en Ierse bloed in haar are.

Stone het in 2000 'n toneelstuk in 'n teaterproduksie gedoen. As 'n tiener het sy na Los Angeles verhuis met haar ma. Sy het in 2007 haar filmdebuut in n "Superbad" gemaak, en het positiewe media-aandag gekry vir haar rol in "Zombieland" (2009). Die 2010-komedie "Easy A" was Stone se eerste hoofrol, waarvoor sy met nominasies vir 'n BAFTA en 'n Golden Globe-toekenning as beste aktrise beloon is.

Volgens die webtuiste Rotten Tomatoes is Stone se mees krities bekroonde en kommersieel suksesvolle films "Superbad" (2007), "Zombieland" (2009), "Easy A" (2010), "Crazy, Stupid, Love" (2011), "The Help" (2011), "The Amazing Spider-Man" (2012), "The Amazing Spider-Man 2" (2014), "Birdman" (2014), "La La Land" (2016), "Battle of the Sexes" (2017), en "The Favourite" (2018).




</doc>
<doc id="129501" url="https://af.wikipedia.org/wiki?curid=129501" title="Robert Graves">
Robert Graves

Die Engelse skrywer Robert Graves (gebore 1895) is veral bekend vir sy historiese romans, maar hy het ook goeie poësie, belangrike kritiese werke en een van die beste outobiografiese verslae van die Eerste Wêreldoorlog, geskryf. Oor die algemeen word sy werk gekenmerk deur volkome eerlikheid.

Robert Graves is op 26 Julie 1895 in Londen gebore, die seun van 'n Ierse digter en volkskenner en 'n afstammeling van die Duitse historikus Von Ranke. Gedurende die Eerste Wêreldoorlog het hy in die Royal Welsh Fusiliers gedien. Ná die oorlog het hy in Oxford gaan studeer. Sy eerste en enigste huwelik was van korte duur, en tot in 1940 het hy saam met die Amerikaanse digteres Laura Riding (gebore 1901) gewoon. Sy het 'n groot invloed op sy werk uitgeoefen. In 1930 het hy hom op Mallorca gevestig. Van 1961 tot 1966 was hy die opvolger van W.H. Auden as hoogleraar in poësie in Oxford.

Graves se eerste werk, die digbundel "Over the brazier," is in 1916 gepubliseer en sy eerste kritiese studie, "On English poetry," in 1922. Toe sy belangrike outobiografiese "Goodbye to all that" in 1929 verskyn, het hy al verskeie digbundels, essays en bloemlesings (onder meer van Engelse en Skotse ballades) die lig laat sien. "Goodbye to all that," wat hy in 1957 hersien het, gee nie net 'n goeie insig in Graves, sy familie, jeug en oorlogservaringe nie, maar is ook 'n unieke beeld van sy tydgenote.

Sy eerste "Collected poems" het in 1938 verskyn, gevolg deur versamel bundels in 1948, 1959, 1965 en 1968. Sy poësie is suiwer, van alle heroïek ontdaan, in gewone dinge en ervarings gewortel, geestig en persoonlik. Sy liefdesgedigte is dikwels so eerlik dat sommige kritici dit te "koel" vind. Graves se eerlikheid blyk ook uit sy herhaaldelike stelling dat hy nie vir die nageslag skryf nie, maar vir die hede.
Sy belangrikste kritiese werke oor poësie is "The white goddess (1948," hersien 1952) en "The common asphodel" (1949), en oor prosa "The reader over your shoulder (1943)." Graves se wye belangstelling blyk uit "The real David Copperfield" (1933), 'n herskrywing van Dickens se roman, uit "The Greek myths" (1955), 'n oorsig van die hele Griekse mitologie en uit "The Nazarene gospel restored (1953)," waarin Jesus vanuit 'n Joodse oogpunt beskou word. Hy het ook talle werke vertaal, onder meer die "Pharsalia" van Lueanus en die "Vitae caesarum" van Suetonius, asook in omstrede vertaling met kommentaar van die "Roebajat" van Omar Khajjam, wat in 1967 verskyn het. Sy prosawerk omvat, naas 'n aantal kostelike kinderboeke (onder meer "The poor boy who folio wed his star," 1968) en 'n groot aantal versamelings essays en verhale (byvoorbeeld "But it still goes on," 1930), die bekende historiese romans "I, Claudius (1934)" en "Claudius the god" (1934), oor die tragiese Romeinse keiser wat teen sy sin van 41 tot 54 regeer het, "Count Belisarius" (1938), "Wife to Mr Milton" (1934), "The golden fleece" (1944), oor Jason, "King Jesus" (1946) en "Homer's daughter (1955)." Ander werke sluit in "Antigua, penny, puce" (1936) en die toekomsroman "Seven days in new Crete (1949)."


</doc>
<doc id="129502" url="https://af.wikipedia.org/wiki?curid=129502" title="Lawrence Aurelius Folley">
Lawrence Aurelius Folley

Lawrence Folley (6 Desember 1928 – 14 Januarie 2007) was 'n bekende Suid-Afrikaanse operabariton wat bekendheid vir sy ernstige sowel as ligte rolle verwerf het. Folley is op 6 Desember 1929 in Benoni gebore. Hy het sy vroeë opleiding in sang ontvang van Gillan Davis in Benoni en Aimeé Parkerson in Johannesburg. In 1953 trou Lawrence met Marie Lotter, ’n violiste wat in die Truk-orkes gespeel het, en hulle gaan woon in Londen. Van 1953 tot 1957 het hy aan die Guildhall School of Music en aan die Morley College in Engeland gestudeer, en, met behulp van 'n studiebeurs, agttien maande lank ook aan die London School of Opera. Hy het saam met reisende geselskappe in Engeland opgetree en sy eerste vaste aanstelling was as lid van die Sadler's Wells-geselskap. Hier het hy agt jaar lank opgetree en onder meer rolle in buitengewone werke soos Prokofiëf se Liefde vir drie Lemoene, Ravel se L'Heure Espagnole en Leonard Bernstein se "Trouble in Tahiti" vertolk.

'n Kort besoek aan Suid-Afrika het sy terugkeer in 1968 voorafgegaan. In Kaapstad het hy vir Kruik in "Carmen" en "Martha" opgetree, en het vanaf 1969 'n voltydse betrekking by Truk beklee. Totdat hy in Januarie 1980 na Kaapstad verhuis het, het hy in die destydse Transvaal in 'n wye verskeidenheid operas en operettes opgetree, waaronder "Don Garlos", "La forza del Destino", "Rigoletto", "Don Giovanni", "Simon Boccanegra", "Peter Grimes", "Lucia di Lammermoor", "Die Fledermaus", "The Merry Widow" en "The great Waltz".

Soos vroeër in Engeland het hy ook in Suid-Afrika met konsertoptredes en programme vir die radio en televisie 'n veel wyer publiek met sy kuns bereik. Sy grootste suksesse het hy egter op die operaverhoog behaal. Hoogtepunte was die drie toekennings van die Nederburg-prys vir Opera (in 1972, 1977 en 1979) en die groot rol van lago in Verdi se opera Othello, wat tydens die inwyding van die Staatsteater in Pretoria (1981) opgevoer is.

Hy het sy debuut as lid van die Kruik-geselskap in 1980 in Cole Porter se "Kiss me, Kate" gemaak.

In 1993 het Lawrence afgetree en weer in die Brittanje gaan woord om naby sy drie dogters te wees. In 1998 is Marie in Skotland oorlede en in Oktober 2001 het Lawrence met die Suid-Afrikaanse teaterregisseur Jacky Vermaas getrou. Na ’n lang stryd teen velkanker is Lawrence op 14 Januarie, 2007, op die ouderdom van 78 by die Ardgowan Hospice in Greenock, Skotland oorlede.



</doc>
<doc id="129503" url="https://af.wikipedia.org/wiki?curid=129503" title="Stephen Gray">
Stephen Gray

Stephen Gray (gebore 30 September 1941 in Kaapstad) is 'n Suid-Afrikaanse skrywer en akademikus wat in Engels skryf en in die sewentigerjare verskeie literêre pryse gewen het. Hy skryf ook dramas en romans en is die redakteur van verskeie publikasies.

Nadat hy in 1959 aan die St. Andrewskollege op Grahamstad gematrikuleer het, het hy hom vir die graad B.Se. aan die Universiteit van Kaapstad ingeskryf. Hy het dit egter nie voltooi nie en is na Engeland, waar hy die graad BA-honneurs in 1964 in Cambridge behaal het. In 1969 het hy sy M.A.-graad aan dieselfde universiteit verwerf.

In dieselfde jaar het hy ook 'n M.A.-graad in die skone kunste aan die Universiteit van lowa in Amerika behaal. Hy het dié jaar ook deelgeneem aan die "Iowa Writers Workshop" en onder Kurt Vonnegut gestudeer.

Gray was in 1965-66 in Frankryk, waar hy Engels aan die Universiteit van d'Aix-Marseilie gedoseer het. In 1968 was hy ook as lektor aan Amerikaanse universiteite verbonde.

In 1969 het hy lektor in Engels aan die Randse Afrikaanse Universiteit geword. In 1979 het Gray die graad D.Lit. et Phil. aan dié universiteit behaal. Sy verhandeling, "Southern African literature: An introduction," is in 1979 gepubliseer. ln 1982 het hy hoof van die RAU se Engelse departement geword.

Gray se eerste bundel gedigte, "It's about time," is in 1974 gepubliseer. In 1975 is die bundel "The assassination of Shaka" met houtsnee- illustrasies deur Cecil Skotnes gepubliseer. "Hottentot Venus," Gray se derde poësiebundel, het in 1969 verskyn.

Hy het ook romans en dramas geskryf. Die roman "Local colour" is in 1975 gepubliseer, "Visible People" in 1977 en "Caltrop's desire" in 1980. Sy drama "An evening at the Vernes" het in 1975 verskyn en "Peepshow" in 1980.

Gray was ook redakteur van verskeie literêre publikasies, onder meer "Writers' territory (1973), Southern" A"frican stories of the seventies" (dit is hersien en het in 1980 as "Modern South African stories" verskyn), A "world of their own: Southern African poets of the seventies" (1976), "Theatre One (1978), Theatre Two" (1980) en talle ander.

Verskeie artikels deur Gray oor die Suid-Afrikaanse letterkunde het in plaaslike en oorsese literêre tydskrifte verskyn. Hy was ook een van die redakteurs van die literêre tydskrif "Izwi." 

In die jare sewentig het hy drie literêre toekennings ontvang: die Roy Campbell-prys vir poësie (1970), die Stephen Black-prys vir drama (1971) en die Pauline Smithprys vir romanliteratuur (1972).








</doc>
<doc id="129505" url="https://af.wikipedia.org/wiki?curid=129505" title="Elena Caragiani-Stoenescu">
Elena Caragiani-Stoenescu

Elena Caragiani-Stoenescu (13 Mei 1887, Tecuci – 29 Maart 1929, Boekarest) was die eerste vroulike vlieënier in Roemenië.

Haar eerste vlug het 1912 plaasgevind, vergesel deur haar perdry instrukteur Mircea Zorileanu, en haar lisensie met nommer 1591 is in 1914 deur die Internasionale Lugvaart-Federasie, in Frankryk uitgereik.



</doc>
<doc id="129506" url="https://af.wikipedia.org/wiki?curid=129506" title="Pieter Heerma">
Pieter Heerma

Pieter Enneüs Heerma (gebore 5 Augustus 1977 in Amsterdam) is 'n Nederlandse politikus. As 'n lid van die Christen-Demokratiese Appèl (CDA) is hy 'n LP sedert 20 September 2012.

Hy was CDA veldtog leier vir die algemene verkiesing van 2012. Hy was voorheen pers woordvoerder van die CDA fraksie.

Sedert 21 Mei 2019 is hy die CDA se parlementêre leier.

Heerma is getroud, het een seun en woon in Purmerend. Hy is die seun van die oorlede CDA leier Enneüs Heerma.




</doc>
<doc id="129507" url="https://af.wikipedia.org/wiki?curid=129507" title="Graham Greene">
Graham Greene

Graham Greene (2 Oktober 1904 – 3 April 1991) is een van die mees gelese Engelse romanskrywers. Sy omvangryke oeuvre word gekenmerk deur sy Rooms-Katolieke geloofsoortuiging, 'n skerp oog vir die plaaslike omstandighede en 'n tematiese betrokkenheid by die korrupte en die gewelddadige in die mens.

Henry Graham Greene is op 2 Oktober 1904 in Berkhamsted (Hertfordshire, Engeland) gebore. Hy het aan die Balliol College in Oxford gestudeer en as joernalis by die Nottingham Journal gewerk. Ná 'n geestelike krisis het hy in 1929 lid van die Rooms-Katolieke kerk geword. Dié krisis word beskryf in sy outobiografie "A sort of life," wat in 1971 verskyn het. Van 1926 tot 1930 was hy 'n verslaggewer by "The Times," later redakteur van "The Spectator" en medewerker vir 'n aantal Engelse koerante. As joernalis het hy onder meer Viëtnam, Haïti, Kuba en Meksiko besoek. Gedurende die Tweede Wêreldoorlog het hy vir die inligtingsdiens in Afrika gewerk.

Greene se werk word in vyf groepe verdeel: kortverhale, toneelstukke, reisverhale, vermaaklikheidslektuur en romans. In sy reisverhale kom dikwels elemente van die roman voor. "The lawless roads" (1939) is byvoorbeeld 'n verslag van Greene se reis deur Meksiko, waaruit die belangrike roman "The power and the glory" (1940) ontspring het. Die hoofkarakter in dié roman is 'n dranksugtige en sondige priester in Meksiko wat die gebod van naasteliefde egter beter begryp en nakom as talie "goeie" priesters, en juis deur sy sonde skynbaar die naaste aan God leef. Karakters soos dié priester, sondige mense wat ondanks alles goddelike genade kan ontvang, kom dikwels in Greene se werk voor.

Greene se vier toneelstukke is "The living room" (1935), "The potting shed" (1957), "The complaisant lover" (1959) en "Carving a statue (1964)". Sy kortverhale is onder meer saamgevat in "The basement room" (1935) en "Twenty one stories" (1954), "A sense of reality" (1963), vier magies-realistiese verhale en "May we borrow your husband? (1967)".

Van 1955 af het Greene meer dikwels politieke situasies in sy romans betrek: die oorlog in Viëtnam en die Amerikaanse inmenging daarin in "The quiet American" (1955), die diktatuur en terreur in Latyns-Amerika in "Our man in Havana" (1958) en stedelike terrorisme in "The honorary consul" (1973).

Misdade speel 'n belangrike rol in die psigologiese rillers "England made me" (1935), "A gun for sale" (1936), "Brighton Rock" (1938) en "The confidential agent" (1939). Laasgenoemde drie boeke is almal verfilm, asook verskeie ander, onder meer "Our man in Havana" en "The confidential agent". In 1974 het sy biografie oor die losbandige digter en vriend van koning Karel II van Engeland, "John Wilmot, Earl of Rochester" (1647–1680), verskyn.



</doc>
<doc id="129508" url="https://af.wikipedia.org/wiki?curid=129508" title="Japie Greyling">
Japie Greyling

Japie Greyling (1890-1954) was een van Suid-Afrika se grootste kinderheIde. Tydens die Anglo-Boereoorlog het hy geweier om inligting oor 'n Boerekommando aan die Britte te verstrek selfs toe hy voor 'n vuurpeloton geplaas is. Dié gebeurtenis is in reliëf in die Kindermonument in Bloemfontein uitgebeeld.

Jacobus Johannes Cornelis (Japie) Greyling is in 1890 op die plaas Smaldeel in die distrik Hoopstad in die destydse Oranje-Vrystaat gebore. Tydens die Anglo-Boereoorlog, toe sy vader en twee ouer broers op kommando was, het die tienjarige Japie saam met sy moeder, susters en tweelingbroertjie op die plaas agtergebly.

In Maart 1901 het die oorlog reeds in 'n guerrillastryd verander. Die Boeremagte was in klein kommando's verdeel wat oral op onverwagte plekke toegeslaan en dan weer vinnig padgegee het voordat die Britte hulle kon vaskeer. Een van die kommando's wat in die distrik Hoopstad bedrywig was, het een aand op die Greylings se plaas oornag. Die volgende oggend vroeg is 'n afdeling Britse soldate onder bevel van kapt. J.E.B. Seely in aantog na die plaas gewaar en moes die burgers vinnig vlug.

Seely was bewus daarvan dat 'n klompie burgers op die plaas oornag het en hy het tot die gevolgtrekking gekom dat daar 'n kommando iewers in die omgewing moes wees.

Nadat die Britte op Smaldeel aangekom het, het Seely met behulp van 'n tolk Japie begin uitvra. Hy wou weet wie' die burgers was wat daar oornag het en waarheen hulle op pad was. Hy wou ook die getalsterkte van die kommando weet. Japie het geweier om te antwoord. Alle pogings van Seely om die seun so ver te kry om te praat, was vergeefs.

Uiteindelik het Seely Japie teen 'n muur van die huis voor 'n vuurpelaton laat staan. Hy het gedreig dat hy Japie sou laat skiet indien hy nie die verlangde inligting verstrek nie. Japie het steeds volgehou dat hy nie sou sê waar die Boere hulle bevind nie.

Die dapperheid van die kind het Seely so beïndruk dat hy sy soldate beveel het om hul gewere te laat sak. Hy het Japie met 'n handdruk gegroet en die plaas verlaat. Jare ná die oorlog het Seely nog met groot bewondering van die heldhaftige Boereseun gepraat.

Die onverskrokkenheid en beginselvastheid wat Japie Greyling aan die dag gelê het, is eienskappe wat vriend en vyand as heldemoed erken en waardeer.



</doc>
<doc id="129509" url="https://af.wikipedia.org/wiki?curid=129509" title="Margot Fonteyn">
Margot Fonteyn

Dame Margot Fonteyn de Arias, DBE (18 Mei 1919 – 21 Februarie 1991) was 36 jaar lank prima ballerina van die Royal Ballet.

Hierdie wêreldberoemde ballerina is op 18 Mei 1919 in Regate, Surrey, gebore. Sy het as kind in Hongkong ballet studeer en later in Londen by die bekende Serafina Astaviewa onderrig ontvang. Hierna het sy haar balletstudies by die Sadler's Wells-balletskool voortgesit. Fonteyn het haar debuut as balletdanseres in 1934 by die Vic-Wells- balletgeselskap gemaak. Van 1935 af, toe die ballerina Markova dié geselskap verlaat het, het Fonteyn baie van haar klassieke rolle oorgeneem. Onder hierdie rolle was dié van Giselle, wat deur Fonteyn beroemd gemaak is. Vanweë haar buitengewone talent het Fonteyn baie vinnig die hoofdanseres van hierdie geselskap geword.

Benewens rolle uit klassieke ballette het haar repertoire ook bestaan uit die talle rolle wat sy geskep het in van sir Frederick Ashton se ballette, soos "Horoscope, Symphonic Variations, Daphnis and Ghloë" en "Ondine." Die herlewings wat ballette soos Fokine se "Firebird" en "Petrouchka" beleef het, is in groot mate te danke aan Fonteyn se uitmuntende vertolkings. Haar aanvoeling vir musiek, haar perfekte tegniek en uitstekende vertolking van rolle het aan haar internasionale roem besorg.

Ná 1959 het sy as gaskunstenares saam met die Royal Ballet opgetree. In hierdie tydperk het sy talle oorsese lande besoek.

Haar veelbesproke verbintenis met die Russiese danser Rudolf Nureyev het in die vroeë sestigerjare begin en het na baie kenners se mening gelei tot 'n verdieping en verryking van haar karakteriserings.

Sy het in 1954 presidente van die Royal Academy of Dancing geword en is in 1956 met die titel Dame of the Order of the British Empire (OBE) vereer.

In Suid-Afrika het Fonteyn vir die Johannesburg Festival Ballet gedans en, na die totstandkoming van Truk, ook vir dié geselskap (1971). In 1972 het sy die balletskool van die Universiteit van Kaapstad besoek en saam met die balletgeseIskap van Kruik in die ballet "Swanemeer" opgetree.

In 1955 is Fonteyn met Roberto Emilio Arias, 'n gewese Panamese ambassadeur in Brittanje, getroud. In 1964 is hy deur ’n politieke opponent geskiet waarná hy ’n parapleeg was.
Na haar uittrede het Fonteyn sy al haar tyd in Panama deurgebring,by haar man en sy kinders uit ’n vorige huwelik. Sy het geen pensioen gehad nie, en het al haar geld aan die versorging van haar man bestee. Kort voor sy dood in 1989 is Fonteyn met kanker gediagnoseer. Sy is op 21 Februarie 1991, op die ouderdom van 71 in ’n hospitaal in Panama-stad, Panama, oorlede.




</doc>
<doc id="129514" url="https://af.wikipedia.org/wiki?curid=129514" title="Frikkie van Biljon">
Frikkie van Biljon

Frikkie van Biljon is ’n Suid-Afrikaanse sanger, liedskrywer, vervaardiger, akteur en digter.
Frikkie is op 24 Oktober 1985 in Klerksdorp gebore. Hy is die derde kind en tweede seun van Hannes van Biljon en Betsie van Biljon.

Frikkie het begin om te sing op die vroeë ouderdom van vyf jaar.  Sy eerste solo-item het hy gelewer tydens ’n kerssangdiens in die AP Kerk op Viljoenskroon.  Op laerskool neem hy deel aan die kunswedstryd in Kroonstad en verower talle A++-sertifikate in sang.

In 1996 neem hy deel aan Radio Koppies (nou Overvaal Stereo) se talentkompetisie.  Hy word ’n CD-kontrak aangebied deur Corrie Myburgh met die voorvereiste dat hy formele sangopleiding ondergaan.  Dieselfde jaar skryf hy in by die konservatorium in Potchefstroom en ontvang opleiding onder leiding van een van Werner Nel se M.-studente.  Later daardie jaar verhuis sy ouers na Mtubatuba en kon ongelukkig nie opvolg om die kontrak deur te voer nie.

Tydens sy hoërskooljare neem hy deel aan talle geleenthede wat gereël is deur die ATKV.  Hy doen voorvertonings vir konserte van o.a. Jannie du Toit, Christa Steyn, Rina Hugo en Steve Hofmeyr.  Hy word later vereer deur die ATKV vir die bevordering van Afrikaans deur sang.

Op universiteitsvlak word hy in sy eerstejaar gekeur vir die studentegeselskapgroep Alabama.  Weens akademiese redes moes hy onttrek aan die groep.  Hy wend egter sy talente aan en neem ses jaar lank deel aan die enkelsêr en binglesêr kompetisies op die PUK-kampus.

Frikkie verwerf ’n B.Sc.-graad in Inligtingstegnologie.

Hy skryf ook eiekomposiesies vir verskeie koshuise waarvan 6 van sy musiekstukke top 5 behaal het op verskeie geleenthede.  Hy neem deel aan koshuistoneel en wend sy talente aan om te help met die beplan, skryf en afrigting van verskeie eerstejaarskonserte.  Verder rig hy ook 3 sanggroepe af.  In 2007 word hy deel van die sanggroep B# wat deelneem aan die Artéma Kampustalentfeeskompetisie waar die groep ook deurdring na die finaal.

In 2017 doen hy ’n oudisie vir die rol van Luther in die produksie Uit Diep van Donker Nagte (geskryf deur Ina Opperman) en kry die voorreg om die rol dan ook uiteindelik te vertolk.
Na ’n lang breuk van die kunstewêreld besluit hy om weer sy droom na te streef en begin in 2017 weer met sangopleiding by Jolanda Becker.  Hy neem deel aan Sing vir die sterre waar hy 2 A++ sertifikate lossing.  Hy reik ook sy eerste enkelsnit uit (Altyd by my) wat hy geskryf het in samewerking met Albert Short.

Later daardie jaar stel hy sy tweede enkelsnit “Elke tree” bekend. (’n Afrikaanse vertaling van “On my way” oorspronklik gedoen deur Omar Naber)

In Juniemaand van 2017 woon Frikkie ’n liedskryfwerkswinkel by wat aangebied is deur Joe Foster (Ghoemawenner) by die Song House in Pretoria.

In Meimaand stel Frikkie ook die musiekvideo vir “Altyd By My” bekend wat ook uiteindelik op KykNet NOU! gespeel word. Die musiekvideo is vervaardig deur Jacobus Kriel en is verfilm in die Tulbach-omgewing.

Frikkie is tans besig om te werk aan sy debuutalbum saam met musiekvervaardiger Bruwer Malan. Die album behoort in 2018 beskikbaar te wees.

Tydens sy hoërskooljare het Frikkie deelgeneem aan verskeie digkunskompetisies. Van sy werk is opgeneem en gepubliseer in die bundel KOMSAT.



</doc>
<doc id="129516" url="https://af.wikipedia.org/wiki?curid=129516" title="Fopnuus">
Fopnuus

Fopnuus is 'n vorm van pruljoernalistiek of propaganda wat uit doelgerigde disinformasie of blufstories bestaan wat via die tradisionele pers, uitsaai-nuusmedia of aanlyn-sosiale media gepropageer word. Fopnuus word geskryf en gepubliseer met die oogmerk om te mislei ten einde 'n agent, entiteit of persoon skade te berokken en/of finansieel of polities uit gevolglike wanpersepsies munt te slaan. Dikwels word sensasionele, oordrewe, of blatant valse opskrifte gebruik om aandag te trek. Doelbewus misleidende of bedrieglike fopnuus verskil van ooglopende satire of parodie wat op humor ingestel is, aangesien eersgenoemde die gehoor wil inloop of manipuleer. Fopnuus wend frappante opskrifte aan, of volkome gefabriseerde nuusstories om lesergetalle, aanlynmededelings en internet-bladtrekinkomstes 'n hupstoot te gee. In die laaste geval is dit vergelykbaar met sensasionele aanlyn-"clickbait"-opskrifte en maak staat op die advertensieinkomste wat deur hierdie aktiwiteit gegenereer word, ongeag die juistheid van die gepubliseerde storie. Fopnuus ondermyn ook ernstige mediadekking en bemoeilik die taak van joernaliste as hulle oor belangrike nuusgebeure verslag moet doen.

Maklike toegang tot aanlyn advertensie-inkomste, hoër politieke polarisasie, en die gewildheid van sosiale media, veral Facebook-nuusvoer, is almal al geïmpliseer by die verspreiding van fopnuus, wat in die internet-era 'n vastrapplek gevind het as mededinger van legitieme nuusstories. Antagonistiese regeringsagente is ook al uitgewys as die opstellers en verspreiders van fopnuus, veral tydens verkiesings. 'n Ontleding deur Buzzfeed het aangetoon dat die top-20 fopnuustories rakende die VSA se 2016-verkiesing meer byval op Facebook gevind het as die top-20 nuustories oor die verkiesing komende van 19 gesaghebbende mediaverskaffers. Fopnuuswebblaaie wat anoniem gepubliseer word is al as bronne aangehaal omdat dit die vervolging van fopnuuspublisiste vir laster bemoeilik. Die relevansie van fopnuus het 'n opbloei beleef in die post-faktiese politiek van byvoorbeeld die 2016 VSA-verkiesing en die Brexit-referendum.

Met die uitbreiding van tegnologie was daar 'n toenemende strewe na meer bladtrekke en hoër graderings. Vir mediaverskaffers maak dit sin om 'n beleid te implementeer wat 'n groter gevolg vir hulle webblaaie sal oplewer en wat derhalwe adverteerders sal aanmoedig om vir reklame daarop te betaal. Sodanige publikasie van 'n storie met valse inhoud kan dan 'n skynprominensie voorhou en 'n groot gehoor aantrek sodat hul adverteerders en graderings daarby voordeel trek.


</doc>
<doc id="129518" url="https://af.wikipedia.org/wiki?curid=129518" title="Groei">
Groei

Die groei van 'n lewende organisme is gewoonlik uitwendig sigbaar deurdat die organisme al hoe groter word. Hoewel kristalle en druipsteen met verloop van tyd ook groter word (kristalgroei genoem), is die groei van lewende organismes wesenlik anders. In die geval van lewende organismes is groei 'n aktiewe proses wat van binne gereguleer word. Al die inwendige dele van die organisme kan by die groeiproses betrokke wees, terwyl kristalgroei en die toename in grootte van druipstene uitsluitlik op die toevoeging van materiaal aan die buitekant berus.

Die groei van 'n organisme is spesie-georiënteerd en word erflik bepaal. Dit Iyk soms of sommige plante onbepaald aan hou groei, maar elke organisme bereik gewoonlik 'n maksimumgrootte.

Plante groei nie net as gevolg van selvermeerdering nie, maar ook vanweë selvergroting. Die opname van water in die selvakuool bring mee dat die sel baie opswel en dit verklaar die merkbare groei van byvoorbeeld onkruid ná 'n reënbui. In plante vind eg te seldeling gewoonlik net in afsonderlike weefsel aan die toppunt van die stingel of die wortel plaas.

Hoewel dierlike selle ook eers ná seldeling hul normale volume kan bereik, is daar hier geen ware selvergroting soos in die geval van plante nie omdat die dierlike sel geen vakuool het en dus geen water kan opneem nie. By diere vind groei wel op alle plekke in die liggaam plaas.

Die groei van kinders word deesdae met behulp van groeikurwes waargeneem. Elke moontlike afwyking van die normale groeipatroon kan dus vinnig opgespoor word. Die vernaamste bepalers van groei is die groeihormoon, die skildklierhormoon en die geslagshormone. Groei-afwykings is dikwels te wyte aan hormonale faktore, hoewel erflike en chromosomale invloede, wanvoeding en siekte ook 'n rol kan speel.

As die groei van plante met dié van diere vergelyk word, word bemerk dat die dier ná sy jeug ophou groei. Die volwasse dier het 'n bepaalde maksimumgrootte. Plante groei egter elke seisoen verder, dikwels eeue lank, en kan geweldig groot word. Een indrukwekkende voorbeeld is die reuse-mammoetboom "(Sequoia gigantea)" in Kalifornië. Tropiese liane word nooit baie dik nie, maar kan meer as 120 m hoog word.

Selgroei kan plaasvind deurdat die protoplasma vermeerder. Vir hierdie doel word stowwe soos eiwitte en vette voortdurend in die sel vervaardig. Sodra die selle volgroei is, verloor hulle gewoonlik die vermoë om te deel en neem dan 'n bepaalde vorm en funksie aan. By diere en verskeie laer plante is plasmagroei die enigste moontlike vorm van selgroei. Hoër plante kan boon op deur selvergroting groei. Wanneer die plasmagroei voltooi is, kan die sel deur wateropname in die vakuool en groot blaas wat met water en opgeloste soute gevul is geweldig in grootte toeneem. Die selwand groei saam deur die vorming van nuwe materiaal. Selvergroting vind gewoonlik in 'n lengterigting pi aas; daarom word hierdie soort groei gewoonlik strekkingsgroei genoem. Die voordeel van hierdie groeiwyse is dat dit baie min materiaal en energie vereis. Die volume van die sel en die grootte van alle organe neem slegs toe as gevolg van die opneem van water. Die merkbare groei van onkruid ná 'n reënbui is 'n goeie voorbeeld van hierdie groeiwyse.

Die ontkieming van 'n saadjie is gewoonlik die begin van die plant se sigbare groei. Die jong kiemplantjie leef aanvanklik van die reserwevoedsel wat in die saadlobbe geberg word, maar sodra die blare verskyn, kan die jong plantjie sy eie organiese stowwe begin opbou.

Reeds in 'n baie vroeë stadium van die plantjie se embrionale ontwikkeling kan 2 seltipes onderskei word. Sommige selle verloor hul vermoë om te deel, terwyl ander selle aan hou deel. Hierdie seldelings en die daaropvolgende vergroting van die selle is beperk tot 'n klein streek, die meristeem. Ook by volwasse plante vind groei slegs in die meristeem plaas. Die embrionale meristeme (primêre meristeem) behou dwarsdeur die plant se lewe die vermoë om te deel. Die selle wat só gevorm word, is die primêre weefsel van die plant en vervul 'n spesifieke funksie. Ouer en dooie selle word ook uit die meristeem vervang.

As die weefsel van selle wat reeds gedifferensieer het, byvoorbeeld ná beskadiging, weer begin deel, word van die vorming van 'n sekondêre meristeem gepraat. Die weefsel wat só gevorm word, word sekondêre weefsel genoem. 'n Voorbeeld van sekondêre weefsel is kambium wat in die stingel gevorm word as 'n voortsetting van die kambium wat reeds in die vat bundels is. As volgroeide weefsel beskadig word, ontstaan (sekondêre) selweefsel wat die wond sluit (wondmeristeem).

Die vorming van die wortels, stingels en blare van 'n plant word deur die primêre meristeme behartig. Die eerste 3 cm van die stingelgroeipunt bevat verskillende delingstreke wat feitlik al die selmateriaal verskaf. Die apikale (top-) meristeem vorm aan weerskante van die stingelgroeipunt klein heuweltjies met delende selle: die aanleg van die blare (blaarprimordiums).

Bokant die apikale meristeem lê die laterale meristeem, waaruit sytakke en blomme ontwikkel. Gewoonlik word die laterale meristeem eers aktief nadat die stingelpunt afgesny is. Die apikale meristeem oorheers die laterale meristeem (apikale dominansie). Net onder die apikale meristeem lê die subapikale meristeem. Die selle wat hier gevorm word, rek en bring mee dat die stingel sigbaar groei. As die subapikale meristeem ontbreek sal net blare gevorm word en geen stingel nie. In so 'n geval ontstaan 'n wortelroset, soos in die geval van die weeblaar (genus "Plantago)."

Die stingel van die meeste tweesaadlobbige plante groei net aan die punt. Baie eensaadlobbige plante soos grasse het 'n stingel wat uit knope en litte opgebou is. Elke lit groei uit sy eie meristeem, wat net bokant die stingelknoop geleë is. Hierdie meristeem word die interkalêre meristeem genoem.

By die wortel vind die groei uit die enigste aanwesige meristeem, naamlik die apikale meristeem, plaas. Net agter hierdie delingstreek lê die sogenaamde rekstreek. Sywortels word nie soos systingels by die groeipunt gevorm nie, maar ontwikkel uit sekondêre meristeme wat later gevorm word.

Die groei van 'n plant is van verskeie faktore afhanklik. Uitwendige faktore soos lig, water en voedsel speel 'n belangrike rol. Die temperatuur bepaal grootliks die groeitempo. By 'n gebrek aan lig word die stingels abnormaallank terwyl die vorming van blare grootliks gestrem word. Naas omgewingsinvloede het planthormone (groeistowwe) ook 'n bepalende invloed op die groei van die plant.

By die meeste dierespesies gaan groei met verandering en ontwikkeling gepaard. Pasgebore diere Iyk dikwels glad nie, of baie min, soos hul ouers. Hierdie verskynsel is veral opvallend by spesies wat 'n deel van hul lewens in 'n larwestadium verkeer en daarna 'n gedaantewisseling ondergaan. Selfs in minder uiterste gevalIe is groei selde slegs 'n geval van groter word. Die verskillende liggaamsdele groei dikwels nie in dieselfde tempo nie. 'n Vulletjie, byvoorbeeld, Iyk uiterlik soos 'n perd, maar sy bene en kop is in verhouding tot die res van sy liggaam langer en kleiner. Dit is eers in die proses van groei dat die proporsies verander en die dier 'n volwasse vorm aanneem.

Benewens die erflike eienskappe bepaal die voedselinname (vitamiene, hormone, boustowwe) en waarskynlik ook omgewingsfaktore in groot mate die groei. 'n Tekort aan 'n bepaalde voedingstof of 'n patologiese afwyking kan die groei van 'n spesifieke orgaan vertraag of selfs heeltemal agterweë laat bly. So veroorsaak 'n tekort aan vitamien D byvoorbeeld ragitis, wat gekenmerk word deur 'n swak en misvormde skelet (sogenaamde X-en O-bene). 'n Gebrek aan fosfor, kalk en ander vitamiene kan ook die normale ontwikkeling van die skedelgebeentes belemmer.

In teenstelling met jong werweldiere, wat geleidelik groter word, sal 'n jong kreef byvoorbeeld tussen 2 vervellings skaars groei, selfs nie eens as daar genoeg kos beskikbaar is nie. Wanneer die dier vervel en die chitienagtige pantser afgegooi word, groei hy opmerklik. ’n Nuwe, harde pantser word egter gevorm en verdere groei kan dan eers weer ná die volgende vervelling plaasvind.

Die groeiproses van insektelarwes verloop op dieselfde wyse. Die ruspe (vlinderlarwe) neem 'n groot hoeveelheid kos in en vervel 'n hele paar keer. Daarna verander dit in 'n papie en uit die papie verskyn die volwasse insek naamlik die skoenlapper. Die skoenlapper groei nie verder nie, maar speel 'n belangrike rol in die voortplantingsproses.

Baie diere wat in die see lewe, gaan deur verskeie larwestadiums sonder dat enige noemenswaardige groei plaasvind. Uiteindelik sal die larwe van byvoorbeeld 'n mossel of 'n seester na die seebodem sink en daar tot 'n klein weergawe van die volwasse dier ontwikkel. Die dier groei daarna tot die volwasse grootte.

Daar is ook sekere spesies werweldiere (sommige amfibieë) wat 'n deel van hul bestaan as larwes deurbring. Paddalarwes (paddavissies) broei in die water uit, uit eiers, lewe gedurende hul ontwikkeling tot volwassenheid van plante en ondergaan in hul larwe stadium geweldige veranderings. Die dier kry pote, die larwestert verdwyn en inwendig is daar ook ingrypende veranderings. Die larwe ontwikkel byvoorbeeld longe en die derm word gewysig van 'n orgaan wat plantaardige voedsel verteer tot 'n volwasse paddaderm wat aangepas is om dierlike voedsel te verteer.

Navorsers het vasgestel dat die gedaantewisseling deur hormone beheer word. By larwes van paddas en salamanders wat met skildklier gevoer is sodat hulle meer skildklierhormoon ingekry het, het die gedaantewisseling baie vinniger verloop maar die paddatjies en salamanders wat ontstaan het, was baie klein. Wanneer die larwes egter met 'n ander hormoonklier, die timusklier gevoer is, het hulle geen gedaantewisseling ondergaan nie en buitengewone groot larwes het ontwikkel. In die geval van sommige amfibiese spesies (die axolotl) is die handhawing van die larwestadium 'n spontane reaksie – 'n verskynsel wat neotenie genoem word. Benewens die hormoonreëling is die temperatuur ook belangrik vir die verloop van die gedaantewisseling.

By soogdiere word twee groeifases onderskei: die fase voor geboorte (prenatale fase) en daarna. Die groei binne die baarmoeder word deur 'n hele aantal faktore beïnvloed. Nie net erflike eienskappe nie, maar ook die voeding van die moeder, haar algemene toestand, die grootte van die plasenta en die aantal kleintjies speel 'n belangrike rol. Die jong hondjies uit 'n werpsel van 4 kleintjies is gemiddeld swaarder as die hondjies van dieselfde ras wat uit 'n werpsel van 8 kom. Die voeding van die embrio word deur die plasenta beheer. As die plasenta baie klein is, sal minder voedsel aan die embrio verskaf word en die groei sal as gevolg hiervan gestrem word teenoor dié van 'n embrio wat deur 'n groter plasenta gevoed word. Daar is 'n duidelike verhouding tussen die plasentale massa en die massa van 'n kleintjie (of kleintjies) by geboorte. Dit is by baie soogdiere en by die mens die geval.

Die groei ná geboorte is by die meeste diere aanvanklik stadig. Dikwels is daar 'n verlies aan massa vanweë die kleintjie se aanpassing by sy nuwe omstandighede ná die geboorte. Daarna tree 'n groeiversnelling in wat weer gevolg word deur 'n vertraging van groei. Uiteindelik kom die groeiproses heeltemal tot stilstand en die individu bereik volwassenheid. Hierdie groeifases toon kenmerkende S-vormige groeigrafiek.

Die groei van soogdiere word ook deur hormone beïnvloed. Onvoldoende skildklierwerking veroorsaak dwerggroei, wat dikwels met kropgeswel gepaard gaan. Die geestelike ontwikkeling word dan op 'n soortgelyke wyse vertraag. Oormatige skildklierwerking veroorsaak weer 'n verhoogde metabolisme, wat dikwels met die uittering (vermaering) van die organisme gepaard gaan. As die timusklier onderaktief is, veroorsaak dit ook dwerggroei, maar sonder dat dit geestelike vertraging meebring.

Die groei en ontwikkeling van die mens is dinamiese prosesse wat sonder onderbreking aanhou vanaf bevrugting tot en met volwassenheid. Die groei sowel as die ontwikkeling vind plaas in 'n bepaalde volgorde wat by die meeste individue min of meer dieselfde is. Normale kinders van dieselfde ouderdom toon egter duidelike verskille omdat erflikheid sowel as omgewingsfaktore die groei beïnvloed.

Die menslike liggaam en die onderskeie weefsels en organe het kenmerkende groeipatrone wat by alle individue wesenlik dieselfde is. In baie organe hou groei verband met 'n vermeerdering van die aantal selle, ook met 'n toename in selgrootte en dikwels met toenemende seldifferensiasie. Groei gaan gepaard met anatomiese sowel as chemiese veranderings in die liggaam. Dit is sonder meer duidelik dat kinders nie bloot miniatuuruitgawes van volwassenes is nie.

Die hoeveelheid been in die liggaam vermeerder en as gevolg hiervan ook die hoeveelheid kalsium en fosfaat. Die hoeveelheid vloeistof wat in die liggaam buite die selle aanwesig is (ekstrasellulêre vloeistof), neem in verhouding af, maar vermeerder vanselfsprekend in absolute terme. Die selvolume vermeerder en met die toename in ouderdom sal die persentasie droë stof in die liggaam ook toeneem.

Nie alle dele van die organisme groei ewe vinnig nie. Die kop groei die stadigste en die bene die vinnigste. So word die liggaamsverhoudinge geleidelik verander. Sommige organe groei aanvanklik vinnig en word daarna weer kleiner. 'n Voorbeeld hiervan is die timusklier.

Die senuweestelsel bereik reeds op tweejarige leeftyd 50% van sy uiteindelike omvang en op sesjarige ouderdom reeds 90 %. Op tienjarige ouderdom is die sentrale senuweestelsel feitlik volkome volwasse. Die geslagsorgane bly tot op die ouderdom van ongeveer 12 jaar klein (ongeveer 10%) en groei dan baie vinnig tot hul volwasse grootte. Die groei van die skedel is bykans dieselfde as dié van die senuweestelsel.

Die liggaam, die skelet, die longe, die spysverteringskanaal en die bloedvolume groei is in die eerste lewensjare baie vinnig, maar die groeiproses word daarna stadiger. Tussen die ouderdom van 6 en 8 jaar is daar weer 'n effen se versnelling, wat dan afneem en in die puberteit skielik weer vinnig toeneem.

Die groeiproses word deur verskillende hormone beïnvloed. Die belangrikste is die groeihormoon (somatotrofien: STH), wat deur die hipofise vervaardig word. Selfs ná puberteit, wanneer die lengtegroei tot stilstand gekom het, word groeihormone nog geproduseer. 'n Tekort aan die groeihormoon sal meebring dat die lengtegroei ná die eerste lewensjaar baie stadig sal wees. Normale groei is net moontlik as die skildklier goed funksioneer. 'n Tekort aan skildklierhormoon vertraag groei. Die manlike geslagshormone is ook van belang. Hierdie hormone word aanvanklik in die byniere vervaardig maar later in die testes – by die vrou in die eierstokke. Dié hormone bevorder lengtegroei in groot mate.

Daar is nie net talle individuele verskille in die groeipatroon nie, maar ook 'n baie geleidelike algemene verandering. In die afgelope eeu is hierdie merkwaardige verandering in die groeipatroon van kinders in talle lande waargeneem. Kinders groei deesdae baie vinniger van geboorte tot puberteit as in die verlede. Die puberteitsontwikkeling is ook baie vroeër, lengtegroei word vroeër voltooi en die gemiddelde lengte van volwassenes neem geleidelik toe. Die versnelde liggaamlike rypwording gaan egter nie met 'n vroeër geestelike rypheid gepaard nie. Die presiese oorsake van hierdie veranderde groeipatroon is nog nie bo alle twyfel vasgestel nie. Dit is egter seker dat die verbeterde sosiale omstandighede en die afname in siektes en ondervoeding, veral in die suigelingstadium, 'n belangrike rol hierin speel.

Elke kind het sy eie groeitempo, maar alle kinders gaan deur dieselfde stadiums op pad na volwassenheid. Daarom is dit belangrik om gereeld kinders se toename in lengte en massa na te gaan en dit met die groeigrafiek te vergelyk. Met 'n normale groeitempo sal die massa by geboorte ná 4 tot 5 maande verdubbel. Die massa van 'n baba wat tussen 12 en 15 maande oud is, is omtrent 3 maal soveel as die massa by geboorte. Gewoonlik is die geboortemassa tussen 3 en 4 kg en styg dit geleidelik in die eerste 6 maande met ongeveer 150 9 per week.

In die volgende 6 maande groei die baba met ongeveer 80 g per week. Die gemiddelde lengte by geboorte is 52 cm (49-53 cm) en ná 'n jaar ongeveer 73-80 cm.

'n Normale baba groei dus baie reëlmatig in die eerste lewensjaar.

Op kleuterleeftyd is die groei stadiger en minder konstant as in die eerste lewensjaar.

Die kind moet nie net op grond van sy liggaamsmate beoordeel word nie, maar ook op grond van die groeitempo, die onderlinge verhoudinge en die graad van ontwikkeling in vergelyking met die ouderdom. Laasgenoemde kan vasgestel word deur na die ontwikkeling van die skelet en die tande te kyk. Met behulp van 'n X-straalfoto van die skelet kan die skeletleeftyd bepaal word, dit wil sê in watter mate die ontwikkeling van die skelet met dié van 'n bepaalde ouderdom ooreenkom. Die skelet van die regterpols word as standaard gebruik. Indien die ontwikkeling van die tande as maatstaf geneem word, moet daarop gelet word dat die tande wel op verskillende tye uitkom, maar dat 'n 8 tande (snytande bo en onder) het. Die melktande is ná ± 24 tot 30 maande volledig. Die wissel van tande begin gewoonlik tussen 5 en 7 jaar.

Groei-afwykings by die mens kan die hele liggaam of 'n. spesifieke deel van die liggaam raak. Die sogenaamde lokale groei-afwykings kan aangebore of verworwe wees. Voorbeelde hiervan is 'n haaslip, gesplete verhemelte, hartafwykings en een of meer buitengewoon groot Vingers. In sommige gevalle is die een helfte van die liggaam groter as die ander. Talie plaaslike groeiafwykings berus op aangebore misvormdheid, wat die groei van die misvormde liggaamsdeel abnormaal laat verloop.

Erflike eienskappe het die vernaamste invloed op groei en die uiteindelike groeiresultaat. In sommige families is daar groter en langer mense as in ander families. Mense uit Skandinawië is in die algemeen langer as mense uit die Middellandse See-gebied. Hierdie is 'n normale variasie. Konstitusionele dwerggroei (primordiale dwerggroei) is egter geen normale variasie nie. Mense met hierdie groepafwyking is reeds by geboorte abnormaal klein en bly hulle hele lewe lank klein. Hulle is andersins normaal en geslagtelike rypwording geskied ook normaal.

In sommige gevalle kan 'n groepafwyking met 'n abnormaliteit van die geslagschromosome verband hou, soos in die geval van Turner se sindroom (XO) en Klinefelter se sindroom (XXY). Mense met Turner se sindroom bly klein (130- 150 cm) en kan ook verskeie plaaslike groepafwykings hê (soos 'n kort, dik nek en kort vingers) . In die geval van Klinefelter se sindroom is die liggaam gewoonlik langer (180-200 cm).

'n Algemener afwyking is die sogenaamde achondroplasie. Die lengtegroei van die lang bene verminder, terwyl die skedel en die romp redelik normaal ontwikkel. Dit bring mee dat die liggaamsverhoudings ernstig versteur word. Mense wat achondroplasie het, het 'n normale intelligensie. Die oorsake van achondroplasie is nog nie met sekerheid vasgestel nie, maar erflikheid speel beslis 'n rol.

Hormonale en metaboliese afwykings kan 'n diepgaande invloed op groei en ontwikkeling uitoefen. Die uitermatige afskeiding van groeihormone (somatotrofien) in die jeug kan tot reusegroei (gigantisme) lei. As 'n oormatige hoeveelheid groeihormoon op 'n ouer leeftyd afgeskei word, ontstaan akromegalie. Hierdie siekte word gekenmerk deur die oormatige groei van die distale gedeeltes van die ledemate, soos die neus, ore, ken, hande en voete. Die oortollige afskeiding van die groeihormoon word deur 'n goedaardige tumor van die hipofise veroorsaak.

By reusegroei is nie net die liggaam langer nie, maar ook al die inwendige organe groter as normaal. Die spiere kan egter vertraagde ontwikkeling toon, wat daartoe lei dat die spierkrag van hierdie reuse dikwels nie so groot is as wat 'n mens sou verwag nie.

'n Tekort aan die groeihormoon lei tot dwerggroei (nanisme). Die liggaamsverhoudinge is gewoonlik normaal, maar die pasiënt groei nie. Die gesig behou sy kinderlike trekke en mans ontwikkel geen baard nie. Die geestelike ontwikkeling is in die algemeen normaal, maar geslagsrypwording is dikwels vertraag. Die dwerge kan tydens hul jeug met die menslike groeihormoon behandel word sodat hulle normaal kan groei en ontwikkel.

Die skildklier kan ook ooraktief wees (hipertiroïdisme) of te min hormone afskei (hipotireose). Hipertiroïdisme kom baie min op 'n vroeë ouderdom voor. Dit lei tot versnelde lengtegroei en skeletrypwording, maar die deursny van die tande kan vertraag word. In die geval van hipotireose, veral as die skildklier heeltemal afwesig is, ontstaan kretinisme. 'n Kretin is 'n dwerg met kenmerkende eienskappe (breë neus, dik lippe en dik, growwe vel). Die liggaamsverhoudings bly ná geboorte onveranderd en die lengtegroei (veral van die bene) is baie vertraag. Kretins het dikwels 'n lae intelligensie en hulle spraak is ook swak ontwikkeld. Die vroeë toediening van skildklierhormone kan in dié geval normale ontwikkeling moontlik maak. Die ouderdom waarop die hormone hul invloed op die groei en ontwikkeling uitoefen, is van die grootste belang. Die gevolge van 'n skildklierhormoontekort is die ergste wanneer die tekort al by geboorte bestaan.

Om normaal te kan groei en ontwikkel, het die liggaam die korrekte voeding vir sy behoeftes nodig. Die woord ondervoeding beteken nie net 'n tekort aan kalorieë nie, maar ook 'n tekort aan die noodsaaklike voedingstowwe, soos onder meer minerale en vitamiene. Dié groeiagterstand kan ingehaal word sodra die voeding normaal is. Dit hang natuurlik af van die duur van ondervoeding. Nie alle organe word ewe veel deur 'n voedseltekort benadeel nie: die sagte weefsel (vet en spiere) word byvoorbeeld meer vertraag as die beenweefsel. Die chemiese verhoudinge in die liggaam verander ook in die geval van ondervoeding. Langdurige siekte in die vroeë jare het dieselfde uitwerking op die groeiproses as ondervoeding. Veral chroniese en aanhoudende infeksies en siektes van die hart en niere kan groei beïnvloed.



</doc>
<doc id="129519" url="https://af.wikipedia.org/wiki?curid=129519" title="Banyuls-sur-Mer">
Banyuls-sur-Mer

Banyuls-sur-Mer is ’n dorp in die Franse département Pyrénées-Orientales en die gewes Languedoc-Roussillon met ’n oppervlakte van 42.43 vierkante kilometer en 4767 inwoners (2014). Sy inwoners word in Frans "Banyulencs" genoem.



</doc>
<doc id="129521" url="https://af.wikipedia.org/wiki?curid=129521" title="Organe van asemhalingstelsel">
Organe van asemhalingstelsel

Die asemhalingstelsel bestaan uit organe soos die longe en die verskillende gange of lugweë waardeur lug beweeg na en van die longe:


Die funksie van die asemhalingstelsel se organe is om 'n konstante voorraad suurstof aan die bloed te verskaf. Asook om terselfdertyd te sorg dat koolstofdioksied uit die bloed ontsnap. Koolsuurgas soos dit ook bekend staan, is 'n produk van die proses van verbranding in die liggaam. 




</doc>
<doc id="129523" url="https://af.wikipedia.org/wiki?curid=129523" title="Old Bushmills Distillery">
Old Bushmills Distillery

Die Old Bushmills Distillery is 'n whiskey-distilleerdery in Bushmills, graafskap Antrim, Noord-Ierland wat tans in besit is van die Mexikaanse onderneming "Jose Cuervo", die wêreld se grootste tequila-vervaardiger in besit van die Beckmann-familie wat met sy verspreidingsmaatskappy "Proximo Spirits" ook 'n reeks premium-handelsmerke in die whisky- en rumbedryf beheer, nadat dit deur die Britse onderneming "Diageo" verkoop is.

Whiskey, wat onder die Bushmills-handelsmerk gebottel word, word uitsluitlik in die plaaslike distilleerdery gestook, met water uit die Saint Columb's Rill, 'n takrivier van die River Bush. Die distilleerdery is 'n toeriste-aantreklikheid wat besigtig mag word, met jaarliks sowat 120 000 besoekers.

Die Old Bushmills Distillery maak daarop aanspraak dat dit die oudste Ierse whiskey-stokery is wat steeds in bedryf is. Die datum 1608, wat op etikette verskyn, verwys na 'n koninklike lisensie wat deur koning Jakobus I op 20 April van dié jaar aan die grondbesitter en goewerneur van die graafskap Antrim, Sir Thomas Phillips, toegeken is om whiskey in die gebied te stook. Die onderneming, wat die huidige distilleerdery laat bou het, is in 1784 gevestig. Nadat dit verskeie kere sy deure moes sluit, is die distilleerdery ná 'n brand in 1885 ononderbroke in bedryf.


</doc>
<doc id="129525" url="https://af.wikipedia.org/wiki?curid=129525" title="Giovanni I Natoli van Sperlinga">
Giovanni I Natoli van Sperlinga

Giovanni I Natoli, Prins van Sperlinga (Giovanni Forti Natoli Lanza Giambruni Moncada Orioles da Alifia di Luna) is die hoof van die Huis van Natoli en die heerser van die prinsdom Sperlinga. Hy is die seun van prins Blasco Lanza Natoli en Dominique Giambruni e Perna.

Giovanni Natoli was 'n Siciliaanse adelman, die seun van Blasco Natoli Lanza en Domenica Giambruno Perna. Hy was baron van S. Bartolomeo en Belice. Op 20 Augustus 1597 het hy die baronie van Sperlinga van Giovanni Ventimiglia, markies van Gerace gekoop, for 30,834 ounces of gold. Natoli was granted a "licentia populandi cum privilegium aedificandi" ("licence to populate and build") by the king of Sicily, Philip II of Spain.

In 1627 he was made prince of Sperlinga by Philip IV of Spain.

Natoli was twee keer getroud: eers na Maria Cottone Aragona, dogter van Stefano, tel van Bauso; en tweedens na Melchiora Orioles Moncada, dogter van Orazio, baron van San Pietro di Patti. Met laasgenoemde het hy 'n seun, Francesco Natoli, gehad.

Giovanni Natoli is op 15 Julie 1633 oorlede.




</doc>
<doc id="129528" url="https://af.wikipedia.org/wiki?curid=129528" title="Donkermaan">
Donkermaan

Donkermaan of nuwemaan is ’n fase van die Maan wanneer dit onsigbaar is omdat die Son op die agtergrond is soos van die Aarde af gesien. Dit duur 1,5 tot 3,5 dae, na gelang van die presiese ligging van die Aarde en Son, en geskied 14 dae ná volmaan.

Nuwemaan het oorspronklik verwys na die eerste nag waarop die Maan sigbaar was, een of twee dae ná konjunksie (wanneer die Aarde, Maan en Son in ’n reguit lyn lê). Deesdae word die twee terme as sinonieme gebruik.



</doc>
<doc id="129529" url="https://af.wikipedia.org/wiki?curid=129529" title="Maanfase">
Maanfase

Maanfase of maangestalte verwys na die vorm van die verligte deel van die Maan soos van die Aarde af gesien. Die maanfases verander terwyl die Maan om die Aarde wentel na gelang van die veranderende posisie van die Maan en Son in verhouding tot die Aarde. 

Die Maan het ’n sinchroniese rotasie vanweë die Aarde se swaartekrag, en daarom is net die een kant van die Maan altyd van die Aarde af sigbaar. Hoe groot die deel is wat verlig word, hang af van die posisie van die Maan in sy wentelbaan. Dit kan wissel tussen 100% (volmaan) en 0% (donkermaan). Die donker-liggrens is die grens tussen die verligte deel en die donker deel. 

Elk van die "tussenfases" (sien onder) is rofweg sewe dae (~7,4 dae), maar dit wissel effens vanweë die elliptiese wentelbaan van die Maan. Buiten sommige kraters naby die Maan se pole, soos Shoemaker, kry alle dele van die Maan sowat 14,77 dae sonskyn, gevolg deur 14,77 dae donkerte. 

In die Westerse kultuur word die vier hooffases van die Maan donkermaan, eerste kwartier, volmaan en laaste kwartier genoem. Hulle kom voor wanneer die Maan se oënskynlike geosentriese hemellengtegraad minus die Son se oënskynlike geosentriese hemellengtegraad onderskeidelik 0°, 90°, 180° en 270° is. In die tye tussen hierdie hooffases lyk die Maan óf sekel- óf bolvormig. Hierdie vorms en tye word tussenfases genoem. Hulle duur rofweg 7,4 dae, maar dit wissel effens vanweë die Maan se elliptiese wentelbaan; dit veroorsaak dat sy wentelspoed nie konstant is nie. 

Wanneer die Son en Maan aan dieselfde kant van die Aarde oplyn, is die maan "donker" omdat die kant wat van die Aarde af gesien word nie verlig is nie. Terwyl die Maan "groei" (wanneer die deel wat verlig is al hoe groter word) beweeg die Maan deur hierdie fases: sekelmaan, eerste kwartier, bolmaan en volmaan. Wanneer die Maan aan die "afneem" is (wanneer die deel wat ons sien, kleiner word) is die fases: bolmaan, laaste kwartier, sekelmaan en donkermaan. Die term halfmaan word dikwels vir die eerste en laaste kwartier gebruik.

In die Noordelike Halfrond groei die verligte deel wanneer die linkerkant van die Maan donker is. As die regterkant donker is, neem die verligte deel af. Die regterkant van die Maan is dus die deel wat altyd groei (soos op die foto's onder). In die Suidelike Halfrond werk dit andersom en groei die linkerkant altyd. 

Die agt hoof- en tussenfases is as volg:

Nie-Westerse kulture kan die maanfases ander name gee of ’n ander getal fases hê. Die tradisionele Hawaise kultuur het byvoorbeeld 30 verskillende maanfases (een per dag).

Die gemiddelde kalendermaand, wat van ’n tropiese jaar is, is sowat 30,44 dae, terwyl die Maan se fasesiklus gemiddeld elke 29,53 dae herhaal word. Daarom skuif die tyd van die Maan se fases met gemiddeld een dag vir elke opeenvolgende maand. (’n Maanjaar is 354 dae.)

As ’n mens die maanfase ’n maand lank elke dag afneem (jy begin in die aand ná sonsondergang, herhaal dit elke dag sowat 50 minute later en eindig in die oggend net voor sonsopkoms), sal jy ’n saamgestelde beeld soos die een links kry; dit is geneem van 8 Mei tot 6 Junie 2005. Daar is geen foto vir 20 Mei nie, aangesien die een foto op die 19de net voor middernag geneem is en die volgende foto op die 21ste net ná middernag. Net so sal dit op ’n kalender van maansopkomste en lyk of sommige dae oorgeslaan is. As die Maan een nag net voor middernag opkom, sal dit die volgende nag net ná middernag opkom; dieselfde geld vir ondergange. Dit is maar net ’n gevolg van die Maan se ooswaartse beweging in verhouding tot die Son. Die maan het elke maand ’n voorspelbare wentelbaan.

Daar kan dalk verwag word dat ’n sonsverduistering een keer per maand sal voorkom wanneer die Maan tydens ’n donkermaan tussen die Aarde en die Son deur beweeg en sy skaduwee op die Aarde val. Dit gebeur egter nie elke maand nie, nes daar nie elke maand ’n maansverduistering is wanneer die Aarde se skaduwee veronderstel is om tydens volmaan op die Maan te val nie. Dit is omdat die vlak van die Maan se wentelbaan om die Aarde teen sowat 5° afwyk van die vlak van die Aarde se wentelbaan om die Son (die sonnebaan). Met donker- en volmaan lê die Maan dus noord of suid van ’n direkte lyn deur die Aarde en die Son. 

Hoewel ’n verduistering (van die Son) net met nuwemaan of (van die Maan) net met volmaan kan voorkom, moet die Maan ook baie na aan die plek wees waar die Aarde se wentelbaan om die Son en die Maan se wentelbaan om die Aarde mekaar kruis; dit gebeur twee keer per jaar en daardie kruispunte word knope (die dalende en klimmende knoop) genoem. Daar is tussen vier en sewe verduisterings in ’n kalenderjaar. Die meeste is egter net gedeeltelik; algehele verduisterings kom baie minder voor.




</doc>
<doc id="129531" url="https://af.wikipedia.org/wiki?curid=129531" title="Sultan Rahi">
Sultan Rahi

Sultan Rahi was n legendariese aksie-filmheld in Pakistan.
hy het in meer as 700 rolprente gewerk, n nommer groter as enige ander akteur in die wêreld volgens Guinness Book of World. Sy aksie, sy styl en sy werk het nie net die Pakistaanse teater verander nie, maar het ook n sterk impak gehad op die lewenstyl van die samelewing.
Sultan Rahi behoort aan n Oerdoe-gesinsfamilie wat van Muzaffarnagar distrik Bijnore, UP (Uttar Pradesh) Indië migreer en in Rawalpindi gevestig is. Voordat hy by rolprente aangesluit het, het hy in 1955 in n verhoogdrama genaamd Nadir Shah Durrani opgetree. Hy is in 1938 gebore en op 9 Januarie 1996 deur n onbekende moordenaar vermoor.

Sultan Rahi het in twee dekades vanaf (1975-1996) Pakistanse Punjabi films beheer. Hy het in meer as 804 rolprente verskyn en was die suksesvolste filmheld ooit op die loket.Sultan Rahi Baghi in 1956 as n ekstra akteur van film Baghi en het jare lank gesukkel. In die laat 1960s het hy belangrike rol gespeel as ondersteunende, skurk en karakteraktor. 1972 was n keerpunt in sy rolprentloopbaan, toe hy in die titelrol in die Super Hit film Basheera verskyn het. In 1975 het hy verskyn in n baie gewelddadige maar super hit film Wehshi Jatt, en het n ikoon van aksieheld geword. Sy rolprent Moula Jatt (1979) het al die sake rekords geskep en hy het die filmbedryf tot sy dood oorheers.


</doc>
<doc id="129536" url="https://af.wikipedia.org/wiki?curid=129536" title="Librasie">
Librasie

Librasie in sterrekunde is ’n waargenome skommelbeweging terwyl een liggaam om ’n ander wentel, veral die beweging van die Maan met betrekking tot die Aarde of van trojaanse asteroïdes met betrekking tot planete. Die maan se librasie is iets anders as die oënskynlike verskille in die grootte van die Maan soos van die Aarde af gesien. Hoewel dié verskynsel ook as ’n skommelbeweging beskryf kan word, word dit veroorsaak deur die werklike verandering in die afstand van die Maan vanweë sy elliptiese wentelbaan. Librasie word deur die eienskappe hier onder veroorsaak. 

Dieselfde kant van die Maan wys altyd na die Aarde omdat hy in ’n sinkroniese wentelbaan is. Die mens het dus op 7 Oktober 1959 die eerste keer die ander kant van die Maan gesien danksy die verkenning van die hemelliggaam. Dit is egter ’n oorvereenvoudige prentjie: Mettertyd is meer as die helfte (sowat 59%) van die Maan se oppervlak van die Aarde af sigbaar vanweë librasie.

Librasie kom tot uiting as ’n stadige heen-en-weer wiegbeweging van die Maan soos van die aarde af gesien, wat daartoe lei dat ons effens verskillende uitsigte op die Maan het.

Daar is drie soorte maanlibrasies:

In 1772 is vasgestel klein liggame kan op ’n stabiele manier ’n planeet se wentelbaan deel as hulle naby die Lagrange-punte (L-punte) bly; die twee stabiele L-punte is 60° voor en ná ’n planeet in sy wentelbaan om die Son. Sulke "trojane" is al gevind in die wentelbaan van die Aarde, Jupiter, Mars en Neptunus. Trojane wat met die Aarde verbind word, is moeilik om in die sigbare spektrum te sien, want hulle het sulke librasiebane dat hulle hoofsaaklik bedags in die lug sigbaar is. In 2010 is egter met infrarooitegnieke vasgestel die asteroïde is ’n trojaanse metgesel van die Aarde; dit libreer in ’n stabiele wentelbaan om L4, die Lagrange-punt voor die Aarde in sy wentelbaan.




</doc>
<doc id="129537" url="https://af.wikipedia.org/wiki?curid=129537" title="Supermaan">
Supermaan

’n Supermaan is ’n volmaan of donkermaan wat min of meer ooreenstem met die naaste stand van die Maan aan die Aarde in sy elliptiese wentelbaan, wat tot gevolg het dat die Maan groter as gewoonlik lyk. Die tegniese term daarvoor is die perigeumsamestand van die Aarde-Maan-stelsel. Die woord "supermaan" is nie werklik ’n sterrekundige term nie, maar het in moderne astrologie ontstaan. 

Die teenoorgestelde term, apogeumsamestand, is al ’n mikromaan genoem, maar is nie so algemeen nie.

Die mees onlangse supermaan was op 24 Junie 2017 en die volgende een sal op 3 Desember 2017 wees. Die een op 14 November 2016 was die naaste supermaan sedert 26 Januarie 1948, en sal nie oortref word tot 25 November 2034 nie. Die naaste supermaan van die 21ste eeu sal plaasvind op 6 Desember 2052.

Soms val ’n supermaan saam met ’n algehele maansverduistering. Dit het laas in September 2015 gebeur, en die volgende een sal in Oktober 2033 wees.

Die Maan se afstand wissel elke maand tussen sowat 357 000 en 406 000 km vanweë sy elliptiese wentelbaan om die Aarde (afstande is tussen die twee liggame se middelpunt).

’n Volmaan by die perigeum, of naaste punt, lyk gewoonlik tot 14% groter as by die apogeum, of verste punt. Terwyl die Maan se oppervlakhelderheid dieselfde bly, is ’n supermaan se helderheid vanweë sy groter grootte tot 30% meer as wanneer die Maan by sy apogeum is. Terwyl ’n tipiese somervolmaan by gemiddelde breedtes net sowat 0,05 tot 0,1 lux verskaf, kan ’n supermaan direk bo die Aarde in die trope tot 0,36 lux verskaf.

Die term "perigeumsamestand" word in die wetenskaplike wêreld verkies bo "supermaan". Perigeum is die punt waar die Maan die naaste aan die Aarde is in sy wentelbaan, en samestand is wanneer die Aarde, Maan en Son oplyn, iets wat met elke vol- of donkermaan gebeur. ’n Supermaan is dus ’n kombinasie van die twee, hoewel hulle nie altyd saamval nie.

Die gekombineerde uitwerking van die Son en Maan op die Aarde se oseane, die gety, is die grootste met ’n vol- of donkermaan. Met ’n perigeum van die Maan is die getykrag ietwat sterker, en dit veroorsaak perigeum-springgetye. Maar selfs op sy sterkste is hierdie krag relatief swak en veroorsaak dit ’n verskil van hoogstens ’n paar sentimeter.

Geen bewyse is nog gevind van enige verband tussen supermane en groot aardbewings nie. Desondanks was daar gissings in die media dat rampe soos sekere aardbewings en tsoenami's plaasgevind het binne een tot twee weke ná ’n supermaan.



</doc>
<doc id="129539" url="https://af.wikipedia.org/wiki?curid=129539" title="Jan Schutte">
Jan Schutte

Dr. Jan Albert Schutte (distrik Fochville, 1903 – 26 Februarie 1998) was tussen 1932 en 1977, toe hy sy emeritaat aanvaar, predikant in drie gemeentes van die Gereformeerde Kerke in Suid-Afrika, naamlik Brakpan (nege jaar), Pretoria (nege jaar) en Johannesburg-Noord (27 jaar).

Die stamvader van die Schuttes, P.J.W. Schutte (1803–1873), het hom in die 19de eeu op die plaas Buffelsdoorns in die huidige distrik Fochville gevestig. Hy was ’n stigter van die Gereformeerde Kerke en word, saam met oudl. T.F. Dreyer, beskou as "een van die waaragtig grotes uit die dae van die Afskeiding" van die Gereformeerde Kerke in Suid-Afrika. Op Buffeldoorns se werf het ds. Dirk Postma op 7 November 1858 sy eerste erediens die eerste diens in die wyk Mooirivier gehou. 

Jan Schutte, ’n kleinseun van vader P.J.W. Schutte, is gebore en getoë in dieselfde rante en was die eerste Schutte wat predikant sou word. Hy wou dit van jongs af word, maar uit armoede het hy hom eers as onderwyser bekwaam en met sy karige onderwysersalaris lank genoeg gespaar vir sy predikantstudie aan die Teologiese Skool Potchefstroom.

Ds. Schutte se ontvangs in Brakpan in 1932 was in die hartjie van die Groot Depressie. Daar was baie werkloosheid. Afrikaners wat van die platteland na die stede gestroom het, was brandarm; so ook die dominee. Die kerkraad het nie geld gehad om vir die predikant 'n motor te koop nie; die dominee ook nie. Gevolglik moes ds. Schutte sy gemeentewerk per trapfiets doen. Die arbeidsveld het oor drie Oos-Randse dorpe – Brakpan, Benoni en Springs – gestrek, met 'n string kleinhoewes rondom. Ds. Schutte het op Brakpan gewoon. Na Springs en Benoni het hy die trapfiets op 'n trein gelaai en van die spoorwegstasies af sy werkgebied op sy fiets ingevaar. Heelwat later het die dominee vir hom 'n Baby Ford kon aanskaf, 'n piepklein, potblou motortjie met geel draadspekies. 

Onder ds. Schutte se geseënde arbeid het die gemeente gegroei. Volgens prof. P.W. Buys in dr. Schutte se lewensberig in die "Almanak" van 1999 het dr. Schutte "met woorde geskilder sodat jy die taferele voor jou oë kon sien: die See van Galilea wat soos 'n blou juweel onder die son lê, omstrengel met 'n krans van vissersdorpies. Die woestaard Legio, met sy ongekamde hare en baard. Jakob by Bet-el, Elia op Karmel, die vier perde van Openbaring wat met hoewegedonder oor die aarde voorthol. 'n Preek van hom wat jy eenmaal gehoor het, het jy nooit weer vergeet nie."

Die mense het Sondags kerk toe gestroom. Heel gou was die kerkie in Victorialaan te klein. Hulle moes stoele indra. Dit was dikwels so vol dat die seuntjies op die trappe van die preekstoel moes sit. 'n Hele paar van die seuntjies van Brakpan sou later self op preekstoele staan, volgens prof. Buys moontlik die gevolg van die inspirerende voorbeeld van hul geliefde dominee.

Ds. Schutte was ook 'n uitnemende herder. Prof. Buys skryf: "Huisbesoek deur hom was nie 'n besoeking nie. Hy het vir almal, oud en jonk, 'n opbouende woord gehad. Hy het die mooi gawe gehad om die beste in 'n mens na vore te bring. As hy sy taak afgehandel het, het almal in die huis iets gehad om oor na te dink. Van hom was die spreuk van Spurgeon waar: 'A home going parson makes a church going people.'" Dit was die geval in Brakpan en so ook in sy latere gemeentes, Pretoria en Johannesburg-Noord.

Dr. Schutte het ’n onverbeterlike humorsin gehad. Op ’n keer op 'n sinode het 'n ernstige ouderling beswaar gemaak teen die dominee met sy ligte pak klere. Ds. Schutte se gevatte antwoord was: "Ek kan die broeder gerusstel: Ek het darem 'n swart onderbroek aan." By 'n ander geleentheid, skryf prof. Buys: "was hy saam met oom Piet Erasmus in Benoni op huisbesoek. Hulle hou toe by 'n huis stil waar 'n briesend kwaai hond hulle by die hekke inwag. Albei, ouderling en predikant, was maar skrikkerig om uit te klim. Naderhand sê oom Piet: Dominee, ek dink u moet maar eerste instap. U is tog 'n predikant en behoort 'n baie sterker geloof as ek te hê. Spontaan kom dit van ds. Schutte: 'Weet die hond dit?' Daar is tientalle staaltjies wat klassiek geword het in ons kerkverband. Ook die kaskenades wat hierdie regte platjie aangevang het, soos die aand toe hy hom soos 'n ou man vermom het en hom aan sy eie weduwee-moeder gaan voorstel het as 'n wewenaar wat vir haar kom kuier!"

Toe die Eeufees van die Gereformeerde Kerk (1959) in sig begin kom, het een van die sinodes die gedagte van ou br. Izak Buys ter harte geneem: die stigting van 'n fonds waardeur veral kerke op strategiese voorpunte gehelp kon word. Dr. Schutte is as organiseerder van die fonds aangewys. Vir dié saak het hy hom geesdriftig beywer. Op elke denkbare meerdere vergadering het hy oor die Bedieningsfonds gaan praat. Hy het honderde briewe geskryf, nog meer telefoonoproepe gedoen en duisende myle gery. Die ideaal was: honderdduisend pond. Sy geloof, visie en ywer het nie beskaam nie: op die Eeufees te Rustenburg het die fonds £154 000 bedra!

In daardie selfde tyd was ds. Schutte besig met sy doktorsproefskrif oor die apostel Paulus. Terwyl hy die land deurkruis het in belang van die Bedieningsfonds, het hy sy studiepaperasse oor sy kamermaat Paulus (soos hy die apostel genoem het) oral met hom saamgeneem. Die proefskrif is met welslae bekroon.

Prof. Schutte skryf: "As daar ooit iemand was wat die sendingbevel van die Here Jesus ernstig opgeneem het, was dit J.A. Schutte. Met klemmende erns het hy in preke, toesprake en geskrifte gepleit vir meer aktiwiteit op hierdie gebied." Op ’n keer het hy ’n radiopreek gelewer oor die Masedoniese man wat in die swart stede van Suid-Afrika reusegroot verrys en roep: "Kom oor en help ons!" Lank nadat hy emeritaat aanvaar het, het dr. Schutte op hoë leeftyd in bruin woonbuurte buite Johannesburg aktief voortgegaan met sendingwerk. "Soos dit meermale met profete gaan," skryf prof. Buys, "was hy sy tyd hier so ver vooruit dat dit soms gevoel het of hy kontak verloor het met die massa wat onnadenkend doer ver agter aangeluier kom. Sommige mense het dan ook vir dr. Jan ergerlik geword oor sy knaende profetiese roepstemme in sy radiopreke. Nou (1997), na jare, het baie mense die skuldgevoel: Het ons tog maar meer gedoen toe dit nog die welaangename geleentheid daarvoor was! 

Die heengaan van sy eggenote, Takkie (geb. De Klerk), met wie hy eers op taamlik gevorderde leeftyd getroud is, was vir hom 'n groot slag. Hy het die jare daarna in taamlike afsondering deurgebring. En na die einde toe het hy heeltemal stil geword. Familie wat hom 'n paar weke voor sy oorlye vir oulaas besoek het, het dit vertel. Prof. Buys skryf: "Die spraaksame man van vroeër, wie se lewe byna die hele twintigste eeu oorspan het, praat nie meer 'n woord nie. Hy sit maar net daar soos iemand wat op die tydsame vertrek van 'n trein wag. Hy was nie siek nie. Net geheel en al uitgeleef. En toe het hy, soos die Bybelse aartsvaders, maar net stilweg ontslaap. Ons sal sy welluidende stem en aansteeklike lag nooit weer hoor nie."




</doc>
<doc id="129545" url="https://af.wikipedia.org/wiki?curid=129545" title="Maansonkalender">
Maansonkalender

’n Maansonkalender of lunisolêre kalender is ’n kalender in baie kulture waarop die datum beide die maanfase en die tyd van die sonjaar aandui. As die sonjaar ’n tropiese jaar is, sal ’n maansonkalender ’n aanduiding gee van die seisoen; as dit ’n sideriese jaar is, sal die kalender die sterrebeeld voorspel waarnaby die volmaan sal voorkom. 

Soos met alle kalenders wat die jaar in maande verdeel, is daar ’n bykomende vereiste dat die jaar uit ’n heelgetal maande bestaan. In hierdie geval bestaan gewone jare uit 12 maande, maar elke tweede of derde jaar is ’n embolistiese jaar, of skrikkeljaar, wat ’n 13de maand (’n embolisme of skrikkelmaand) bevat.

Voorbeelde van maansonkalenders is die Hebreeuse, Djain-, Boeddhiste-, Hindoe-, Koerdiese en Bengali-kalender, sowel as die tradisionele Chinese, Tibettaanse, Japannese, Viëtnamese, Mongoolse en Koreaanse kalender (in die Oos-Asiatiese kultuursfeer), plus die antieke Hellenistiese, Coligny- en Babiloniese kalender. Ook sommige van die antieke pre-Islamitiese kalenders in Suid-Arabië het ’n lunisolêre stelsel gevolg. 

Die Chinese, Coligny- en Hebreeuse maansonkalenders dui min of meer die tropiese jaar aan, terwyl die Boeddhistiese en Hindoe-maansonkalenders die sideriese jaar aandui. Dus gee die eerste drie ’n idee van die seisoene, terwyl die laaste twee ’n idee gee van die volmaan se posisie tussen die sterrebeelde. Die Tibettaanse kalender is deur beide die Chinese en Hindoe-kalender beïnvloed. Die Germaanse volke het ook ’n maansonkalender gebruik voor hul kerstening.

Die Islamitiese kalender is ’n maankalender, maar nie ’n maansonkalender nie, omdat datums nie verband hou met die son nie. Die burgerlike weergawe van die Juliaanse en die Gregoriaanse kalender is sonkalenders, want hul datums dui nie die maanfase aan nie – albei sluit egter ongedateerde maankalenders in waarvolgens die Christelike viering van Paasfees bereken kan word; in dié verband is albei dus maansonkalenders.

’n Rowwe idee van die frekwensie van die interkalêre of skrikkelmaand in alle maansonkalenders kan verkry word deur die volgende berekening, met die gebruik van benaderde lengtes van maande en jare in dae:

Die invoeging van skrikkelmaande word dikwels beheer deur die "epak", wat die verskil is tussen die maan- en sonjaar (sowat 11 dae). Die maansiklus, wat in die Hebreeuse en in die kerklike Juliaanse en Gregoriaanse kalender gebruik word, voeg elke 19 jaar sewe maande by. Die klassieke maansiklus kan gereproduseer word deur ’n aanvanklike epakwaarde van 1 toe te ken aan die laaste jaar van die siklus en dit elke jaar met 11 te vermeerder. Tussen die laaste jaar van een siklus en die eerste jaar van die volgende is die vermeerdering dus 12. Hierdie aanpassing bring mee dat die epak elke 19 jaar herhaal. Wanneer die epak hoër as 29 is, word ’n skrikkelmaand bygevoeg en 30 afgetrek. Die skrikkeljare is nommers 3, 6, 8, 11, 14, 17 en 19. Beide die Hebreeuse en Juliaanse kalender gebruik hierdie opeenvolging.

Die Boeddhistiese en Hebreeuse kalender beperk die skrikkelmaand tot ’n enkele maand van die jaar; die getal gewone maande tussen skrikkelmaande is dus gewoonlik 36, maar soms net 24. Omdat die Chinese en Hindoe-maansonkalender toelaat dat die skrikkelmaand ná of voor enige maand kan voorkom maar die ware beweging van die son gebruik, kom hul skrikkelmaande gewoonlik nie voor binne ’n paar maande van perihelion nie, wanneer die oënskynlike spoed van die son met die sonnebaan langs die vinnigste is (nou omstreeks 3 Januarie). Dit vermeerder soms die getal gewone maande tussen skrikkelmaande tot rofweg 34, terwyl dit die getal in ander gevalle tot sowat 29 kan verminder.

’n Alternatiewe manier om op te maak vir die feit dat ’n sonjaar nie ’n heelgetal maande bevat nie, is om ongetelde tyd in die jaar te voeg wat nie tot enige maand behoort nie. Sommige Saliese volke aan die kus het so ’n kalender gebruik. Die Chehalis het byvoorbeeld hul maanmaande begin tel vanaf die aankoms van chinooksalm wat kom broei (Oktober in die Gregoriaanse kalender). Hulle het 10 maande gehad en nie die res van die jaar getel nie, tot met die volgende salmloop.



</doc>
<doc id="129549" url="https://af.wikipedia.org/wiki?curid=129549" title="Tropiese jaar">
Tropiese jaar

’n Tropiese jaar (ook bekend as ’n sonjaar) is die tyd wat die Son vat om terug te keer na dieselfde posisie in die siklus van seisoene soos van die Aarde af gesien, byvoorbeeld van lentenagewening tot lentenagewening of van somersonstilstand tot somersonstilstand. As gevolg van die aksiale presessie van die Aarde stem die seisoensiklus nie meer heeltemal ooreen met die Aarde se wentelbaan met betrekking tot die sterre (die sideriese jaar) nie. 



</doc>
<doc id="129550" url="https://af.wikipedia.org/wiki?curid=129550" title="Kakaoboom">
Kakaoboom

Die kakaoboom ("Theobroma cacao"), wat aan die familie Malvaceae behoort, is immergroen en inheems aan die noordelike deel van Suid-Amerika. Brasilië was die grootste produsent in die Nuwe Wêreld. Die grootste deel van die wêreldproduksie kom egter uit die tropiese gebiede van Wes-Afrika, veral Ghana.

Wat die verspreiding betref, is dit eienaardig dat kakao en koffie ("Coffea arabica") plekke geruil het. Koffie is inheems aan Afrika, maar tans word meer koffie in Suid-Amerika as in enige ander wêrelddeel verbou. 

Die kakaoboom word nie baie hoog nie, (sowat 6 meter), met lang blare wat alternatief op die stam groei. Die blomme is ligroos van kleur en groei regstreeks uit die stam, nie van takke nie. Wanneer die boom sowat vyf jaar oud is, begin dit vrugte dra. 

Die vrugte van die kakaoboom is ruwe peule, 18 tot 30 cm lank, wat aan 'n kort lootjie uit die tak of die stam van die boom groei. Die vrugte is ovaalvormig, met groewe in die lengte. Die natuurlike kleur van die vrugte is groen, maar wanneer dit droog word, word dit donkerbruin. Dit kan ook geel, rooi of pers van kleur wees. Elke peul bevat tussen 30 en 60 sade, wat in 'n wit mukus (slym) ingebed is. 

Die sade of kakaoboon is die deel van die plant wat van kommersiële waarde is. 

In Afrika word kakaobome aangeval deur 'n ernstige siekte wat die jong lote laat verdik. Dit het omstreeks 1938 'n ernstige bedreiging geword. Ondersoek het aan die lig gebring dat dit 'n virussiekte is wat deur 'n klein insek van een plant na die ander gedra word. Die siekte word vandag beheer deur die insekte te vernietig. 

Kakao "miridae" of "capsidae" (plant- blaar of grasgoggas) is wêreldwyd 'n probleem (veral "Sahlbergella singularis" en "Distantiella theobroma" in Wes-Afrika).



</doc>
<doc id="129551" url="https://af.wikipedia.org/wiki?curid=129551" title="Irina Bilyk">
Irina Bilyk

Irina Bilyk (gebore 6 April 1970) is 'n Russiese sangeres en musikant.



</doc>
<doc id="129552" url="https://af.wikipedia.org/wiki?curid=129552" title="Sideriese jaar">
Sideriese jaar

’n Sideriese jaar (van Latyn "sidus", "asterisme, ster") is die tyd wat die Aarde vat om een keer om die Son te wentel met betrekking tot die vaste sterre. Dit is dus ook die tyd wat die Son neem om terug te keer na dieselfde posisie teen die agtergrond van vaste sterre nadat dit oënskynlik een keer om die sonnebaan beweeg het. 

Dit kom neer op vir die J2000-epog. ’n SI-dag, of gewone sondag, is 86 400 SI-sekondes lank.

Vanweë die aksiale presessie van die Aarde verskil die sideriese jaar van die tropiese jaar, die tyd wat die Son vat om terug te keer na dieselfde posisie in die siklus van seisoene soos van die Aarde af gesien, byvoorbeeld van lentenagewening tot lentenagewening of van somersonstilstand tot somersonstilstand. Die sideriese jaar is 20 min. 24,5 sek. langer as die tropiese jaar vir J2000 (365,242189 dae).

Voor die ontdekking van aksiale presessie deur Hipparchos in die Hellenistiese tydperk, was die verskil tussen die sideriese en tropiese jaar onbekend. Premoderne kalenders sou die tyd van die jaar vir saai, oes, ens. aandui na aanleiding van die eerste waarneming van sterre; dus het hulle eintlik die sideriese jaar gebruik.



</doc>
<doc id="129554" url="https://af.wikipedia.org/wiki?curid=129554" title="Interkalasie (tydmeting)">
Interkalasie (tydmeting)

Interkalasie of embolisme in tydmeting is die tussenvoeging van ’n skrikkeldag, of in sommige kalenderjare sodat die kalender die seisoene of maanfases kan volg. Maansonkalenders kan die interkalasie van beide dae en maande verg.

Die son- of tropiese jaar het nie ’n heelgetal dae nie (dit is sowat 365,24 dae lank), maar ’n kalenderjaar moet ’n heelgetal dae hê. Die mees algemene manier om die probleem op te los is om die getal dae in ’n kalenderjaar te wissel.

In sonkalenders word dit gedoen deur elke vier jaar ’n ekstra dag, of skrikkeldag, te voeg by ’n gewone jaar van 365 dae, wat ’n embolistiese of skrikkeljaar tot gevolg het met 366 dae (soos in die Juliaanse en Gregoriaanse kalender). In eersgenoemde kalender, sowel as in die laasgenoemde een, wat daarop verbeter het, is ’n ekstra dag in Februarie van elke skrikkeljaar gevoeg. In die Juliaanse kalender is dit elke vier jaar gedoen. In die Gregoriaanse kalender word jare wat deur 100 deelbaar is maar nie deur 400 nie, uitgesluit om akkuraatheid te verbeter. Dus was 2000 ’n skrikkeljaar, maar nie 1700, 1800 en 1900 nie.

Epagomeniese dae is dae in ’n sonkalender wat buite enige reëlmatige maand bygevoeg word. Gewoonlik word elke jaar vyf epagomeniese dae bygevoeg in byvoorbeeld die Egiptiese, Koptiese en Ethiopiese kalender, maar soms word ’n sesde dag elke vier jaar bygevoeg.

Die Baha'i-kalender voeg genoeg epagomeniese dae (gewoonlik vier of vyf) by voor die laaste maand om te verseker die volgende jaar begin op die Maart-nagewening. Hulle word die "Ayyám-i-Há" genoem.

Die sonjaar het nie ’n heelgetal maanmaande nie (dit bevat sowat 12,37 maansomlope); dus moet ’n maansonkalender ’n wisselende getal maande in ’n jaar hê. Gewone jare het 12 maande, maar in embolistiese jare elke twee of drie jaar word ’n 13de "interkalêre" of skrikkelmaand bygevoeg. Of ’n skrikkeljaar in ’n sekere jaar bygevoeg moet word of nie, kan bepaal word deur die gebruik van gereelde siklusse soos die 19-jaar-maansiklus (in die Hebreeuse kalender en in die bepaling van die Paastyd) of deur die berekening van maanfases (Hindoe- en Chinese kalender). Die Boeddhiste-kalender voeg beide ’n skrikkeldag en by ’n gewoonlik gereelde siklus.

Die tabellariese Islamitiese kalender het gewoonlik 12 maanmaande met óf 30 óf 29 dae elk, maar ’n skrikkeldag word in ’n siklus van 30 jaar 11 keer by die laaste maand van die jaar gevoeg. 

Die Persiese kalender is geskoei op die sonjaar en stem ooreen met die Gregoriaanse kalender, vandaar die interkalasie, behalwe dat die jaar met die Hidjra begin.

’n Skrikkelsekonde is ’n positiewe of negatiewe aanpassing van ’n sekonde wat gewoonlik in Junie of Desember tot die Gekoördineerde Universele Tyd (UTC)-tydskaal gemaak word om dit naby gemiddelde sontyd te hou. Dit word ook soms as interkalêr beskryf.

ISO 8601 sluit ’n spesifikasie in vir ’n jaar van 52 weke. Enige jaar met 53 Donderdae het 53 weke; hierdie ekstra week kan as interkalêr beskou word.


</doc>
<doc id="129556" url="https://af.wikipedia.org/wiki?curid=129556" title="Maanmaand">
Maanmaand

’n Maanmaand is ’n tydseenheid wat gebruik word om die tyd te meet tussen twee opeenvolgende kere dat die Maan in presies dieselfde posisie ten opsigte van die Aarde is. Dit kan byvoorbeeld van volmaan tot volmaan of van donkermaan tot donkermaan wees. Nes met ’n jaar die geval is, bestaan verskillende definisies, met die gevolg dat die presiese duur daarvan wissel.
’n Maanmaand kan op die volgende vyf maniere gedefinieer word:

In die Islamitiese kalender begin die maanmaand wanneer die Maan vir die eerste keer in die aand sigbaar is ná ’n donkermaan, wat tydens ’n konjunksie voorkom. In Antieke Egipte het die donkermaan begin op die oomblik dat die Maan nie meer sigbaar was voor sonsopkoms nie. Tans is die mees gebruikte kalender die Gregoriaanse kalender, waarin die duur van ’n maand nie deur die maansiklus bepaal word nie. Die Hindoekalender werk egter steeds met maanmaande.



</doc>
<doc id="129561" url="https://af.wikipedia.org/wiki?curid=129561" title="Konjunksie (sterrekunde)">
Konjunksie (sterrekunde)

’n Konjunksie in sterrekunde kom voor wanneer twee hemelliggame of ruimtetuie óf dieselfde regte klimming óf dieselfde ekliptiese lengte het, gewoonlik soos van die Aarde af gesien. Die skynbare afstand tussen hulle is dus ’n minimum. Die sterrekundige simbool vir konjunksie is ☌ (in Unicode U+260C) en geskryf lyk dit so: . Die simbool word nie meer in moderne astronomie gebruik nie, maar wel steeds in astrologie.

’n Konjunksie vind plaas tussen twee voorwerpe in die sonnestelsel of tussen ’n sonnestelsel-liggaam en ’n afgeleë voorwerp soos ’n ster. Dit is ’n skynbare verskynsel wat veroorsaak word deur die waarnemer se perspektief; die twee voorwerpe is nie werklik naby mekaar in die ruimte nie. 

In die algemeen, veral in die geval van twee planete, beteken ’n konjunksie hulle het dieselfde regte klimming, en dit word ’n konjunksie in regte klimming genoem. Hulle kan egter ook dieselfde ekliptiese lengte hê. Konjunksies in regte klimming en konjunksies in ekliptiese lengte vind nie gewoonlik op dieselfde tyd plaas nie, maar in die meeste gevalle amper op dieselfde tyd. In driedubbele konjunksies is dit moontlik dat ’n konjunksie net in regte klimming of net in ekliptiese lengte plaasvind. 

Wanneer twee hemelliggame egter dieselfde deklinasie het tydens ’n konjunksie in regte klimming (of dieselfde ekliptiese breedte het tydens ’n konjunksie in ekliptiese lengte), sal die een wat die naaste aan die Aarde is, voor die ander een inbeweeg. In so ’n geval vind ’n samestand plaas. As een voorwerp in die skadu van ’n ander inbeweeg, vind ’n verduistering plaas. As die Maan byvoorbeeld in die Aarde se skaduwee inbeweeg en uit sig verdwyn, is dit ’n maansverduistering. 

As die sigbare skyf van die naaste voorwerp heelwat kleiner is as dié van die verste voorwerp, word van ’n oorgang gepraat. Wanneer die naaste voorwerp baie groter lyk as die verste een, word gepraat van ’n okkultasie. ’n Voorbeeld van ’n okkultasie is wanneer die Maan tussen die Aarde en die Son inbeweeg en veroorsaak dat die Son óf heeltemal óf gedeeltelik verdwyn. Dié verskynsel is algemeen bekend as ’n sonsverduistering. Okkultasies waarin nie die Maan of die Son ’n rol speel nie is baie seldsaam. Die okkultasie van ’n planeet deur die Maan kom egter dikwels voor. Verskeie sulke verskynsels is verskeie kere per jaar van verskillende plekke op Aarde af sigbaar.

As ’n binneplaneet aan die ander kant van die Son is soos van ’n buiteplaneet af gesien, is dit in buitekonjunksie ("superior conjunction") met die Son (sien links). ’n Binnekonjunksie ("inferior conjunction") vind plaas wanneer die twee planete aan dieselfde kant van die Son oplyn. In ’n binnekonjunksie is die buiteplaneet "in opposisie" met die Son soos gesien vanaf die binneplaneet.

Die terme binne- en buitekonjunksie word veral vir die planete Mercurius en Venus gebruik, wat binneplanete is soos van die Aarde af gesien. Hierdie definisie kan egter op enige twee planete toegepas word soos gesien van die een wat die verste van die Son af is.

Wanneer ’n planeet (of asteroïde of komeet) in konjunksie met die Son is soos van die Aarde af gesien, word bloot gesê hulle is in konjunksie. Die Maan is in konjunksie met die Son met donkermaan.

In ’n kwasikonjunksie sal ’n planeet in ’n skynbare retrograde beweging – altyd óf Mercurius óf Venus, soos vanaf die Aarde gesien – "terugval" in regte klimming totdat dit feitlik ’n ander planeet toelaat om dit verby te steek, maar dan sal eersgenoemde planeet sy voorwaartse beweging hervat en dus lyk of dit wegbeweeg van laasgenoemde planeet af. Dit sal soggens voor dagbreek gebeur. Die teenoorgestelde kan saans ná skemer gebeur, wanneer Mercurius of Venus ’n retrograde beweging binnegaan net wanneer dit op die punt is om ’n ander planeet verby te steek. (Mercurius en Venus is dikwels die twee planete wat betrokke is en as dit gebeur, kan hulle dae of selfs langer baie naby mekaar bly.) 

Daar word gereken ’n kwasikonjunksie gebeur wanneer die afstand in regte klimming tussen die twee planete die kleinste is. Wanneer deklinasie in ag geneem word, kan dit egter lyk of hulle kort daarvoor of daarna nader aan mekaar is.

Vroeg in Desember 1899 het dit van die Aarde af gelyk of die Son en die planete wat met die blote oog sigbaar is, in ’n strook van 35 grade met die sonnebaan langs lê. As gevolg daarvan was die Maan van 1 tot 4 Desember in konjunksie met Jupiter, Uranus, die Son, Mercurius, Mars, Saturnus en Venus, in daardie volgorde. Die meeste van die konjunksies sou nie sigbaar gewees het nie weens die gloed van die Son.

Van 4 tot 6 Februarie 1962 het Mercurius en Venus, in ’n seldsame reeks gebeure, konjunksie bereik soos van die Aarde af gesien, gevolg deur Venus en Jupiter, toe Mars en Saturnus. Daar was ook konjunksies tussen die Maan en Mars, Saturnus, die Son, Mercurius, Venus en Jupiter. Mercurius was ook in ’n binnekonjunksie met die Son. Die konjunksie tussen die Maan en die Son met donkermaan het ’n algehele sonsverduistering tot gevolg gehad wat in Indonesië en die gebied om die Stille Oseaan sigbaar was,
toe hierdie vyf planete in die omgewing van die Son sigbaar sou gewees het.

Mercurius, Venus en Mars was in Augustus 1987 binne ’n tydperk van sewe dae afsonderlik in konjunksie met mekaar, en elk afsonderlik met die Son. Die Maan was op 24 Augustus in konjunksie met elkeen van hierdie liggame. Nie een van die konjunksies sou egter sigbaar gewees het nie weens die gloed van die Son.

In Mei 2000, in ’n baie seldsame gebeurtenis, het verskeie planete in die omgewing van die Son gelê soos van die Aarde af gesien, en ’n reeks konjunksies het plaasgevind. Jupiter, Mercurius en Saturnus was van 8 tot 10 Mei elk in konjunksie met die Son. Binne ’n paar weke was dié drie planete weer in konjunksie met mekaar en met Venus. Die meeste hiervan sou nie sigbaar gewees het nie weens die gloed van die Son. Nasa het na 5 Mei verwys as die datum van die konjunksie.

Venus, Mars en Saturnus was vroeg in Mei 2002 naby mekaar in die aandlug, met ’n konjunksie van Mars en Saturnus op 4 Mei. Dit is gevolg deur ’n konjunksie van Venus en Saturnus op 7 Mei en een van Venus en Mars op 10 Mei toe hul hoekskeiding net 18 boogminute was. Op 14 Mei het ’n reeks konjunksies plaasgevind tussen die Maan en Saturnus, Mars en Venus, hoewel dit van nêrens op Aarde in donkerte sigbaar sou wees nie.

’n Konjunksie van die Maan en Mars het op 24 Desember 2007 plaasgevind, baie na aan die tyd van die volmaan en op ’n tyd toe Mars in opposisie met die Son was. Mars en die volmaan sou wêreldwyd naby mekaar gewees het en ’n okkultasie met Mars sou in verre noordelike streke sigbaar gewees het. ’n Soortgelyke konjunksie het op 21 Mei 2016 plaasgevind.

’n Konjunksie van Venus en Jupiter het op 1 Desember 2008 plaasgevind, en verskeie ure later was albei planete afsonderlik in konjunksie met die sekelmaan. ’n Okkultasie van Venus deur die Maan was van verskeie plekke af sigbaar. Die drie voorwerpe was van enige ligging op Aarde af naby mekaar in die lug.

Einde Mei het Mercurius, Venus en Jupiter binne dae deur ’n reeks konjunksies gegaan.

Op die oggend van 9 Januarie was Venus en Saturnus in konjunksie en op 27 Augustus was Mercurius en Venus in konjunksie, gevolg deur ’n konjunksie van Venus en Jupiter. Al drie planete was in die aandlug naby aan mekaar.



</doc>
<doc id="129563" url="https://af.wikipedia.org/wiki?curid=129563" title="Sterrekundige simbool">
Sterrekundige simbool

Sterrekundige simbole is simbole wat gebruik word om sterrekundige voorwerpe, konstruksies of gebeure voor te stel. Die vroegste vorme van hierdie simbole verskyn in antieke Griekse papirusse. Nuwe simbole is ook geskep om planete en kleinplanete wat in die 18de tot 20ste eeu ontdek is, voor te stel.

Die simbole is eens algemeen gebruik deur amateur- en professionele sterrekundiges, alchemici en astroloë. Hoewel hulle steeds algemeen in almanakke en astrologiese publikasies gebruik word, het hul gebruik in navorsings- en sterrekundige geskrifte afgeneem, met sommige uitsonderings soos die simbole vir die Aarde en Son en sekere diereriemtekens wat die sonstilstande en nagewenings voorstel.

Unicode kan die meeste simbole weergee, hoofsaaklik in Miscellaneous Symbols Block (2600-26FF) en Miscellaneous Symbols and Pictographs Block (1F300-1F5FF).

Van die simbole vir die Son en Maan dateer uit die antieke tyd. Die vorm van die simbole wat in die oorspronklike papirusse van Griekse sterrevoorspelling verskyn het, is ’n sirkel met een straal () vir die Son en ’n sekelmaan vir die Maan. Die moderne sonsimbool, ’n sirkel met ’n punt in (☉), het tydens die Renaissance die eerste keer in Europa verskyn.

In moderne akademiese gebruik word die sonsimbool gebruik vir sterrekundige konstantes wat met die Son verband hou. Die massa, radius en ligsterkte van sterre word dikwels uitgebeeld deur die ooreenstemmende sonkonstantes as meeteenheid.

Simbole vir die klassieke planete verskyn in die Middeleeuse Biasantynse geskrifte. Die geskrewe simbole vir Mercurius, Venus, Jupiter en Saturnus kan teruggevoer word na vorme in die Laat-Griekse papirusse. Die simbole vir Jupiter en Saturnus is monogramme van die ooreenstemmende Griekse name en die simbool vir Mercurius is ’n gestileerde boodskapperstaf. Volgens Annie Scott Dill Maunder is die voorlopers van die planeetsimbole in kuns gebruik om die gode wat met die klassieke planete verbind is, te verteenwoordig; "Bianchini's planisphere", uit die 2de eeu, wys Griekse personifikasies van planetêre gode met die vroeë weergawes van die planetêre simbole: Mercurius het ’n boodskapperstaf; Venus het ’n koord aan haar halssnoer vas wat aan ’n ander halssnoer verbind is; Mars, ’n spies; Jupiter, ’n staf; Saturnus, ’n sekel; die Son ’n sirkeltjie met strale; en die Maan ’n kopstuk met ’n sekelmaan.

Die kruise wat met baie planete verbind word, is volgens Maunder skynbaar bygevoeg "in ’n poging om ’n Christelike geurtjie te verleen aan die simbole van die heidense gode".

Die simbool vir Uranus is kort ná sy ontdekking geskep. Een simbool was veronderstel om die nuut ontdekte metaal platinum voor te stel; aangesien platinum, algemeen bekend as wit goud, ontdek is gemeng met yster, is die simbool vir platinum ’n kombinasie van dié vir yster, ♂, en dié vir goud, ☉. Die simbool kombineer ook die simbole vir Mars se spies (♂) en die Son (☉) omdat Uranus in die Griekse mitologie die hemel verteenwoordig. 

Verskeie simbole is vir Neptunus voorgestel om die planeet se naam te verteenwoordig. Verskeie name is voorgestel voordat eindelik op Neptunus besluit is.

Die Internasionale Sterrekundige Vereniging (IAU) ontmoedig die gebruik van hierdie simbole in artikels. In sekere gevalle waar dit gebruik mag word, soos in die opskrifte van kolomme, word sekere een- en tweeletter-afkortings toegelaat.

Simbole vir enkele kleinplanete is:

Die diereriemsimbole het verskeie vertolkings. Na gelang van die konteks, kan dit óf ’n sterrebeeld óf ’n punt op die sonnebaan wees.

Lyste sterrekundige verskynsels sluit soms konjunksies van sterre en planete of die Maan in; eerder as om die volle naam van die ster te publiseer, word die Bayer-afkorting (’n Griekse letter en die simbool van die sterrebeeld waarin die ster voorkom) gebruik. Die sonnebaan word soms in 12 "tekens" verdeel, wat elk in 30 grade verdeel word, en die "teken"-komponent of ekliptiese lengte word aangedui óf met ’n getal van 0 tot 11 óf met ’n ooreenstemmende diereriemsimbool.

In moderne akademiese geskrifte het al die sterrebeelde, insluitende dié van die diereriem, ’n afkorting wat uit drie letters bestaan. Die diereriemsimbole word ook soms gebruik om punte op die sonnebaan te verteenwoordig, veral die sonstilstande en nageweninge. Elke simbool verteenwoordig die "eerste punt" van elke teken; dus staan ♈︎ vir die lentenagewening in die Noordelike Halfrond, ♋︎ vir die somersonstilstand, ♎︎ die herfsnagewening en ♑︎ vir die wintersonstilstand.

Simbole vir aspekte en knope kom in Middeleeuse geskrifte voor, hoewel die knoopsimbole verskil het van die moderne gebruik; ☊ het voorheen vir die dalende knoop gestaan en ☋ vir die klimmende knoop. 

Die simbole vir die aspekte het al in Bisantynse geskrifte voorgekom. Van die simbole vir die vyf Ptolemaeus-aspekte, word net die drie wat hier aangegee word, in sterrekunde gebruik: vir konjunksie, opposisie en kwadratuur.

Simbole vir ’n komeet (☄) en ’n ster () word in sterrekundige waarnemings van komete gebruik. In sulke tabelle staan ☄ vir die komeet wat bespreek word en vir die ster van vergelyking met betrekking waartoe die meting van die komeet se posisie gemaak is.



</doc>
<doc id="129566" url="https://af.wikipedia.org/wiki?curid=129566" title="Barend Krüger">
Barend Krüger

Dr. Barend Roedolf Krüger (8 Junie 1916, Venterstad, Kaapland – 31 Mei 1973) was tussen 1939 en sy dood predikant in twee gemeentes van die Gereformeerde Kerk, naamlik 17 jaar lank in Springs en daarna in Pretoria-Brooklyn, weer sowat 17 jaar lank.

Krüger het einde 1931 op Burgersdorp gematrikuleer en in die moeilike depressiejare sy studie aan die destydse PU vir CHO begin. In 1934 het hy die B.A.-graad behaal en in 1937 die B.D.-graad. In 1938 het hy sy predikantstudie voltooi in die jaar dat hy ook voorsitter van die studenteraad was. Hy is op 8 Januarie 1941 net Hester Krüger van Middelburg, Kaap, getroud en uit dié huwelik is ’n seun en ’n dogter gebore.

Krüger is in Januarie 1939 as predikant van Springs bevestig en kon hier 17 jaar van "geseënde arbeid" verrig, volgens die naamlose skrywer van sy lewensberig in die "Almanak" van 1974. Gedurende hierdie tyd het hy ook nog 12 jaar lank die gemeente Delmas bedien, tot dié kerk sy eie predikant kon beroep.

In 1956 is dr. Krüger na die gemeente Pretoria-Brooklyn beroep, waar hy weer 17 jaar gewerk het. Weer het hy ’n ander gemeente saam met sy pligte in sy eie gemeente bedien, want ses jaar lank was hy ook predikant van Cullinan, tot hulle hul eie predikant kom beroep.

Dr. Krüger het besonder belanggestel in die sending en evangelisasie. Hy het selfs ’n swart helper opgelei om onder sy eie mense te werk. Ten opsigte van evangelisasie was by hom ’n brandende ywer om die evangelie onder die afgedwaaldes van sy eie volk te verkondig. Oral het hy leidend opgetree deur middel van lesings wat hy gehou het. Hy is by geleentheid deur sy Kerk oorsee gestuur om ’n besonderse studie van evangelisasiemetodes in die buiteland te maak.

In die breëre Kerkverband het dr. Krüger getroue diens verrig. Hy het in verskeie deputategroepe gedien onder meer dié ter bestryding van sosiale euwels, bestryding van die kommunisme, korrespondensie en by sy oorlye was hy voorsitter van die deputate vir die uitgee van die "Almanak", die Kerk se jaarboek.



</doc>
<doc id="129572" url="https://af.wikipedia.org/wiki?curid=129572" title="E.M. Forster">
E.M. Forster

Die hooftema in die romans van die Engelse skrywer E.M. Forster (1 Januarie 1879 – 7 Junie 1970) is die botsing van twee teenoorgestelde wêrelde. AI sy romans, waarvan "Howards End" en "A Passage to India" die belangrikste is, is vóór 1925 geskryf. Daarná het hy hoofsaaklik essays, verhale en enkele biografieë geskryf.

Edward Morgan Forster is op 1 Januarie 1879 in Londen gebore. Hy het in klassieke tale en die geskiedenis aan die Kings's College, Cambridge, gestudeer, waar hy vanaf 1946 'n teruggetrokke lewe gelei het. Enkele jare lank het hy ook in Italië gewoon, waar verskeie van sy romans hulle afspeel, en in 1912 en 1921 het hy as raadgewer van 'n maharadja na Indië gegaan. Gedurende die Eerste Wêreldoorlog was hy 'n amptenaar in Egipte. Forster, wat op 7 Junie 1970 oorlede is, se laaste roman, "Maurice," het in 1971verskyn.

" "Forster se eerste roman, "Where Angels fear to Tread (1905)." is in verskeie opsigte kenmerkend vir sy hele oeuvre. Die hooftema is die teëstelling tussen die koel, beheerste noorderlinge en die warm, spontane suiderlinge, die intrige is ingewikkeld en die ontknoping dramaties, en die karakterbeelding van die Herriton-familie is skerp en komies. Die eintlike hoofkarakter, Philip Herriton, verander weens sy verbintenis met Italië en hy leer hoe om minder geslote te wees. Ook in die deels outobiografiese "The Longest Journey" (1907) word twee teenoorgestelde wêrelde vergelyk en vind 'n semi-intellektuele jong man, Riekie, die pad na die werklikheid, hoewel hy sy lewe daarvoor moes opoffer. In "A Room with" a "View" kom twee Britte ook voor die andersheid van Italië te staan. Van sy eerste drie romans is dit die lughartigste. Die werke wat Forster egter bekend gemaak het as een van die groot romanskrywers van die 20e eeu, is "Howards End" (1910) en "A Passage to India" (1924). In eersgenoemde boek is daar 'n konfrontasie tussen 'n gekultiveerde gesin en 'n bot gesin wat in die handel staan.

In "A Passage to India" het Forster sy eie ervarings in Indië verwerk en daarin geslaag om die ingewikkelde verhouding tussen die Britte en die Indiese bevolking weer te gee. Die tema hier is onder meer dat die koloniale agtergrond die vriendskap tussen die simpatieke Engelse onderwyser en die jong Moslemdokter Aziz onmoontlik maak. Net soos sy latere essays oor Indië is die roman ook 'n pleidooi vir verdraagsaamheid en 'n aanval op die misplaaste meerderwaardigheidsgevoel van die Engelse.

Ander belangrike werk van Forster is die feitelike verslag van sy ervarings in Indië, "The Hill of Devi" (1953), die teoretiese "Aspects of the Novel," waarin hy onder meer die begrip intrige uitgewerk het, die bundels kortverhale "The Celestial Omnibus" (1914) en "The Eternal Moment" (1928) en die essaybundels "Abinger Harvest" (1936) en "Two Cheers for Democracy" (1915). Sy bekendste bibliografieë is "Virginia Woolf" (1942) en "Marianne Thornton" (1956).




</doc>
<doc id="129573" url="https://af.wikipedia.org/wiki?curid=129573" title="Acalolepta bicolor">
Acalolepta bicolor

Acalolepta bicolor is 'n spesie van besies in die familie Cerambycidae. Dit is beskryf deur Stephan von Breuning in 1935. Dit kom voor in Maleisië en Borneo. 


</doc>
<doc id="129574" url="https://af.wikipedia.org/wiki?curid=129574" title="Donja Pušća">
Donja Pušća

Donja Pušća is'n dorp in Kroasië. 


</doc>
<doc id="129575" url="https://af.wikipedia.org/wiki?curid=129575" title="Keith F. Otterbein">
Keith F. Otterbein

Dr Keith F. Otterbein was 'n Emeritus-Professor van Antropologie by die Universiteit van Buffalo (SUNYAB), in die Verenigde State van Amerika.

Dr. Otterbein was 'n voormalige president van die Menslike Verhoudings Gebied Lêers en is 'n gereelde bydraer tot kruis-kulturele navorsing, veral in oorlogvoering verwante onderwerpe.

Otterbein is die outeur van die boek "How The War Began "(2004), waarin hy  die oorsprong van oorlogvoering ondersoek in die menslike samelewing. Hy is oorlede op 17 Junie 2015.




</doc>
<doc id="129576" url="https://af.wikipedia.org/wiki?curid=129576" title="Veerle Wouters">
Veerle Wouters

Veerle Wouters (gebore 2 Junie 1974 in Hasselt) is 'n Belgiese politikus, voorheen verbind tot die N-VA. Sy is verkies as 'n lid van die Belgiese Kamer van Verteenwoordigers in 2010. 

Saam met Hendrik Vuye, het sy die N-VA verlaat op 21 September 2016.


</doc>
<doc id="129577" url="https://af.wikipedia.org/wiki?curid=129577" title="Silas Ali Agara">
Silas Ali Agara

Hy het voorheen gedien as die Spesiale Adviseur vir Sport aan die Nasarawa Staat Goewerneur, en is aangekondig as die running mate vir Umaru Tanko Al-Makura in 2015.


</doc>
<doc id="129578" url="https://af.wikipedia.org/wiki?curid=129578" title="César Franck">
César Franck

César-Auguste-Jean-Guillaume-Hubert Franck (10 Desember 1822 – 8 November 1890) was 'n gebore Belg wat in 1873 deur naturalisasie 'n Fransman geword het. Hy was 'n komponis, orrelis, en pianis wat veral ná 1870 vokale en instrumentale werke geskryf het wat vir die ontwikkeling van die Franse musiek van die grootste belang was. Sy orrelwerke het nuwe vuur in die Franse orrelkultuur geblaas; sy simfoniese en klavierwerke het 'n herlewing van die suiwer instrumentale Franse musiek beteken.

César Auguste Jean Guillaeme Hubert Franck is op 10 Desember 1822 in Luik gebore. Sy ouers het uit Duitsland gekom en hulle het hom 'n deeglike musikale opleiding laat kry in die hoop dat hy moontlik 'n wonderkind sou word. Reeds in 1831 is hy ingeskryf by die konservatorium in Luik. In 1835 het die gesin hulle tydelik in Parys gaan vestig, waar César, nog te jonk vir die Paryse konservatorium, by Anton Reicha les geneem het. Reicha, onder andere die leermeester van Liszt, Berlioz en Gounod, was vir Franck se musikale ontwikkeling van groot belang.

In 1837 het Franck hom by die konservatorium in Parys laat inskryf. Hy het onder andere klavier, orrel en komposisie gestudeer. Gedurende hierdie jare het hy verskeie pryse verwerf, onder andere die enigste Grand Prix d'Honneur wat ooit toegeken is. In 1842 het hy uit eie wil die konservatorium verlaat en na Luik teruggekeer. Dieselfde jaar het hy 'n konsertreis deur België aangepak saam met sy broer, die violis Joseph Franck (1825–1891).

In 1844 het hy hom permanent in Parys gevestig. In dieselfde jaar is hy met een van sy leerlinge, Félicité Desmousseaux, getroud.

Tot 1860 het Franck geen werke van groot betekenis geskryf nie. Hy het sy oratorium "Ruth" in 1845 begin. Hy het hierdie werk gereeld hersien totdat dit in 1872 in druk verskyn het. Sy opera "Le Valet de Ferme" ("Die Plaaskneg"; 1851–1853) is nooit eens uitgegee nie. Franck het as onderwyser en orrelis 'n afgesonderde lewe gelei. Op die orrel was hy 'n geniale improvisator – eers in die kerk van die Notre-Dame-de-Lorette en later in die St. Jean-St. François. In laasgenoemde kerk het hy op ’n nuwe orrel gespeel wat deur Aristide Cavaillé-Coll gebou is. Ook in die Sainte Clotilde, waar hy sedert 1858 tot sy dood (op 8 November 1890 in Parys) orrelis was, het hy 'n Cavaillé-Coll-orrel gehad. Tussen 1860 en 1862 het sy "Six piéces pour grand orgue" ("Ses stukke vir groot orrel") ontstaan, in 1878 sy "Trois piéces" ("Drie stukke") en in 1889/90 die "Trois chorals" (" Drie korale").

In 1872 is Franck tot orreldosent aan die konservatorium benoem. Sedert hierdie datum het byna al sy belangrike werke ontstaan: die oratoria "Rédemption" ("Verlossing"; "1872), Les Béatitudes" ("Die Saligsprekinge"; 1879) en "Rebecca" (1881); sy simfoniese gedigte, byvoorbeeld "Le Chasseur maudit" ("Die vervloekte Jagter"; 1882), "Les Djinns" ("Die Djinns"; 1884) en "Psyché" (1887–88); sy "Variations Symphoniques" (Simfoniese Variasies) vir klavier en orkes (1885), die "Simfonie in D-mineur (1886–88)." die "Klavierkwintet" (1879), die "Vioolsonate" (1886) en die "Strykkwartet" (1889). Vir die klavier het hy ook nog "Prélude, choral et fugue" ("Prelude, koraal en fuga"; 1884) en "Prélude, aria et final" ("Prelude, aria en finale"; 1886) geskryf.

Selfs in die titels van sy klavierwerke is daar 'n aanduiding van hoe diep sy komposisies in die orrelkultuur gewortel was, maar dan beslis die kultuur van die orrels van Cavaillé-CoII, wat gebaseer was op 'n nabootsing van die orkesklank.

'n Hele generasie Franse komponiste is deur Franck beïnvloed. Onder sy leerlinge het Vincent d'lndy, Henri Duparc, Ernest Chausson, Gabriel Pierné en Louis Vierne getel.

Kenmerkend van Franck se komposisies is die feit dat hy gewerk het vanuit enkele melodiese of ritmiese selle wat bestaan het uit klein intervalIe: sekundes of tertse. Sy harmonie is 'n baie persoonlike vertaling van Liszt en Wagner se chromatiek; deur sy voortdurende modulasies ontstaan daar 'n byna swewende tonaliteit. Hierdie aantasting van die tradisionele harmoniese logika was 'n belangrike stap in die rigting van die impressionisme van Debussy.




</doc>
<doc id="129579" url="https://af.wikipedia.org/wiki?curid=129579" title="Oncideres canidia">
Oncideres canidia

Oncideres canidia is 'n spesie van besies in die familie Cerambycidae. Dit is beskryf deur Dillon en Dillon in 1946. Dit is van Jamaika bekend. 


</doc>
<doc id="129580" url="https://af.wikipedia.org/wiki?curid=129580" title="Grot">
Grot

Grotte ontstaan hoofsaaklik in kalksteen deur die oplossing van kalk onder die invloed van kooIsuurhoudende reënwater. Hierdie oplossing van die gesteente in water is 'n baie stadige en geleidelike proses en hoewel dit ondergronds plaasvind, is daar dikwels ook aan die aardoppervlak oplossingverskynsels sigbaar. Dan laat dit 'n gesteente (sogenaamde kalksteenplaveisel of lapies) agter wat in die volksmond olifantklip genoem word omdat dit, veral in die geval van grys dolomiet, so baie na olifantvel lyk. Opgeloste kalk aan die oppervlak word gedeeltelik deur grondwater afgevoer en slaan dan dikwels in die vorm van stalaktiete en stalagmiete in die reeds gevormde ondergrondse grotte neer. Hierdie soort grotvorming in kalksteen en dolomiet word karstgeomorfologie genoem, maar dit is nie die enigste manier waarop grotte gevorm kan word nie.

Die voortdurende duisternis, die gelykmatige temperatuur en die hoë vogtigheidsgraad in grotte het aanleiding gegee tot die ontwikkeling van lewensvorme wat in sommige gevalIe net in grotte kan voorkom. Groen plante ontbreek geheel en al. Grotbewonende diere het dikwels swak ontwikkelde of selfs geen oë nie, terwyl hulle tas- en gehoorsintuie weer besonder goed ontwikkel is. Vir ander diere, soos vlermuise, vorm grotte slegs 'n rus- of, in die kouer dele, 'n oorwinteringsplek.

Om nuwe grotte te ondersoek, het nie net 'n wetenskaplike taak geword nie, maar ook 'n baie opwindende en avontuurlike sportsoort. Die wetenskap wat die ontstaan van en die omstandighede en lewe in grotte bestudeer, word die speleologie genoem.

Baie grotte reg oor die wêreld het beroemde toeriste-aantreklikhede geword, In Suid-Afrika word die Kangogrotte, die Sudwalagrotte, die Eggogrotte, die Waenhuiskransgrotte en ook die Sterkfonteingrotte deur toeriste en vakansiegangers druk besoek.

Karstgeomorfologie is 'n geomorfologiese proses wat sowel ondergronds as aan die oppervlak in kalksteen- en dolomietgebiede kan plaasvind. Die landskap wat deur hierdie proses ontstaan, word karstlandskap genoem na analogie van die Karstplato in die noordweste van die destydse Joego-Slawië.

Die meeste natuurlike grotte kom juis in sulke kalksteen- en dolomietgebiede voor. Dit is omdat kalksteen en dolomiet van die min gesteentes is wat redelik maklik oplos indien die water in die omgewing 'n sekere hoeveelheid koolsuur bevat. Hierdie oplossing is altyd 'n baie stadige proses. Kalksteen (kalsiumkarbonaat) en dolomiet (kalsium-magnesiumkarbonaat) is normaalweg klipharde gesteentes wat nietemin in suiwer water byna geheel en al oplosbaar is. Geen water wat in die natuur voorkom, is heeltemal suiwer nie. Selfs reënwater neem, terwyl dit deur die lug val, koolstofdioksied (koolsuurgas) op en wanneer dit die grond bereik, is die water reeds 'n flou koolsuurmengsel. Terwyl die water deur die bogrond en gesteentelae syfer, neem dit nog koolstofdioksied op, veral dié wat deur verrottende plant en dierereste vrygestel word. Deur hierdie suuroplossing word dolomiet, kalksteen en marmer geleidelik opgelos.

Chemies kan dit as volg voorgestel word: (water), plus (koolstofdioksied) vorm saam (koolsuur). (koolsuur) plus (kalksteen) vorm saam (kalsiumbikarbonaat), wat oplosbaar is en deur die water weggevoer kan word.

In die geval van dolomiet en marmer vind soortgelyke chemiese reaksies plaas waardeur oplosbare bikarbonate gevorm word.

Die moderne samelewing dra deur byvoorbeeld sy miljoene motors se uitlaatgasse daartoe by dat die suurinhoud van reënwater grootIiks verhoog word. Die gevolg is dat geboue, monumente en standbeelde van kalksteen en marmer deesdae veel vinniger as vroeër verweer. Bouwerke wat eeue lank gestaan het, word vandag binne dekades afgetakel; eksperimenteel is vasgestel dat 'n verwering van 1 mm elke tien jaar 'n konserwatiewe skatting is. Die klassieke boureste op die Akropolis in Athene verbrokkel as gevolg van hierdie proses en die sierbeeldjies wat veral aan die dakrand van die beroemde Notre Dame-katedraal in Parys voorkom, is in die laas te paar dekades so vinnig weggevreet dat hulle nog skaars as dierlike vorme (drakekopspuiers) herkenbaar is.

Met verloop van miljoene jare het dieselfde proses in die natuur plaasgevind, hoewel baie stadiger. Sekere landskapvorme het hierdeur ondergronds en aan die oppervlak ontstaan.

Op plekke waar kalksteen en dolomiet aan die oppervlak deur hierdie suurwerking blootgestel is, ontstaan groefies in die gesteente wat met verloop van tyd al hoe dieper uitspoel. Die ruwe, opgekerfde landskap word 'n kalksteenplaveisel of lapiés genoem. Hierdie groewe word deur geomorfoloë ook karren genoem.

Die vorming van groefies in die beginstadium word, in die geval van dolomiet, in die volksmond olifantklip genoem. Behalwe dat die dolomiet vaalblou van kleur is, Iyk die verweerde klip dan ook nes die growwe vel van 'n olifant.

Omdat kalksteen 'n taamlike bros gesteente is, is dit geneig om onder die druk van ander gesteentelae te kraak en barsies te vorm. Dit is langs hierdie krakies en barsies dat die water wegsypel en mettertyd nou gangetjies en klein holtetjies uitvreet. So 'n krakie of holtetjie was miljoene jare gelede gewoonlik die oorspronklike begin van menige grot.

'n Belangrike eienskap van karstlandskappe is die gebrek aan dreineringskanale op die oppervlak. Byna alle water verdwyn langs krake en barsies ondergronds. Behalwe die vretende werking van die suuroplossing, word die nou gangetjies ook deur die erosiewerking van lopende water vergroot en uitgeskuur.

Op 'n bepaalde horisontale vlak vloei die stroompies saam om 'n werklike ondergrondse rivier te vorm wat net soos 'n bogrondse rivier die gesteente uitkerf en 'n rivierbedding onder die grond vorm. Ook ondergrondse riviere kan afkom en dan rotse, klippe en growwe sand saamvoer wat die rivierloop nog verder uitskuur.

In 'n tipiese karstlandskap is daar soms bogronds strome wat net oor 'n kort afstand vloei en dan ondergronds in sogenaamde slukgate verdwyn. Dit gebeur soms dat die boloop van so 'n bogrondse rivier 'n diep vallei in 'n karstlandskap uitkerf wat presies op die plek van die slukgat ophou. So 'n vallei word 'n blinde vallei genoem. Die ondergrondse riviere kan later weer in die vorm van standhoudende fonteine of 'n oog bogronds verskyn, waarvan die Mooirivier in Noord-Wes 'n goeie voorbeeld is. Dié rivier verdwyn plek-plek ondergronds, maar het vyf oë langs sy loop. Nog 'n bekende voorbeeld is die Molopo-oog by Lichtenburg en die Kuruman-oog, wat besonder sterk water lewer.

'n Bekende eienskap van karstlandskappe is sinkgate. Daar het al heelwat huise in sulke sinkgate verdwyn, soos byvoorbeeld op Blyvooruitsicht, Carletonville en Westonaria. Vermoedelik het menslike bedrywighede bygedra tot die snelle ontwikkeling van sinkgate. Die mynbedrywighede het waarskynlik ondergrondse riviere versteur en ondergrondse holtes wat vantevore nog met water gevul was, het leeg geloop. Boonop het die uitpomp van water die sirkulasie versnel en dit is 'n aanvaarde feit dat sirkulerende water 'n oplossing vinniger laat plaasvind as water wat relatief stadig beweeg. Wat waarskynlik in hierdie gebiede gebeur het, was 'n kombinasie van sneller oplossing en die instorting van grond en gesteentedakke by gebrek aan die stut van water (wat deur die mens uitgepomp is).

Sinkgate wat nie deur instorting ontstaan nie, word doline genoem. Hulle ontstaan deurdat die suuroplossing in die water die rots laag onder die bogrond geleidelik wegvreet en die grond dan stadig dieper wegsak. Doline is 'n tipiese kenmerk van 'n karstlandskap en gewoonlik word egte sinkgate nie naby hulle aangetref nie. In 'n karstlandskap is daar ook nog 'n verskynsel wat karstvensters genoem word. Die naam is baie omskrywend, want dit is letterlik 'n venster waardeur die ondergrondse stroom sigbaar is. Die vensters word gevorm op plekke waar die dak ingestort het. Hulle wissel aansienlik in grootte, van 'n loergat tot 'n yslike gat waar die stroom aan die een kant instroom en aan die ander kant weer verdwyn.

Ondergrondse water stoot ook soms in sinkgate op om oplossingsmere te vorm. Die Otjikotomeer in Namibië is 'n bekende voorbeeld.

Wanneer 'n groot klomp sinkgate in 'n aaneengeslote deel voorkom, word van 'n uvala gepraat. Holfontein en Doornfontein aan die Wes-Rand is goeie voorbeelde. Nog groter insinkingsgebiede, gewoonlik in die vorm van 'n langwerpige kom met steil wande, wórd 'n polje genoem. Dit kan soms etlike vierkante kilometer beslaan en is van groot landboukundige belang omdat dit dikwels in dorre dolomitiese en kalksteen-berggebiede die enigste vrugbare grond bied. Die bekendste onder hulle is die Livno-polje van Joego-Slawië, wat 65 km lank is en in die breedte tussen 5 km en 10 km wissel.

Daar bestaan heel wat meningsverskil oor die presiese wyse van grotvorming in karstlandskappe. Sommige geomorfoloë, gesteun deur geoloë, is daarvan oortuig dat die meeste grotte onder die watertafel deur oplossing (korrosie) gevorm word. Ander glo weer dat grotte hul ontstaan by die watervlak gehad het en deur korrosie sowel as korrasie (afskuring deur materiaal en rotse wat teen die wande bots) gevorm word. Daar bestaan ook 'n teorie dat grotte slegs bo-op die watertafel gevorm kan word deur die oplossing van die insypelende water en korrasie wat deur die ondergrondse riviere veroorsaak word. Dié proses word aangehelp deur gedeeltelike dakineenstorting, waardeur kamers gevorm word.

Intussen is vasgestel dat grotte bo én onder die watertafel aangetref en moontlik ook daar gevorm word. Klimaatveranderings deur die eeue en die gevolglike verandering van die watertafel het waarskynlik 'n besonder groot rol in grotvorming gespeel.

Hoewel 'n karstlandskap bogronds soms baie droog en dor voorkom, lê dit dikwels in 'n baie nat klimaatgordel. Vir die vorming van grotte is baie water nodig en grotte sal makliker ontstaan in 'n karstlandskap in die tropiese gordel as in 'n droë streek. Juis omdat die meeste water byna onmiddellik wegdreineer, kom die oppervlak so dor voor. In 'n nat, tropiese klimaat word ook heelwat meer koolstofdioksied vrygestel en kan die verhoogde suurinhoud van die water grotvorming aansienlik versnel. Karstlandskappe word in byna elke klimaatsone aangetref en die grotte wat daar gevorm word, is eenders van aard maar het in verskillende tempo's ontwikkel.

Elke kalksteengrot het waarskynlik sy oorsprong in 'n barsie of naat in die gesteente. Water (met sy vretende suuroplossing) kan tot in die fynste barsie deurdring en die suur maak van die barsies en nate gangetjies. Op plekke waar die water ondergronds versamel, vorm dit holtes en in hierdie stadium begin ander faktore 'n belangrike rol in grotvorming speel.

Grotte sal, eienaardig genoeg, makliker in soliede, moeilik deurdringbare dolomiet of kalksteen vorm as in poreuse kalksteen en dolomiet. Poreuse gesteente hou die suuroplossing nie lank genoeg vas om 'n uitwerking op die gesteente te kan hê nie. Daarom sal grotte eerder begin vorm op dié vlak waar die water 'n ruk lank kan opdam.

Water wat mettertyd ondergronds versamel, kan 'n rivier vorm wat ook met water van 'n bogrondse rivier gevoed kan word. Net soos 'n bogrondse rivier, kan die ondergrondse rivier afkom en dan sal die rotse, sand en ander opgebreekte materiaal wat met die water meegesleur word, gange en kamers ondergronds uitskuur. Die meegevoerde materiaal, dikwels afkomstig uit die bogrondse rivier of 'n gesteentestruktuur waardeur die rivier vloei, kan opdammings of blokkerings in die rivier se loop veroorsaak. Waar die water kan opdam, kan dit soms 'n reuse-rotsblok van dolomiet of kalksteen deur oplossing ondergrawe en dit laat omtuimel en so die hele formasie ondergronds laat verander. Die opgedamde water sal ook in sommige gevalIe nuwe deurgange, veral na 'n laervlak in die gesteente, uitvreet, wat dan weer, deur korrasie 'n behoorlike grotgang kan word. Dit moet onthou word dat hierdie 'n baie stadige proses is en dat groot, bekende grotstelsels, soos die Kangogrotte, miljoene jare oud is.

Net soos 'n bogrondse rivier, sal 'n ondergrondse rivier ook watervalIe in sy loop uitkerf. In die geval van 'n waterval kry 'n mens 'n soort eskarpterugwerking wat dan groot holtes in die gesteentes kan uitvreet. Dit is maar een van die maniere waarop groot grotkamers gevorm kan word. Die ondergrondse rivier sal sand, slik en rotsmateriaal op bepaalde plekke afset en soms, veral as die afsettingsmateriaal nie oplosbaar is nie en blokkerings veroorsaak, die loop van die rivier verander; dikwels sal dit na 'n laer vlak onder die watertafel gedwing word.

Sodra die watertafel van 'n landskap byvoorbeeld deur klimaatwisseling verander, kan sommige ondergrondse grotte heeltemal leegloop. Die rivier kies 'n roete op 'n laer vlak en op dié manier ontstaan die bekende verskynsel van 'n aantal grotsale wat horisontaal onder mekaar geleë is. In so 'n leë grot is die temperatuur en die lugvogtigheid redelik hoog en bly dit onder sekere omstandighede baie konstant. Solank 'n grot bestaan, sal die proses van oplossing en afsetting van die kalkgesteente of dolomiet voortduur. Grondwater wat met die kalkoplossing versadig is, dring langs haarnate deur die dak van die grot. As die waterdruppels die plafon van die saai of 'n gang bereik, sal hulle gedeeltelik verdamp, waarby 'n hoeveelheid koolstofdioksied in die lug vrygestel word, die oplosbare bikarbonaat weer in onoplosbare karbonate verander en in kalkvorm teen die plafon neerslaan. Hierdie uitkristallisering kan, afhangende van die heersende omstandighede in die grotte, in twee kristallyne geskied. Die vorm wat die meeste voorkom, is kalsiet, terwyl 'n veel skaarser vorm aragoniet genoem word.

Die kalsiet wat op die plafon agterbly, word met verloop van tyd (soms duisende jare) bietjie vir bietjie aangevul met die kalsiet wat uit verdere druppels gekristalliseer het. Op dié manier ontstaan 'n grotformasie wat druipsteen genoem word. As die druipsteen van die plafon af na benede gevorm word, word dié formasie 'n stalaktiet genoem.

'n Paar van dié druppels sal soms langs die bestaande stalaktiet op die vloer van die grot beland, waar daar ook verdamping plaasvind en kalsiet gevorm word. Die formasies wat van die vloer af opbou, word stalagmiete genoem. Op die boonste punt (kroon) van 'n stalagmiet is daar dikwels 'n duikie wat die spatholte genoem word en duidelik die punt is waarop die druppels val. Die tempo waarin stalagmiete en stalaktiete groei, verskil van grot tot grot en hang af van die hoeveelheid water wat na die grot kan deursyfer, die aard van die grond en gesteente waardeur dit gesyfer het, die vogtigheid, verdampingstempo en lugstrome in die grot. Dikwels groei dit teen slegs enkele millimeter per eeu.

Wanneer stalaktiete en stalagmiete teen mekaar vasgroei, word 'n ander vorm van druipsteen word heliktiete genoem. In hierdie geval groei die formasies nie net vertikaal nie, maar in feitlik elke rigting; skuins, horisontaal, selfs in kruIIe en draaie. Heliktiete is skaars en daar bestaan meningsverskil oor hoe hulle ontstaan.

In 'n heeltemal suiwer vorm is kalsiet spierwit, maar onsuiwerhede in die grond en gesteente wat in die grondwater opgeneem word, verkleur dikwels die kalsiet, met die gevolg dat die druipsteen dikwels rooierig tot selfs bruin van kleur is. Ysteroksied is gewoonlik verantwoordelik vir die rooi kleur.

In alle gebiede ter wêreld waar kalksteen of dolomiet die oorheersende gesteente is, sal daar waarskynlik karstlandskapvorme en moontlik ook grotte voorkom. Hierdie gebiede is volop, maar nie oral ewe goed ontwikkel nie, veral nie, soos reeds verduidelik, in die droër streke nie.

Van die beroemdste en grootste kalksteengrotte en grotstelsels word in Noord-Amerika, Europa, Suid-Afrika en Australië aangetref. Onder hulle tel 'n reeks grotte wat in 'n breë gordel van Noord-Spanje, oor Suid-Frankryk deur die Franse, Switserse, Duitse, Oostenrykse en Italiaanse Alpe tot in Joego-Slawië strek. Onder hulle is die Grotta dei Giganti, naby Triëst, die grootste kalksteengrot in Europa. Italië spog ook met 'n paar van die diepste grotte ter wêreld, soos die Splugga della Preta (byna 1 000 m diep) en die Grotta di Montecucco. Die grootste grotstelsel ter wêreld is die Carlsbad-grotte in Nieu-Mexiko. Hierdie grotstelsel is verdeel oor drie hoofvlakke, waarvan die diepste vlak 400 m onder die oppervlak lê. Die grootste deel in hierdie stelsel is 1 200 m lank, 180 m breed en 90 m hoog. Die Mammoetgrotte van Kentucky is nog een van die Amerikaanse reuse.

Hoewel die oorgrote meerderheid van grotte deur oplossing in karstlandskappe gevorm word, is daar ook 'n aantal grotte wat op ander maniere gevorm is. Van die bekendste in Suid-Afrika is grotte langs die kus wat deur die erosiewerking van golwe uitgespoei is. Waenhuiskrans (genoem na 'n saal wat groot genoeg is om as waenhuis te dien) is 'n goeie voorbeeld van so 'n spoelgrot en is tydens laagwater bereikbaar.

By die vorming van sommige grotte het wind 'n belangrike rol gespeel. In so 'n geval is die gesteente gewoonlik baie sag en bestaan so 'n grot nie besonder lank nie. Ys, veral gletserys, wat in skeure en splete inbeur en uitsit, kan ook grotte vorm.

'n Ander bekende manier waarop grotte in besonder harde, maar onoplosbare gesteente gevorm is, hou verband met vulkane en vloeiende lawa. Wanneer 'n groot stroom gloeiende lawa teen die hang van 'n vulkaan of teen 'n helling af beweeg, sal die buitenste kors van die lawa eerste afkoel en dikwels stol terwyl die binnekant van die stroom nog warm en vloeibaar is. Op dié manier vloei die binnekant van die stroom dan verder en laat 'n hol grotgang in die lawa agter.

Die Kangogrotte in die Swartberg reeks, naby Oudtshoorn, is in prehistoriese tye bewoon en gedurende die steentydperk het Boesmans in die ingang van die grot gewoon. Hulle het die mure met dierefigure beskilder. Dit is duidelik dat hulle as gevolg van die donkerte nooit dieper die grotte ingedring het nie en vir eeue lank was swerms vlermuise waarskynlik die enigste besoekers aan die ingewande van die Kangogrotte.

Die oorspronklike ingang (wat nou vir toeristedoeleindes verskuif is) is in 1780 deur 'n veewagter "herontdek". Die grotte is geleë op 'n plaas wat destyds aan 'n boer met die naam van Zyl behoort het. Hy, en later saam met hom skoolmeester Barend Appel, het die eerste ontdekkingstogte in die grot onderneem. Presies hoe ver hierdie vroeë ontdekkingstogte gevorder het, is nie bekend nie, maar in 1828 reeds is die beheer van die grotte deur die Regering oorgeneem en teen 1891 is 'n hek voor die ingang aangebring. Eers in 1938 is die Kangogrotte tot 'n Nasionale Gedenkwaardigheid verklaar.

Mettertyd is nog grotte in dié stelsel ontdek. Ligte is aangebring en die grotte is oopgestel tot op ’n afstand van 762 m van die ingang af waar dit gelyk het of dit tot 'n einde gekom het. Op hierdie punt het daar egter nog 'n stewige luggie getrek, waarvan speleoloë aanvanklik nie die oorsprong kon verklaar nie.

In 1956 is dié verskynsel aan die einde van die grotstelsel, wat later KangoI genoem sou word, verklaar. Speleoloë het bewys dat wanneer die atmosleriese druk buite die grotte daal, die lug op daardie oomblik uit die grotte beweeg. Wanneer die druk buite styg, stroom die lug die grotte binne. Aan die einde van KangoI, wat deur 'n aantal digte druipsteenformasies en oorblyfsels van 'n rotsstorting versper is, moes daar dus nog meer grotte en gange wees. Ná maande se werk om 'n skeur wat ontdek is, wyer te maak, is die sogenaamde Wondergrot in September 1972 ontdek. Hierdie deel van die grotstelsel is Kango II genoem en is 270 m lank. Behalwe die uitsonderlike druipsteenformasies is daar aan die punt van hierdie grot 'n rivier ontdek wat ongeveer 20 m onder die vlak van die grot in die rigting van die ingang terugvloei.

Met baie gesukkel en met behulp van pompe het 'n aantal speleoloë uiteindelik daarin geslaag om deur die rivier te beweeg en in Augustus 1975 is Kango III ontdek. Hierdie derde deel van die grotstelsel is 1 600 m lank (twee keer so lank as Kango I en Kango II saam). Geomorfoloë vermoed dat die Kangogrotte gevorm is deur 'n aanvanklike verskuiwing van 91 m in die kalksteenrotse. Dié breuk is deur die natuur met kalsiet van die res van die omgewing verseël. Die omgewing bokant dié ruimte was ryk aan koolstofdioksied en die afsyferende grondwater het met verloop van tyd groot kamers in hierdie gesteente uitgekerf. Verstommende druipsteenformasies is ook met verloop van miljoene jare gevorm.

Die temperatuur in die Kangogrotte is min of meer konstant om en by 18°C en die vogtigheidsgraad is in sommige dele tot 97 %. Daar is vandag maar min vlermuise in die grotte oor, maar daar is duidelike tekens dat daar vroeër miljoene moes gewees het. Behalwe dat daar vroeër groot hoeveelhede ghwano uit die grotte gehaal is, is daar ook 'n sogenaamde vlermuisbegraafplaas waar die versteende oorblyfsels van duisende Kaapse hoefystervlermuise "(Rhinolophus capensis)" lê.

Hoewel die Kangogrotte nie so groot is soos die Carlsbad-grotte nie, vergelyk dit in skoonheid, verskeidenheid en interessante verskynsels besonder goed met die Amerikaanse grotte. Aanvanklik, voordat behoorlike toesig oor die grotte uitgeoefen is, het besoekers groot skade aan Kango I aangerig. Nikotien, bakterieë en ander vorme van afval het die oorspronklike kleur van die druipsteenformasies beïnvloed. Stalaktiete en stalagmiete is ook deur soewenierjagters afgebreek en weggedra.

Kango II en Kango III is daarom nooit aan die publiek oopgestel nie. Dié twee grotte word beskou as van die mooiste en onbesoedeldste grotte ter wêreld. Ontdekkingswerk word voortgesit en die verwagting is dat verdere grotte ontdek sal word.

Die Sudwalagrotte is in die Makeleberg ('n dolomietmassief) in die distrik Nelspruit geleë. Dele van die grotte is in prehistoriese tye bewoon. Dié grotte het ook 'n rol gespeel in die geskiedenis van die Swazi-volk, wat hier gaan skuiling soek het teen die voortdurende aanvalIe van die Zoeloes. Dit is ook as skuiling gebruik deur die uitgeworpe, eertydse regent Somcuba, wat, toe Mswazi in 1841 koning van Swaziland geword het, nie sy beeste aan die koning wou teruggee nie. Somcuba is dood in een van die talle aanvalIe wat die Swazi's op hom en sy volgelinge geloods het. Een van sy volgelinge, Sudwala, het met 'n paar manne in die grotte weggekruip. Toe Blankes later die gebied bereik, was dit dan ook Sudwala wat vir hulle die grotte gewys het, en die grotte is na hom genoem.

Hierdie grotte is deur oplossing en uitspoeling in die dolomiet gevorm. Dit bestaan uit 'n reeks gange en grotsale en is reeds tot op 'n afstand van meer as 2500 m van die ingang deur speleoloë ondersoek. Net 'n deel daarvan is oopgestel vir die publiek. Groot dele van hierdie grotstelsel is waarskynlik nog nie ontdek nie. Volgens legendes strek die grotte oor 'n afstand van 30 km. 'n Besondere kenmerk van die Sudwalagrotte is die fossiele van oerdiere (stromatoliete) teen die plafon van sommige sale. Hierdie oerdiere het in die tydperk toe die aarde se atmosfeer nog hoofsaaklik uit stikstof en koolstofdioksied bestaan het 'n belangrike rol in die vervaardiging van suurstof gespeel. Enorme kolonies het destyds in die vlak seë rondgedryf en sommige van hulle het in die Sudwalagrotkamer beland en gefossileer. 

Die Sterkfonteingrotte in die dolomietheuwels, noordwes van Krugersdorp, het bekend geword vanweë die fossielvondste. Skedels van die vroegste, primitiewe mens is hier gevind, asook oorblyfsels van die sabeltandtier. Die grotte is reeds in 1896 deur die Italiaanse goudprospekteerder Guigimo Martinaglia ontdek en dr. Robert Broom het die eerste skedel in 1947 opgegrawe. Dit is 'n kleinerige grotstelsel en die druipsteenformasies is minder indrukwekkend as dié van die Kango- en die Sudwalagrotte. Vroeë ghwano-ontginning het baie van die druipsteenformasies vernietig. 'n Besondere kenmerk is egter die kalm, helder meer op 'n diepte van 40 m aan die eindpunt van die grot. 

Die Eggogrotte in die dolomietheuwels aan die bokant van die Molapongvallei het sy naam te danke aan die eggo's wat gehoor kan word as teen sommige van die druipsteenformasies geslaan word. 'n Groot aantal werktuie wat uit die Middel- en Laat-Steentydperk dateer, is in hierdie grotte opgegrawe, wat daarop dui dat hulle al vroeg deur die primitiewe mens bewoon is. In die Eggogrotte word nog groot kolonies vlermuise gevind. 'n Deel van die grotte, hoofsaaklik die sogenaamde Kannibaalsaal, is dan ook vir die publiek gesluit om die woonplek van die vlermuise te beskerm, Die vlermuise kan hierdie saai net bereik deur 'n vertikale natuurlike skag wat deur middel van 'n ingewikkelde stel grotgange met die saai verbind is. Miljoene vlermuise bewoon die gange, kleiner grotkamers en die hoofsaal, wat spesiaal vir hulle ongeskonde gelaat is.

In baie grotte het daar met verloop van tyd 'n spesiale grotfauna ontwikkel. Die algehele duisternis, die hoë vogtigheidsgraad, die soms lae temperature en voortdurende voedselskaarste maak grotte beslis geen paradys vir lewende wesens nie. Van die min lewensvorme wat daar aangetref word, is op 'n baie spesiale manier aangepas om aan die harde eise van die lewe in grotte te voldoen. Daglig, een van die onontbeerlike vereistes vir alle groen plante, ontbreek in grotte. Net by die ingang van 'n grot word daar nog groenwiere aangetref wat in die skemering nog voldoende kan aanpas. Dieper in die grot, in die duisternis, kan net die bakterieë en skimmels hulle handhaaf. Omdat groen plante ontbreek, word daar ook geen organiese materiaal geproduseer nie; alle voedsel moet van buite af na binne gebring word. Kos is dus uiters skaars in grotte.

Diere wat in grotte voorkom, kan in drie kategorieë verdeel word. Sommige spesies kan nêrens anders as net in grotte lewe nie. Hierdie diere, die troglodiete, is obligatoriese of verpligte grotbewoners. Die destydse Joego-Slawiese olm of grotsalamander "(Proteus anguinus)" is 'n goeie voorbeeld. Die tweede kategorie bestaan uit diere wat bogronds in 'n gelykwaardige omgewing voorkom: spinnekoppe, muggies, salamanders en janlangpote, ook genoem hooiwaens. Hulle word troglofiele genoem. Die derde groep is die trog loksene, wat eintlik net gaste in grotte is. Hulle soek beskutting en rus plek, maar verlaat hulle skuilplek om na kos te gaan soek. Onder hierdie "Ioseerders" tel byvoorbeeld die vlermuise, sprinkane en die sogenaamde vetvoël "(Steatornis caripensis)," ook die guacharo genoem. Dit is veral hierdie diere wat organiese materiaal in die grotte inbring; hul uitwerpsels word daarna deur bakterieë en ander eenselliges verwerk tot voedsel vir ander grotbewoners. In die droë dele van grotte teer veral die kewers hierop en in die water vorm die eenselliges self voedsel vir talle klein kreefagtiges. Die kreefagtiges dien weer op hulle beurt as kos vir wurms, groter kreefagtiges en visse. Grotbewoners is oor die algemeen alleseters; die voedselskaarste laat hulle nie toe om kieskeurig te wees nie.
Omdat daar so min voedsel in 'n grot beskikbaar is, is die energieverbruik van grotbewoners daarby aangepas. Grotspinnekoppe spin byvoorbeeld nie 'n web nie. Dit sou vir hulle net 'n verspilling van tyd, materiaal en energie wees aangesien feitlik geen rondvlieënde insekte in grotte voorkom nie. Grotspinnekoppe bekruip hulle prooi.

Ware grotbewoners beweeg baie stadig en nooit meer as wat werklik nodig is nie. Behalwe dat dit energie bespaar, hou hulle bewegingloosheid ook verband met die gehoor en tassintuie waarop hulle vir oriëntasie aangewese is. Hierdie sintuie is dan ook besonder goed ontwikkel. Oë ontbreek dikwels en ook pigment (kleur). Albei is in die donkerte heeltemal oorbodig.

Vlermuise en die Suid-Amerikaanse vetvoëls is uitstekend aangepas by die lewe in grotte; hulle is uiters behendige vlieërs en kan voortdurend hulle omgewing peil en aftas deur geluidseine uit te stuur. Met behulp van die eggo's kan hulle moontlike hindernisse betyds ontdek.

Die vetvoël (of olievoël) het sy naam te danke aan die hoë vetgehalte van sy maag vel. Elke jaar maak die Indiane in die grotte van Caripé in Venezuela duisende van dié jong voëls dood vir die vet. Hierdie guacharovet is so suiwer dat dit langer as 'n jaar gebêre kan word sonder dat dit galsterig word.

Diere wat nie van nature grotbewoners is nie, kan net in grotte bestaan as hulle 'n skerp gehoor, 'n gevoelige tassin, 'n voorkeur vir 'n vogtige, koel omgewing en 'n stadige metabolisme het. Sulke diere kan onder sekere omstandighede wel verpligte (troglodiete) grotbewoners word, byvoorbeeld wanneer die omgewing buite die grot verander dat hulle dáár nie meer kan lewe nie. Op dié manier kan diere deur verandering van klimaat, die uitdroging van rivierbeddings of see-arms gedwing word om hulle in grotte terug te trek. Dit verklaar die teenwoordigheid van primitiewe seediere in grotte wat nog soutwater bevat, terwyl die omgewing buite die grot lank reeds nie meer 'n soutmilieu is nie. Dit verklaar ook moontlik die teenwoordigheid van die stromatoliet- fossiele in die Sudwalagrotte.

In koue streke oorwinter vlermuise in grotte. Sekere grotte word geheel en al deur vlermuise oorgeneem en sommige grotsale dien selfs as kraamkamers. In die Carlsbad-grotte in Nieu-Mexiko leef miljoene vlermuise. Dit is 'n bekende en baie indrukwekkende gesig wanneer hierdie swerms vlermuise saans uit die grotte vlieg om te gaan kos soek.

Die speleologie is die wetenskap wat hom bepaal tot die ondersoek van grotte. Naas die wetenskaplike element speel die avontuurlike ook 'n rol. Die speleologie lok heelparty amateurs, terwyl dit aan die wetenskaplikes hoë fiksheidseise stel.

Fisiek word van die speleoloog minder inspanning geverg as van 'n bergklimmer. Tegniese klim- en afdalingsprobleme kom natuurlik ook in die speleologie voor en word dikwels deur swak sig bemoeilik. Dit is egter nie die belangrikste probleem nie; 'n veel groter probleem is die duisternis. 'n Belangrike kenmerk van die mens is juis dat hy deur middel van sy waarnemingsvermoë 'n verhouding tot sy omgewing kan opbou. Langdurige duisternis stel daarom geweldige psigologiese eise. Rekords in die speleologie het daarom meestal te doen met die lengte van die tyd wat iemand ondergrond deurgebring het.

Sulke rekords is moeilik vergeIykbaar omdat die omstandighede aansienlik kan verskil. Wanneer speleoloë gebruik maak van 'n buiteopwekker wat met 'n lang kabel krag vir lampe verskaf, kan die tyd wat ondergronds deurgebring word, nie vergelyk word met dié van iemand wat dit in totale duisternis moet uithou nie. Dit is baie opmerkIik dat die bioritme van die mens in absolute duisternis aansienlik verleng kan word. 'n Dag (een volledige periode van agtereenvolgens wakker wees en slaap) kan tot 30/40 uur verleng word.

As daar genoeg lug is, kan mense maande lank ondergronds vertoef. Die psigologiese probleme wat opduik, verskil in beginsel nie veel van dié van ruimtevaarders en duikbootbemannings nie: agorafobie of ruimtevrees (gebrek aan 'n duidelike verwysingsveld in oop ruimtes), kloustrofobie (engtevrees) en 'n verskynsel wat ekspedisie-aggressie genoem kan word (aggressie teenoor lotgenote).

Speleologie kan fisiek ook baie gevaarlik wees. Behalwe dat die speleoloë kan val, kom rotsstortings ook voor en kan die navorsers verdrink, veral as dit sonder hulle medewete buite skielik hard begin reën en die ondergrondse riviere vinnig gevoed word. Boonop kan hulle in nou gangetjies vassit, deur giftige gasse oorweldig word en soms in plekke beland waar daar 'n ernstige suurstoftekort is. Die giftige gasse en suurstoftekort kan met behulp van tegniese hulpmiddels vroegtydig opgespoor word. Wetenskaplike ondersoeke in grotte omvat die geologiese en chemiese prosesse wat hulle daar afspeel, die dierelewe en die atmosferiese omstandighede. Die speleologie speel ook 'n belangrike rol in die prehistoriese ondersoek. Behalwe grottekeninge deur prehistoriese bewoners, ontdek speleoloë ook dikwels oorblyfsels van die prehistoriese mens en sy werktuie.




</doc>
<doc id="129581" url="https://af.wikipedia.org/wiki?curid=129581" title="Del Puerto-spruitjie">
Del Puerto-spruitjie

Del Puerto Spruitjie, oorspronklik Arroyo de La Puerta (Spruitjie van die Deur) is 'n sytak van die San Joaquin-rivier en dreineer die oostelike hange van die deel van die Diablo Bergreeks binne die Sentrale Vallei van Kalifornië, Verenigde State van Amerika. Die spruitjie kom in die San Joaquin-Rivier, sowat 4 km suidoos van Grayson, Kalifornië in Stanislaus County te lande.

Arroyo de La Puerta was 'n waterbron op die El Camino Viejo vernoem na die smal uitgang 'n "Puerta" of Deur, waar die spruitjie na vore gekom uit die La Puerta Kloof in die San Joaquin-Vallei. Dit vorm die suidelike grens van Rancho Pescadero (Grimes) en die noordelike grens van Rancho Del Puerto. 


</doc>
<doc id="129583" url="https://af.wikipedia.org/wiki?curid=129583" title="Halfaap">
Halfaap

Die halfape (sub orde Prosimiae) vorm die skakel tussen die insekte-eters (orde Insectivora) en die egte ape (suborde Simiae). Die halfaap se uiterlike voorkoms wissel van eekhoringagtig tot aapagtig. Hulle is meestal boombewoners en is goed aangepas vir hul lewenstyl. Hulle het opponeerbare duime en groottone (dit wil sê teenoor die ander vingers en tone geplaas) wat dit vir hulle maklik maak om aan takke vas te hou. Hulle het meestal groot uitpeuloë en 'n besonder goeie gesigsvermoë. Van die bekendste spesies is die nagaap (wat in Suid-Afrika voorkom), die spookdiere, die oormaki en die indri. Verskeie spesies se voortbestaan word bedreig.

Halfape (suborde Prosimiae) is primitiewe primate (orde Primates). In die Eoseen, toe die hoër primate, die ape (suborde Simiae), nog nie in groot getalle en wydverspreid voorgekom het nie, het die halfaap die rol vervul wat nou deur die ape vervul word. Later is hulle egter deur die ape en ander mededingers verdring. Met die opkoms van die hedendaagse roofdier (orde Carnivora) is hulle verder uitgedun. In die Oligoseen het hulle net in enkele afgesonderde gebiede voorgekom.

Vroeër is die halfaap as die hoogste ontwikkelde soogdier beskou omdat hulle skynbaar aan die aap en die mens verwant is. Later is egter vasgestel dat 'n hele aantal spesies nie eens 'n konstante liggaamstemperatuur kan handhaaf nie. Hulle is buitendien nou verwant aan en stam waarskynlik af van die insekte-eters (Insectivora).

Die halfaap-spesies verskil baie wat uiterlike voorkoms betref. Sommige toon 'n sterk ooreenkoms met die eekhoring, ander lyk meer na die aap, terwyl ander met geen ander dier vergelyk kan word nie. Dié suborde bevat van die kleinste primate, soos die dwergmuismaki "(Microcebus murinus)," wat maar 13 cm lank is, tot spesies wat langer as een meter word. In die oertye het hulle selfs groter geword.

Die halfape is boom bewoners en meestal nagdiere. Hulle is besonder goed aangepas vir hul lewenstyl, met opponeerbare duime en groottone waarmee hulle 'n grypaksie kan uitvoer. Hulle het meestal uitpeuloë wat besonder goed ontwikkel is en waarmee hulle diep in die bosse kan kyk. In teenstelling met ape het nie al hulle vingers naels nie. Die tweede vinger is soms onderontwikkel en eindig in 'n klou; sommige spesies het kloue aan al hul vingers. Hul verwantskap met die insekte-eters blyk hoofsaaklik uit hul gebit en skedelbou.

Die indeling van die halfape is nog steeds geen uitgemaakte saak nie. Hier word hulle in 7 families ingedeel: die boomspitsmuise, die lemurs, die indri's, die lori's, die nagapies, die spookdiere en die vingerdiere.

Die boomspitsmuise (Tupaiidae) word as die oudste en primitiefste primate beskou. Sommige navorsers groeper die toepaja (boomspitsmuis) nog onder die insekte-eters of op sy eie en nie saam met die eekhoringagtiges nie. Hy Iyk baie soos die eekhoring - hy is net so groot, het dieselfde soort pels en 'n ruie stert soos die eekhoring. Die bou van die toepaja se skedel en geslagsorgane stem egter baie ooreen met dié van die ander halfaap- families. Die boomspitsmuis het vinnige, lewendige bewegings en word uitgeken aan sy lang, skerp snoet en tande, wat kenmerkend vir die insektee-eters is. Sy gesigsvermoë is baie beter as sy reuksin ontwikkel, sodat hy sy prooi sien nog voor hy hom kan ruik. Dié vermoë en sy opponeerbare duim en groottoon is eienskappe wat die toepaja goed aangepas maak vir sy lewe in die bome.

Hulle leef in pare in 'n gebied wat deur die mannetjie met geurspore afgebaken word. Die kleintjies word gebore en grootgemaak in 'n nes wat gewoonlik in 'n hol boomstam gemaak word. Dit gebeur selde dat meer as een kleintjie op 'n keer gebore word, maar die wyfietoepaja het 4 tepels. Die boomspitsmuis leef van insekte.

Die lemur (Lemuridae) Iyk met sy uitpeuloë meer na die aap. Hulle word egter maklik van die aap onderskei deur hul jakkalsagtige snoete, wat soos die res van die Iyf met hare bedek is. Hulle pelse is sag en wollerig. Hul arms is langer as die bene en hul oë is groot en uitdrukkingloos. Hulle is boombewoners en meer omnivoor as die toepajas. Hul buitengewoon groot opponeerbare duime en groottone maak hulle goed aangepas vir die lewe in die bome.
Lemurs kom net op Madagaskar en die Comoro-eilande voor, waar hulle voortbestaan in die laaste paar dekades deur ontbossing bedreig word. Die amptelike beskermingsmaatreëls word swak toegepas. Die verbod op uitvoer verhinder dat dieretuine in ander lande die lemurs kan red - indien dit nog moontlik is, aangesien hulle moeilik in aanhouding teel. Daar word egter nog verskeie spesies lemurs op die eilande aangetref. Onder hulle is boom bewoners, grondbewoners en stertloses wat in bome rondslinger. Oor die algemeen is hulle redelik klein - die grootste onder hulle is so groot soos 'n kat. Daar is 2 vertakkings binne die lemur-familie: katmaki's en regte lemurs. Die katmaki's (subfamilie Cheirogaleinae) is die kleinste van die twee. Hulle is nagdiere en boom bewoners. Hulle slaap bedags in 'n nes en die droë maande word ook slapend deurgebring. In dié tye teer hulle op vet wat in die stert opgegaar is. Spesies van die katmaki is die dwerg maki (genus "Microcebus"), wat in gate of klipskeure in die vlaktes woon en insekte vreet, die regte katmaki (genus "Cheirogaleus"), wat so groot soos 'n rot is, in die hoogste toppe van bome in woude leef en soos eekhorings rond beweeg, en die waloewies "(Phaner furcifer)." 

Die regte lemurs (subfamilie Lemuridae) is luidrugtige diere wat in troppe rondbeweeg, gereeld op die grond kom en hoofsaaklik nagdiere is. Een van die spesies, die halfmaki "(Hapalemur)," eet hoofsaaklik plante, maar is betreklik onbekend. Dieselfde geld vir die weselmaki's (genus "Lepilemur)", wat met regop Iyfies akrobaties van boom tot boom kan spring. Hulle word in Madagaskar as 'n lekkerny beskou. Die regte maki's (genus "Lemur)" is meer bekend omdat hulle bedags rond beweeg en in dieretuine aangehou word. Ander regte lemurs is die ringstertmaki "(Lemur catta)" met 'n grys pels en lang stert met ringe, die bontmaki "(Lemur variegatus)" en die moormaki "(Lemur macaco)." 

Die indri's "(Indriidae)" is die familie wat die grootste halfape bevat. Hulle lyk baie soos die aap en kan meer as een meter lank word. Hulle het kort arms, lang bene en sterte, plat gesigte en dik, syerige pelse waaronder hulle ore byna heeltemal versteek is. Omdat hulle arms soveel korter as die bene is, kan hulle nie op al vier bene gelyk loop nie en moet hulle al springend beweeg. 'n Sprong kan ongeveer 8 m ver wees. Hulle kom nie net in woude voor nie, maar beweeg dikwels uit in die ooptes. Hulle is hoofsaaklik planteters. Ofskoon hulle meestal groen vrugte eet, is hulle ook lief vir blomme en blare. Net soos die meeste ander halfape is hul hande en voete goed aangepas vir die lewe in bome. Hulle is egter baie onhandig. Wanneer iets langs hulle neergesit word, buk hulle af en tel dit met die mond met behulp van die handpalms en vingers op, maar sonder om die duime te gebruik.

Die indri "(Indri indri)" is dagdiere. Hulle het feitlik geen sterte nie en loop regop op die grond. Hulle het dik, syerige pel se, wat swart en vaalbruin van kleur is. Hulle kom in die oostelike woude van Madagaskar voor. Die inwoners van Madagaskar skryf allerlei geesteskragte aan die indri toe en glo dat die geeste van hul voorouers in die indri woon. Die sifkas (genus "Propithecus)" is langpotige boom bewoners wat soos kangaroes beweeg en hulle sterte as balanseerstokke gebruik. Die wolmaki "(Avahi laniger)" is die kleinste indri. Hy het 'n dik, wollerige, grysbruin pels. Hulle is nagdiertjies wat in teenstelling met die ander indri's stadig beweeg. Hulle beweeg in pare of alleen. Die familie van die vingerdiere (Dauben·toniidae) word met uitsterwing bedreig. Die enigste spesie, "Oaubentonia madagascariensis" of die vingerdier, se woongebied word deur die mens ingeneem. Hulle kom in die noordwestelike dele van die bamboesoerwoud op Madagaskar voor. Pogings word aangewend om hulle van uitwissing te red deur hulle na die eiland Nossi-Mangabé oor te plaas. Die vingerdier het 'n dik, silwer pels en 'n lang, welige stert. Sy arms is baie korter as sy bene en hy het groot, dun en ronde ore en groot oë. Sy snytande, soortgelyk aan dié van knaagdiere, is beitelvormig. Die opvallendste kenmerk van die vingerdier is sy besonder lang, slanke vingers. Die middelste vinger is uitermate dun en lank en Iyk soos 'n droë takkie. Hiermee vroetel hy insekte uit gate en krap hy die inhoud van vrugte, bamboes, suikerriet en eiers uit. Hy is 'n nagdier en 'n boombewoner. Snags klouter hy in bome rond om insekte te soek. Hy eet ook graag heuning; om dit in die hande te kry, vernietig hy die byeneste. Die vyfde familie is dié van die lori's (Lorisidae). Hulle kom in Indië, Sri Lanka en Suidoos-Asië voor. Hulle is stadige, wollerige nagdiere met 'n stomp snoet, groot ore en swak ontwikkelde wysvingers en sterte. Hulle is omnivore en kan ondanks hul traagheid met vinnige handbewegings voëls en insekte vang.

Die belangrikste verteenwoordigers van die familie is die plomp lori (genus "Nycticebus)," die slank lori "(Loris tardigradus)" van Sri Lanka en Indië, die beermaki of angwantibo ("Arctocebus calabarensis") van Wes-Afrika en die baie stadige potto "(Perodicticus potto)," wat by die ewenaar in Afrika se oerwoude aangetref word. Die potto verdedig hom op 'n passiewe manier deur sy kop tussen sy voorpote in te trek en so die vyand met sy verlengde werweluitsteeksels af te skrik.

Die nagapies of gaiago's (familie Galagidae) kom in Oos- en Suider-Afrika voor. Hulle het sagte, dik, wollerige pelse, lang sterte, goed ontwikkelde wysvingers en groot, beweegbare ore. Hulle eet alles wat eetbaar lyk en het suigkussinkies aan hul toon- en vingerpunte waarmee hulle teen gladde boomstamme kan uitklim. Die nagapie "(Galago senogalensis)" kom in Suid-Afrika veral in Noord-Gauteng en in die omstreke van die Waterberge, Rustenburg, Marico en die Soutpansberge voor.

Die nagapie eet insekte, vrugte en eiers, maar is besonder lief vir sprinkane, krieke en hotnotsgotte. Hulle slaap in groepies van ongeveer 6 saam in 'n nes wat in die mik van 'n doringboom gemaak word. Hulle spring meestal op hul agterbene rond en bly nooit langer as 15 minute op die grond nie. Die geluid wat hulle maak, klink baie soos die gehuil van 'n baba.

Die kleinste spesie van die nagape is die "Galago demidovii," met 'n Iyfie van 14 cm en 'n stert van 18 cm. Die grootste spesie is die "Galago crassicaudatus" met 'n Iyf en stert wat elk 35 cm lank is.

Die sewende familie is die spookdiere "(Tarsiidae)." Daar is nog net 3spesies van dié familie oor. Hul tone en vingers eindig in kussinkies of tasorgane, waarmee hulle besonder goed aan takke kan vasklou. Hulle het lang, welige sterte, groot oë en lang agterpote waarvan die voetwortelbeentjies verleng is. Hulle spring soos pad das op hulle agterpote deur die bome op soek na dierlike prooi. Spookdiere is besonder lief vir akkedisse. Die groot oë en die kop, wat 1800 in albei rigtings kan draai, gee die spookdier 'n goeie en wye gesigsveld. Hulle word in die Filippyne, Sumatra en op Borneo aangetref.


</doc>
<doc id="129584" url="https://af.wikipedia.org/wiki?curid=129584" title="Cecil Higgs">
Cecil Higgs

Cecil Higgs (28 Junie 1898 – 16 Junie 1986) was 'n Suid-Afrikaanse kunstenares wat in 1906 in die distrik Thaba Nchu in die destydse Oranje-Vrystaat gebore is. Ná haar skoolopleiding het sy na Europa vertrek, waar sy 11 jaar lank gebly en studeer het. In Londen het sy onder Walter Richard Sickert aan die Camden Town School kuns gestudeer, en in Parys onder André Lhote aan die La Grande Chaumiere. Sy het ook aan groeptentoonstellings in Londen deelgeneem.

In 1935 het sy na Suid-Afrika teruggekeer en haar op Stellenbosch gevestig. Sy het bevriend geraak met ander Suid-Afrikaanse kunstenaars soos Wolf Kibel, Lippy Lipschitz en John Dronsfield, wat in dié tyd as progressiewe kunstenaars beskou is. Sy het haar eerste eenmansuitstalling op Stellenbosch gehou en in 1939 het sy lid van die sogenaamde Nuwe Groep geword. Dié groep is deur Gregoire Boonzaier, Freida Lock, Terence McCaw en Lippy Lipschitz gestig met die doel om moderne kunsstyle in Suid-Afrika te bevorder.

Kort ná die Tweede Wêreldoorlog het Cecil Higgs na Seepunt verhuis, waar sy 15 jaar lank gebly het en waar die see die wêreld van haar kuns sou word. Aanvanklik was haar landskappe en figuurstudies figuratief, met 'n duidelike invloed van die Impressionisme. Sy het 'n voorkeur vir stillewes en het 'n fyn aanvoeling vir haar medium, hetsy olieverf, waterverf, houtskool of kryt. Sy is betower deur die see, seediere, seeplante en "strandgoed" en het een van min Suid-Afrikaanse kunstenaars geword wat die see en die seelewe tematies uitgebeeld het. Haar naam het sinoniem geword met die eteriese kleurindrukke en temas wat aan die see ontleen is.

Hoewel haar vorme dikwels iets tussen die herkenbare en die onherkenbare is, ontken sy nooit heeltemal haar onderwerpe nie. In die meeste van haar werk gebruik sy helder kleure, wat soms in kontras naasmekaar gestel word. Swart word gebruik om vorme te beklemtoon en wit word as 'n saambindende element gebruik. Cecil Higgs gebruik dikwels die paletmes in plaas van die kwas om korsagtige verfoppervlakke te verkry waaroor dan weer geskilder word om 'n glinsterende, opaalagtige effek te skep.

Van haar werk is in 1950 en in 1958 by die Biennale in Venesië uitgestal en in 1957 en 1961 by die Biennale in Säo Paulo. In 1958/59 is haar werk ook in 'n Suid-Afrikaanse groeptentoonstelling in Nederland, België, Duitsland en die destydse Joego-Slawië uitgestal.

Die eremedalje vir skilderkuns is in 1963 deur die Suid-Afrikaanse Akademie vir Wetenskap en Kuns aan haar toegeken. Sy is in 1975 vereer met 'n oorsigtelike uitstalling van haar werk in talle kunsmuseums in Suid-Afrika.



</doc>
<doc id="129585" url="https://af.wikipedia.org/wiki?curid=129585" title="Hamster">
Hamster

Hamsters (familie Cricetidae) is klein tot middelgroot knaagdiere met groot, stewige tande en kort stertjies. Hulle kom veral in die steppes en landbougebiede van Sentraal-Europa en Asië voor waar die grond hom leen tot gatgrawery en waar graan, hul gunsteling-voedsel, volop is.

Die bekendste soort is die gewone hamster "(Cricetus cricetus)," 'n bontkleurige dier wat in die 19e eeu in Wes-Europa algemeen voorgekom het. Destyds is belonings vir elke dooie hamster uitgeloof omdat hulle groot skade aan landbougewasse aangerig het. Intensiewe jag het meegebring dat hamsters vandag baie skaars is in Wes-Europa. Hamsters is nagdiere wat veral tydens skemer aktief is en bedags meestal in hul gate slaap. In die oestyd word hulle egter ook bedags op die landerye gesien waar hulle graankorrels in hul kieste opgaar.

Groot hoeveelhede kos kan in die wangsakke gebêre word. Daar is byvoorbeeld die geval bekend van 'n hamster wat op 'n keer 43 sojabone in sy kieste geprop het; sy wange het so uitgestaan dat sy kop 'n derde van sy totale liggaamsgrootte uitgemaak het. Hoewel hamsters hoofsaaklik plantaardige voedsel soos graan, lusern en vrugte vreet, is wurms, insekte, slakke, paddas en veldmuise net so deel van hul voedsel. Die plantaardige kos word vir die winter in hul gate gebêre. Hamsters plant vinnig voort.

Omdat die diertjies normaalweg alleenlewend is, moet 'n mannetjie en 'n wyfie eers aan mekaar gewoond raak voordat hulle paar. Dit geskied deur mekaar te besnuffel en te lek. Paring vind altyd in die wyfie se nes plaas en daarna word die mannetjie uitgeskop. Ná 18 tot 20 dae word tussen 4 en 12 kleintjies gebore. As die werpsel te groot is, word 'n paar deur die moeder doodgebyt. Wanneer gevaar dreig, dra die ma die kleintjies in haar wangsakke na 'n ander plek. Die kleintjies is 'n week of meer blind, maar begin reeds na sowat 7 dae self aan graankorrels knaag en is na 3 weke selfstandig. Hulle is ná sowat 8 weke volwasse.

Naas die gewone hamster en die goudhamster bestaan nog sowat 12 ander spesies van 6 genera. Die muishamster "(Calomyscus bailwardi)" is die enigste verteenwoordiger van sy soort. Hierdie sandkleurige hamster met sy wit pootjies en 'n wit pens is by uitstek 'n bergbewoner en is in sekere sin 'n tussenganger tussen die witvoetmuise van die Nuwe Wêreld en die egte hamsters van die Ou Wêreld. Dwerghamsters kom oor die hele verspreidingsgebied voor en een soort, die tritondwerghamster "(Tscherskia triton)" lewe in moerasagtige heuwels in digte struike.

 Die Afrika-hamsters lewe net soos dié in Europa en Asië in die steppe, maar het geen wangsakke nie, moontlik omdat hulle net groen plantdele vreet. 'n Ander interessante groep is die molhamsters, wat besonder goed kan grawe en baie goed aangepas is vir 'n lewe onder die grond. Die derde toon van die voorpoot is van 'n lang grounael voorsien. Net soos regte molle verraai molhamsters hul teenwoordigheid deur grondhopies. Hulle kom veral in die Sowjetunie, Noord-China en Mongolië voor. 

Die hamster wat algemeen as troeteldier bekend is, is die goudhamster "(Mesocricetus auratus)." Hy is effens kleiner as die gewone hamster en minder bont. Alle mak goudhamsters is afstammelinge van een wyfie met 12 kleintjies wat in 1930 deur 'n wetenskaplike ekspedisie naby Aleppo in Sirië gevind en na Jerusalem gebring is. In die jare veertig was hierdie hamsters besonder gewild as troeteldiere. Hul gewildheid het in die laaste jare aansienlik afgeneem omdat hulle nagdiere is wat bedags in hul hokke wegkruip. Tog kan goudhamsters wat reg versorg word, ook bedags baie aktief wees.

Hamsters is baie skoon en kan daarom maklik vry binne die huis rondbeweeg. Omdat hulle met hul skerp tande groot skade aan meubels kan aanrig, moet hulle egter verkieslik net onder toesig vrygelaat en andersins in hokke aangehou word. Hokke kan van metaal gemaak word, maar omdat die diere nie van koue hou nie, moet die hok liefs van dik, harde hout gebou word. As die diere dikwels uit die hok gelaat word, hoef die hok nie groter as 45 cm lank, 25 cm wyd en 25 cm hoog te wees nie. As daar met hamsters geteel word, moet die wyfie se hok groter wees sodat daar genoeg plek vir al die kleintjies is. Hamsters gebruik altyd dieselfde plek as toilet en dit is dus 'n goeie idee om 'n smal, plat blik met saagsels in die een hoek neer te sit. Die hok moet liefs in 2 verdeel word waarvan een deel as slaapplek gebruik kan word. Die slaapplek moet met baie hooi (nie strooi nie, want hulle kan hulle bekke beseer as hulle daaraan knibbel) uitgevoer word. As 'n metaalhok gebruik word, moet 'n groterige stuk hout daarin geplaas word waaraan die hamster kan knibbel, anders word sy tande te lank. Hamsters hou nie van geselskap nie en dus moet elkeen sy eie hok hê. Die wyfies is baie groter en sterker as die mannetjies en baie aggressief. 'n Wyfie sal die mannetjie doodbyt as hy saam met haar in dieselfde hok bly en dieselfde geld vir haar kleintjies sodra hulle gespeen is.

Hamsterwyfies kan reeds op die ouderdom van 8 weke dragtig word, maar vir teeldoeleindes is dit beter om haar eers ná 5 of 6 maande by 'n mannetjie te bring. Die kleintjies word reeds 16 dae ná paring gebore en in hierdie tyd moet die wyfie nie gesteur word nie. Sy moet genoeg hooi hê om 'n groot, ronde nes te kan bou. As dit tyd word om te werp, moet die hok donker gehou en die mannetjie verwyder word. Nadat die kleintjies gebore is, moet die hok 'n week lank nie skoongemaak word nie. Die kleintjies moet ook nie deur mense aangeraak word nie. As meer as 4 kleintjies gebore word, moet 'n paar onmiddellik na geboorte van kant gemaak word. Hoewel die kleintjies se oë eers na 16 dae oopgaan, vreet hulle voor die tyd saam met hul moeder gewone kos. Die moeder moet na sowat 4 weke uit die hok verwyder word. Die kleintjies moet altyd in die hok waarin hulle gebore is, agterbly, maar moet ná sowat 6 weke van mekaar geskei word, anders sal hulle baklei. 

In vergelyking met ander troeteldiere soos konyne en cavias vreet hamsters baie min. 'n Groot lepel vol kos een keer per dag, verkieslik saans, is genoeg. Hul dieet moet 'n mengsel van vleis soos geblikte katkos, graan en groente wees. Stukkies brood, rou of gekookte groente, appels en rosyntjies kan vir afwisseling by die kos gevoeg word. Daar moet egter gewaak word teen te veel groenvoer op 'n slag. Omdat hamsters daarvan hou om hul voedsel te berg, moet hulle altyd droë broodkorsies en neute kry om in die hok te bêre. Hierdie "voorraadkamer" moet sowat een keer per week skoongemaak word. Hulle moet gereeld water kry en kleintjies kan ook met 'n bietjie melk gevoed word.

In koue streke sal hamsters die winter in 'n winter slaap deurbring as hulle nie warm genoeg kry nie. Hul liggaampies word styf, die pootjies word ingetrek en die oë is toe. Baie kinders het al gedink hul hamsters is dood en het hulle begrawe. As 'n mens 'n hamster tydens sy winterslaap nou keurig dophou, is dit opmerklik dat die snorbaarde elke nou en dan beweeg. As dit baie koud is, kan voorkom word dat die hamster in 'n winterslaap gaan deur hom 'n mengsel warm kos te gee.


</doc>
<doc id="129586" url="https://af.wikipedia.org/wiki?curid=129586" title="Mary Ellen (May) Hillhouse">
Mary Ellen (May) Hillhouse

Mary Ellen (May) Hillhouse (1908–1989) was 'n Suid-Afrikaanse kunstenares wat in Strand, Kaapkolonie gebore is en haar kinderjare in Durban deurgebring het. Op 14-jarige ouderdom het sy met haar kunsopleiding aan die Durbanse Kunsskool begin. Ná 4 jaar se opleiding het sy 'n onderwysdiploma behaal maar as handelskunstenaar begin werk. Twaalf jaar later, in 1938, het sy na Europa vertrek, waar sy onder Martin Bloch in Londen gestudeer het. Met haar terugkoms in Suid-Afrika het sy egter steeds as handelskunstenaar gewerk.

'n Keerpunt in May Hillhouse se kuns het in 1957 gekom toe sy – ná nog 'n studiereis in Europa – 'n aanstelling as lektrise in handelskuns aan die Michaelis-kunsskool in Kaapstad gekry het. Vir die eerste keer het sy weggebreek van die streng dissipline van die handelskuns wat aan haar werk 'n sketsagtige karakter gegee het. Sy het met kleur en vorm begin eksperimenteer en kon haar benadering ten opsigte van komposisie verander. Deur die jare het haar kleurgebruik meer abstrak geraak en kleur en vorm het haar belangrikste uitdrukkingsmiddele geword. Haar komposisies het struktureel geword, haar kwashale lineêr en haar kleurgebruik kontrasterend.

Voordat May Hillhouse lektrise geword het, was sy 'n geslaagde illustreerder vir tydskrifte (onder meer ook die Afrikaanse Kinderensiklopedie) oor onderwerpe wat gewissel het van feëverhale tot geskiedkundige gebeure. Sy het ook bewys dat sy die grafiese medium goed hanteer. In die vroeë sestigerjare het sy 'n geslaagde grafiese tentoonstelling saam met haar kollegas Katrine Harries en Eleanor Esmond-White gehou.

Uit die aard van haar werk as handelskunstenaar was sy vertroud met litografiese tegnieke en kon sy haar ervaring goed op die grafiese kuns toepas.

May Hillhouse het al dikwels in Johannesburg en Kaapstad uitgestal. Van haar werk is ook in 1959 in Säo Paulo se Biennale uitgestal, terwyl van haar grafiese werk in München, Gent en Säo Paulo ten toon gestel is. Ander groot uitstallings waaraan sy deelgeneem het, is die Van Riebeeck-fees van 1952 en die Quadrennale uitstallings van 1956 en 1960. Van haar werke is in die Nasionale Kunsgalery in Kaapstad, die Johannesburgse en die Durbanse Kunsmuseum se vaste versamelings opgeneem.



</doc>
<doc id="129587" url="https://af.wikipedia.org/wiki?curid=129587" title="William Cornwallis Harris">
William Cornwallis Harris

Majoor sir William Cornwallis Harris (2 April 1807 – 9 Oktober 1848) is een van die bekendste kunstenaars wat Suid-Afrika in die vroeë negentiende eeu besoek het. Sy illustrasies van wild wat hy tussen 1836 en 1838 op jagtogte in en ekspedisies na die binneland teëgekom het, is in drie boeke saamgevat wat vandag onder die waardevolste Africana gereken word.

Majoor sir William Cornwallis Harris, skrywer, kunstenaar en baasjagter, is in 1807 in Kent, Engeland, gebore. Ná sy militêre opleiding is hy in 1823 saam met die ingenieursafdeling van die Britse magte na Indië verplaas, waar hy sowat 13 jaar gebly het. In 1830 is hy tot kaptein bevorder. Ses jaar later het hy koors opgedoen en siekteverlof van twee jaar is aan hom toegestaan. Hy het onmiddellik na Suid-Afrika vertrek om te jag en die natuurlewe te bestudeer. Harris het in 1836 in Kaapstad aangekom, waar hy kennis gemaak het met dr. Andrew Smith, wat hoof van die militêre geneeskundige diens in Suid-Afrika was en reeds twee keer ontdekkingsreise na die binneland onderneem het. Van hom het Harris waardevolle inligting bekom.

Harris het op 10 Julie in Algoabaai aangekom en voorbereidsels begin tref vir sy reis na die binneland. Hy het twee ossewaens gebruik, die een as pakwa en die ander as woonwa. Benewens die handjievol Hottentotte wat hy as hulp saamgeneem het, is hy vergesel deur William Richardson, 'n staatsamptenaar wat ook op jag versot was. Die reis het op 1 September 1836 van Graaff-Reinet af begin. Harris het die Oranjerivier onderkant sy sameloop met die Vaalrivier oorgesteek en na Kuruman getrek, waar hy met eerw. Robert Moffat kennis gemaak het. Vir Harris was Suid-Afrika se wildskat onvergeetlik. Hy het die wildsoorte nou keurig bestudeer en aantekeninge en sketse gemaak. Dié inligting het hy later in sy boeke verwerk en van die talle natuurtonele en diere wat hy geskets het, het hy waterverfskilderye gemaak.

Harris het ook Silkaats, opperhoof van die Matebeles, ontmoet en onder meer 'n kleurryke jas aan hom as geskenk gegee. Silkaats wou egter aanvanklik nie aan Harris toestemming gee om verder die binneland in te trek nie. Toe die opperhoof egter verneem dat die impi wat hy gestuur het om die Voortrekkers aan te val, op pad terug was, wou hy gou van Harris ontslae raak en hy het sy toestemming gegee. Harris het sy reis ooswaarts voortgesit en was die eerste blanke in Suider-Afrika wat die Steenbokskeerkring bereik het. 

Hy het baie gejag en net voor sy terugreis op 16 Desember 1836 het hy 'n trop vreemde bokke opgemerk. Hy het daarin geslaag om een te skiet en dié swartwitpens het jare Iank bekend gestaan as die "Harris Buck". Dié swartwitpens is later opgestop en na Londen gestuur. In Januarie 1838 het Harris na Indië teruggekeer. Hier het hy sy avonture in Suid-Afrika op skrif gestel, aanvanklik slegs as inligting vir sy vriende. 

Hy het sy vertellings later herskryf en die eerste bundel, "Narrative of an expedition into Southern Africa" is in 1838 in Bombaai gepubliseer. Hy het afgesluit met twee hoofstukke oor die Groot Trek en het dit geïllustreer. Dié boek was so gewild dat dit in 1839 herdruk is onder die titel "The wild sports of Southern Africa." Verdere hoofstukke oor die Voortrekkers en ook die moord op Piet Retief en die Slag van Bloedrivier is bygevoeg. Harris was een van die eerste skrywers wat inligting oor dié gebeure aan die buiteland verskaf het. In 1840 het "Portraits of the game and wild animals of Southern Africa" gevolg. Dié boek het bestaan uit kleurplate van grootwild en diere wat hy self geskets het. Baie van die wildsoorte wat Harris geteken het, het intussen feitlik uitgesterf.

Harris het in 1841 as hoof van 'n Britse diplomatieke sending na Ethiopië vertrek, waar hy daarin geslaag het om handels- en vriendskapsbande te sluit. In 1844 is hy tot ridder geslaan. In dieselfde jaar het sy laaste boek, "The high lands of Aethiopia," in drie bundels verskyn. 

Harris is op 9 Oktober 1848 op 41-jarige leeftyd aan koors oorlede.

Wêreldspektrum, Volume 9, bl.106-107, ISBN 0908409451

</doc>
<doc id="129588" url="https://af.wikipedia.org/wiki?curid=129588" title="William Harvey">
William Harvey

William Harvey (1 April 1578 - 3 Junie 1657) was 'n Engelse dokter wat 'n groot bydrae tot die mediese wetenskap gelewer het deur te ontdek hoe bloed in 'n sirkelbaan deur die liggaam vloei en die rol van die hart daarin. William Harvey is op 1 April 1578 op Folkestone, in Kent, Engeland, as die seun van 'n suksesvolle handelaar gebore. 

Ná sy skoolopleiding het hy in Cambridge gaan studeer en daarna aan die Universiteit van Padua in Italië, waar daar toe 'n bekende mediese skool was. Harvey se familiewapen pryk vandag nog in die voorportaal van die Universiteit van Padua as 'n huldeblyk aan een van die inrigting se beroemdste studente. Een van sy leermeesters aan dié universiteit was Fabricius van Aquapendente, wat sy studente geleer het dat daar kleppe in die are is. Fabricius was egter nie seker wat die doel van die kleppe was nie. Nadat Harvey sy graad in 1602 behaal het, is hy terug na Engeland, waar hy in 1607 tot die "Royal College of Physicians" toegelaat is. In 1609 is hy aangestel as dokter by die St. Bartholomeus-hospitaal in Londen. Later het hy ook Karel I se Iyfarts geword. In dié tyd het die meeste medici hul idees oor bloedsomloop en die werkinge van die menslike liggaam gegrond op die idees van die Grieks-Romeinse dokter Galenus. Omdat dit eeue lank verbode was om aan 'n lyk te sny, was dit moeilik om meer oor die menslike liggaam te wete kom. Die ondersoek na die bloedsomloop was nog moeiliker omdat bloed nie in 'n lyk vloei nie. Navorsing op dierekarkasse was dus vergeefs. Galenus was in die 2e eeu n.C. 'n beroemde dokter wat op Aristoteles se idees uitgebrei het. Hy het gemeen dat daar twee tipes bloed in die liggaam is: die een tipe het volgens hom in die lewer ontstaan en die ander in die linkerkant van die hart. Volgens dié teorie het bloed van die lewer deur die are na die regterkant van die hart beweeg en van daar deur openinge na die linkerkant van die hart, waar dit gemeng het met bloed wat lug van die longe af gekry het. Dié mengsel het dan in stadige golfbewegings deur die liggaam beweeg en verdwyn. 

Galenus en die ander medici het nie besef dat die hart die bloed pomp nie en het geglo dat aarsametrekkings vir die beweging van bloed verantwoordelik is. Sedert Galenus se tyd is talle klein ontdekkings oor bloed en die are gemaak, soos Fabricius se ontdekking van kleppe in die are. Die algemene opvatting oor bloed se beweging in die liggaam het egter basies onveranderd gebly. Harvey het Galenus se idee van golfbewegings van bloed in twyfel begin trek en tot die gevolgtrekking gekom dat die kleppe in die are daar is om te sorg dat die bloed net in een rigting beweeg: na die hart. 

Deur disseksies op diere en ook Iyke het hy mettertyd vasgestel dat net een tipe bloed in 'n aaneenlopende sirkelbaan deur die liggaam beweeg as gevolg van die werking van die hart: die hart pomp die bloed deur slagare weg van die hart en dit vloei weer deur are terug na die hart. Hy kon egter nie bepaal hoe die bloed van die slagare na die are verwissel nie. Dié vraag is eers 3 jaar ná sy dood beantwoord toe die Italianer Marcello Malpighi die haarvate met behulp van 'n mikroskoop ontdek het. Harvey het voortgegaan met sy navorsing en in 1628 sy boek "Exercitatio anatomica de motu cordis et sanguinis in animalibus" ("Anatomiese verhandeling oor die beweging van die hart en die bloed van diere") gepubliseer. Dit het groot opskudding in mediese kringe veroorsaak, maar nadat verskeie ander medici sy teorie getoets het, is dit eers in Engeland en heelwat later op die Europese vasteland aanvaar. 

In 1651 is Harvey se boek oor voortplanting, "Exercitationes de generatione," gepubliseer. Hierin het hy beweer dat alle lewende wesens ontstaan uit 'n embrio wat in 'n eier gesetel is. Op 3 Junie 1657 is hy in Londen oorlede. Aangesien sy vrou toe reeds dood en hulle kinderloos was, het hy 'n groot deel van sy besittings aan die "Royal College of Phycisians" bemaak.




</doc>
<doc id="129591" url="https://af.wikipedia.org/wiki?curid=129591" title="Heideagtiges">
Heideagtiges

Heideagtiges (Ericales) is 'n orde wat hoort tot die klade Asterids. Ericales is houtagtige plante met enkelvoudige blare en reëlmatige, vier- of vyftallige blomme. Suid-Afrika het die grootste konsentrasie van die genus Erica (ongeveer 600 spesies).

Die heideagtiges (orde Ericales of Bicornes) is hoofsaaklik houtagtige struike. Die enigste boomvormige verteenwoordiger van dié orde is die aarbeiboom "(Arbutus unedo)," 'n tipiese Atlantiese plant uit Suid- en Wes-Europa. Die blomme, wat deurgaans vier- of vyftallig is, het 'n kelk met los blare en 'n vergroeide kroon. Twee kranse van meeldrade is aanwesig; die binneste en die buitenste meeldrade staan afwisselend ten opsigte van mekaar en van die vrugblare, wat ook vóór die kroonblare staan. Die vrugbeginsel kan sowel bostandig as onderstandig wees; die vrug is 'n kokervrug of 'n bessie. Binne die meeldrade is 'n klier wat heuning voortbring, die diskus. Die blom word deur insekte bestuif. Daar is ses families in die orde, waarvan die dopheide (Ericaceae), die kraaiheide (Empetraceae) en die wintergroenagtiges (pyrolaceae) die belangrikste is.

Die dopheidefamilie (Ericaceae), waarna die orde vernoem is, het besonder baie spesies - tussen die ongeveer 80 genera is daar ruim 2500 spesies wat oral op die aarde in koue en gematigde streke voorkom. Hulle is oorwegend klein struikies met enkelvoudige blare sonder stutblaartjies. Die blare kan verspreid, teenoor mekaar of in kranse op die stingel staan. Die kelk en kroon van die blom is vergroei; die meeldrade is nie, soos by dergelike blom op die kroon ingeplant nie, maar staan afsonderlik op die blombodem. Hulle het gewoonlik twee uitsteekseltjies (horinkies) en wanneer die stuifmeel ryp word, gaan daar op die punte daarvan porieë oop. Die stuifmeelkorrels sit in groepies van vier bymekaar (tetrade); die stamper het een styl en die saadknoppe sit aan asstandige saadlyste. Die sade is klein en ryk aan endosperm (reserwevoedsel). Die wortels is altyd met skimmeldrade toegespin (mikorisa) waarmee hulle 'n simbiose vorm.

Die struikheide "(Calluna vulgaris)" is baie bekend en dit bepaal die aansig van die heidelandskap. Die ligpers blomme kom in skyntrosse voor. Die heidegebiede in Noordwes-Europa word kunsmatig in stand gehou deur weiende skape wat die groeiende boompies afvreet, of deur dit gereeld af te brand. In die laaste aantal jare is daar 'n toenemende belangstelling om heide in tuine te kweek.

Die genus van die dopheide "(Erica)" is met 690 spesies een van die grootste genera. Die konsentrasie van dié genus is in Suid-Afrika, waar ruim 600 spesies voorkom. Van die belangrikste spesies in Suid-Afrika is die Albertinia-heide "(Erica bauera)" wat pers of wit blommetjies dra; die bosluisblom "(Erica viridipurpurea)," 'n struik met pers blommetjies wat teen berghange en op vlaktes tussen Kaapstad en Worcester voorkom; die hangertjie "(Erica plukenetii)" wat algemeen in die suidweste van Kaapland aangetref word; die kapokkie "(Erica bruniades)," met wit en lig roos blomme met harige stamme wat in die westelike dele van die Kaapprovinsie tussen Malmesbury en Bredasdorp voorkom; die rooihartjie "(Erica cerinthoides)," 'n plant met rooi blomme en die wyds verspreide heide van Suid-Afrika (suidwestelike Kaapprovinsie, ooswaarts en noordwaarts na die berge van Lesotho, eSwatini, KwaZulu-Natal en Gauteng); taaiheide "(Erica massonii)" wat in rotsagtige gebiede naby Stellenbosch en Caledon voorkom; die washeide "(Erica ventricosa)" wat in die berge van die suidwestelike streke van die Kaapprovinsie voorkom; die rooiklossieheide "(Erica mammosa)," waarvan die blom me in skakerings van rooi en ligroos voorkom, groei hoofsaaklik in die suidwestelike dele van die Kaap; en die waterbos "(Erica curviflora)," wat rooi, oranje of geel blom me dra en aan die kusstreke van Clanwilliam tot by George voorkom.

In die Atlantiese gebiede van Wes-Europa kom die "Erica tetralix" op suur, arm leemgrond voor. Die ligroos blommetjies staan in skermvormige hofies bymekaar en die kelk is groen. Die kroon van die bosbessies (genus "Vaccinium)" is stervormig en die vrugbeginsel is onderstandig. Die gewone bosbessie "(Vaccinium myrtillus)" verloor in die winter sy blare en dra in die nasomer blouswart eetbare bessies. Die rooibosbessie "(Vaccinium vitis idaea)" is baie seldsamer. 'n Spesie wat in Noord-Amerika voorkom, is die bloubessie "(Vaccinium corymbosum)," wat vanweë sy groot vrugte (tot 2,5 cm in deursnee) ook gekweek word. Die rysbessie "(Vaccinium uliginosum)" is uiters seldsaam en groei net in vogtige, suur duinvalleie en vleigrond. Die vrugte verskyn vroeër as dié van ander soorte.

Lepeltjieheide "(Oxycoccus macrocarpos)" behoort tot dieselfde genus as die vleibessie "(Oxycoccus palustris)." Die vrugte is baie smaaklik en die plant word daarom dikwels gekweek. 'n Ander genus van die dopheide familie is die "Rhododendron" wat veral bekend is vanweë die Alperosie waarvan twee spesies voorkom. Die "Rhododendron ferrugineum" groei in suur grond en het blare wat aan die onderkant roeskleurig is. Die "Rhododendron hirsutum" groei in kalkryke grond en het groen, harige blare. Die huisplant "Azalea indica" (azalea) is nie soveel teen die winterkoue bestand soos die Japannese azalea "(Rhododendron obtusum)" wat dikwels in parke aangeplant word nie. Die meeste van die meer as 1200 Rhododendron-spesies kom in Sentraal- en Oos-Asië voor. Die Suid-Amerikaanse sierstruik "Pernettya mucronata" word vanweë sy kleurvolle bessie gekweek.

Die kraaiheide "(Empetrum nigrum)," 'n klein struik met takke wat boontoe staan en blare met 'n opgerolde rand, behoort tot die kraaiheide-familie (Empetraceae). Dié plant is dikwels tweehuisig: manlike en vroulike blomme kom op verskillende plante voor. Die kelk en kroon is nie vergroeid nie, die meeldrade is lank (windbestuiwing) en die stamper het vyf tot nege stempels. Die vrug is 'n sappige, swart pitvrug. Die kraaiheide het net drie genera met nege spesies.

Die derde belangrikste familie van die heideagtiges is die wintergroenagtiges (Pyrolaceae) met 15 genusse en 70 spesies. Dit is nie houtagtige plante nie, maar kruidagtig met immergroen blare. Die vier of vyf kroonblare is nie vergroei nie, en die helmknoppe van die meeldrade lê agteroor in die blom. Die sade is baie klein en kom in vier- of vyfhokkige, bostandige vrugbeginsels voor. Die bekendste spesie, die "Pyrola rotundifolia," kom veral in sandduine voor en hef 'n krans van immergroen blare en wit blomme wat in trosse staan.

Die stofsaad "(Monotropa hypopithys)," is 'n bleek-geel bosplant wat met skubbe bedek is en wat later swart word. Hy leef saam met wortelskimmel. Die plant het nie self bladgroen nie en moet dus voedingstowwe van die skimmel kry. Die blom me kom in digte, afhangende trosse voor wat later regop staan.



</doc>
<doc id="129594" url="https://af.wikipedia.org/wiki?curid=129594" title="Heinrich Heine">
Heinrich Heine

Die Duitse skrywer Heinrich Heine (1797-1856) het met poësie, prosa en essays naam gemaak. Weens sy romanties-ironiese gedigte word hy as een van die laaste van die Romantici beskou, terwyl sy essays hom verbind het met die beweging van Junges Deutschland.

Heine is op 13 Desember 1797 uit 'n Joodse gesin in Düsseldorf gebore. Van 1819 tot 1825 het hy die regte bestudeer en die digters Chamisso en Hoffman leer ken. Om as advokaat te kan praktiseer, het hy 'n Protestant geword en sy naam van Harry na Heinrich verander. Hy het 'n paar jaar by sy oom, Salomon Heine, in Hamburg gewoon, van wie hy sy hele lewe lank finansieel afhanklik was.

In 1828 het hy 'n reis na Italië onderneem, en in 1831 as korrespondent van die "Augsburger AIIgemeine Zeitung" na Parys vertrek, waar hy die res van sy lewe gewoon het. In 1848 is hy weens 'n rugmurgsiekte verlam en kon hy nie meer loop of skryf nie. Nadat hy 8 jaar bedlêend was, is hy op 17 Februarie 1856 oorlede.

Heine het sy debuut in 1821 gemaak met die digbundel "Junge Leiden." Dié digbundel, asook die toneelstukke "Almansor" (1821) en "William Ratcliff" (1822), behoort tot die Romantiek. Met "Die Harzreise," die eerste deel van die "Reisebilder" (4 dele; 1826-1831), het Heine groot bekendheid verwerf. Dié reisbeskrywings is meestal besprekings oor die natuur, godsdiens, filosofie, kuns en politiek, waarin die reis self maar 'n klein rol speel. Dit was prosastukke wat aanleiding gegee het tot die moderne vervolgverhaal. Die bekendste Reisebilder is "Die Nordsee" (1827), "Die Reise von München nach Genua" (1830) en "Englische Fragmente" (1831).

Sy eerste groot digbundel,  "Buch der Lieder," het in 1827 verskyn. Verskeie van die gedigte is geïnspireer deur sy liefde vir twee niggies in Hamburg, terwyl daar ook verskeie gedigte oor die see asook ballades soos "Belsazar" en "Die Grenadiere" was. Verskeie van Heine se liedere is deur Brahms, Wolf, Mendelssohn, Schubert en Schumann getoonset.

In "Ideen. Das Buch Ie Grand" (1826) het Heine kort, outobiografiese sketse gepubliseer waarin hy sy mening oor allerlei aktuele sake gegee het. Dit was die voorloper van die politieke en filosofiese geskrifte wat Heine van 1830 tot 1840 in Parys geskryf het. In "Die romantische Schule" (1836) en "Zur Geschichte der Religion und Philosophie in Deutschland" (1835) het hy 'n kritiese beskouing van Duitsland gegee.

As joernalis het hy die Duitsers oor die stand van sake in Frankryk ingelig, maar in 1835 het daar 'n einde aan gekom toe die Bundestag "("'n liggaam van Duitse verteenwoordigers) 'n verbod op publikasies deur lede van die Junges Deutschland ingestel. Die politieke beweging het hervormings voorgestaan en hom verset teen die ideale van die Romantiek. 

Na aanleiding van twee reise na sy vaderland het hy die satiriese eposse "Atta Tra"" (1843) en "Deutschland, ein Wintermarchen" (1844) geskryf. In die bundel "Neue Gedichte" (1844) is daar, naas die romantiese beskrywings, ook 'n aantal satiriese verse. Sy laaste gedigte spreek van die wanhoop en eensaamheid wat sy siekte meegebring het. Dié gedigte is in die bundel "Romanzero" (1851) gepubliseer. Hy het ook essays oor die Duitse volkskunde, twee balletscenario's en sy memoires geskryf. Laasgenoemde het egter verlore gegaan


</doc>
<doc id="129595" url="https://af.wikipedia.org/wiki?curid=129595" title="Hipnose">
Hipnose

Hipnose is 'n psigo-fisiologiese toestand wat 'n hipnotiseur met behulp van 'n bepaalde tegniek in 'n gewillige pasiënt of proefpersoon kan teweegbring. Dit is 'n toestand wat soortgelyk aan slaap of 'n beswyming skyn te wees, maar waartydens die gehipnotiseerde persoon tekens van uiters verhoogde konsentrasie en vatbaarheid vir die hipnotiseur se suggesties toon. Die gehipnotiseerde persoon is, in opdrag van die hipnotiseur, in staat tot optrede en reaksies wat hy normaalweg nie kan vermag nie. Die woord hipnose is in 1843 deur 'n Engelse geneesheer, James Braid, geskep. Hy het dit van die Griekse woord hypnos, wat "slaap" beteken, afgelei. Vandag word besef dat hierdie afleiding misleidend is, aangesien daar op wetenskaplike wyse bepaal is dat slaap en hipnose twee heeltemal verskillende toestande is. Hipnose word 'n geruime tyd al as hulpmiddel by die mediese en sosiale wetenskappe aangewend en word oral as 'n nuttige tegniek aanvaar. Daar is geen magiese of ander buitengewone vermoëns nodig om hipnose te beoefen nie. Enige persoon met die nodige kennis van die tegniek kan iemand hipnotiseer, maar dit behoort slegs deur opgeleide professionele persone beoefen te word.

Die populêre opvatting dat hipnose 'n vorm van slaap is, het heel waarskynlik ontstaan omdat hipnose dikwels deur suggesties van slaap aangebring word en dat die gehipnotiseerde persoon gewoonlik sy oë toehou. Hipnose is egter nie dieselfde as slaap nie; dit is trouens onmoontlik om gedurende normale slaap die buitengewone handelinge uit te voer wat wel in 'n hipnotiese toestand moontlik is. 

Onder hipnose kan 'n persoon die uiterste mate van pyn verduur sonder om enige teken te toon dat hy dit voel, of die hipnotiseur kan hom na willekeur versoek om insidente uit sy verlede te herroep. Dit is natuurlik onmoontlik tydens normale slaap. 

Tydens normale slaap neem die waarnemingsvermoë en konsentrasie af. By hipnose, daarenteen, word sowel waarnemingsvermoë as konsentrasie buitengewoon verskerp, hoewel dit dan beperk is tot sekere stimuli, gewoonlik die hipnotiseur se stem en sy suggesties. 

Ten spyte van die positiewe eienskappe verbonde aan hipnose, kan hierdie tegniek ook misbruik word. So het verhoogkunstenaars wat van hierdie tegniek gebruik maak, by die publiek wanindrukke omtrent hipnose laat ontstaan. Hierdie verkeerde indrukke is verder versterk deur sensasionele berigte en artikels wat op onwaarhede gegrond is. 

Enkele voorbeelde van hierdie onwaarhede is die volgende:







Die hipnotiese toestand kom in verskeie graadvlakke voor: van skaars waarneembaar tot 'n baie diep beswyming. Die graad van die hipnotiese toestand hang hoofsaaklik af van die pasiënt en van die rapport wat daar tussen die gehipnotiseerde en die hipnotiseur bestaan.

Die Oostenrykse arts Franz Anton Mesmer (1734–1815), wat in Frankryk gewerk het, was die eerste persoon wat hipnose as wetenskap toegepas het. (Die verskynsel van hipnose was reeds aan die Egiptenare en Perse bekend, wat dit met hul onderskeie godsdienste in verband gebring het.)

Mesmer het gemeen hipnose word deur magnetiese krag veroorsaak en het onder meer sy pasiënte behandel deur hulle met ysterkettings vas te bind. Volgens hom was die kettings 'n regstreekse bron van genesende krag. Die Skotse chirurg James Braid (1795–1860) het geprobeer om hipnose (mesmerisme, soos dit destyds bekend was) op 'n fisieke en sielkundige grondslag te verklaar, met die klem op die beïnvloedbaarheid van die pasiënt.

Een van die belangrikste bydraes op die gebied van die hipnose was dié van Sigmund Freud (1856–1939), veral ná sy kennismaking met die neuroloog Josef Breuer (1842–1925). Breuer het 'n histeriese pasiënt, Bertha Pappenheimer (later bekend as Anna O), gehipnotiseer en daarin geslaag om haar probleme met haar onder hipnose te bespreek. Na aanleiding hiervan het Freud en Breuer 'n tegniek genaamd hipnoterapie ontwikkel. Dit het behels dat die pasiënt onder hipnose 'n insident van persoonlike belang beleef. Die ontlading van emosies wat daarmee gepaard gaan, het dikwels 'n heilsame uitwerking op die pasiënt. Dit het Freud op die idee gebring dat menslike gedrag grootliks deur gevoelens wat nie bewustelik ervaar word nie, beïnvloed kan word. Hierdie gevoelens kan so pynlik en ondraaglik wees dat dit onderdruk word en dus op 'n onbewustelike vlak bly. Volgens Freud sou hipnose, net soos drome, hierdie onderdrukking van gevoelens tydelik ophef en insig daarin verskaf.

Kort ná die formulering van hierdie teorie het Freud weggebreek van die hipnoterapie omdat daar volgens hom te veel terapeutiese besware was. Ook ander artse het hul ondersoeke na hipnotiese verskynsels gestaak en die belangstelling in hipnose as wetenskap het eers weer ná die Tweede Wêreldoorlog opgevlam.

opvattings Die eerste periode van intensiewe studie oor hipnose is dus afgesluit sonder 'n wetenskaplik aanvaarbare verklaring van hipnotiese verskynsels. 

Latere pogings om vas te stel wat hipnose eintlik is, was gegrond op nuwe sielkundige teorieë, byvoorbeeld die gekondisioneerde responsteorie, wat aan die Behaviourisme ontleen is. 

Volgens hierdie teorie is die woorde waarmee die hipnotiseur hipnose opwek, gekoppel aan bepaalde gevoelens en gepaardgaande gedragspatrone in die daaglikse lewe, Die uitdrukking "ek is slaperig" word byvoorbeeld altyd met 'n gevoel van vaak wees geassosieer. Hieruit het kondisionering ontstaan, dit wil sê die gevoel en die uitspraak word altyd aan mekaar gekoppel. Die opdragte van die hipnotiseur sou dus vanweë vergelykbare kondisionering uitgevoer kon word.

Volgens 'n ander teorie uit die sestigerjare weet die pasiënt of proefpersoon gewoonlik dat hy gehipnotiseer gaan word en verwag dus dat ongewone dinge sal gebeur. Die hipnotiseur is self ook oortuig dat sy pasiënt uitsonderlike gedrag sal openbaar sodra hy deeglik onder hipnose is. Dié wedersydse hoë verwagtinge en die wil om daaraan te voldoen sou dan hipersuggestie bewerkstellig, en dit, volgens hierdie teorie, is in werklikheid die hipnose. 

Hierdie opvattings is deur talle navorsers aanvaar, maar ander meen steeds dat dit geen volledige verklaring vir die hipnoseverskynsels bied nie. 

Hipnoterapie word vandag op twee gebiede gebruik. Eerstens word dit aangewend om psigosomatiese siektesimptome deur regstreekse suggestie te verwyder. As 'n pasiënt byvoorbeeld oor pyne kla waarvoor geen fisieke oorsake gevind kan word nie, kan daar onder hipnose aan hom gesuggereer word dat hy gesond is of die sielkundige oorsaak van die probleem kan nagevors en reggestel word. 

Benewens psigosomatiese toestande, kan hipnoses ook gebruik word om fisieke siektetoestande te verlig. Een van die jongste gebruike van hipnose is om die vrou se pyn tydens 'n bevalling te verlig.Ander gebruike van hipnose in dié verband sluit onder meer in die hulp wat by verslanking gegee word asook on op te hou rook. 

Tweedens word hipnose, net soos deur Freud en Breuer, as sielkunde instrument aangewend om die pasiënt traumatiese gebeure wat hy nie kan verwerk nie, te laat herleef. Deur die hipnotiese herlewing van hierdie gebeure in 'n veilige en gekontroleerde omgewing kan die pasiënt vryelik uiting gee aan sy emosies. Op dié manier leer hy hoe om hierdie emosies te hanteer. 

'n Gespesialiseerde toepassing hiervan is die sogenaamde leeftydsregressie, waar die gehipnotiseerde opdrag kry om in die verlede terug te gaan. Die hipnotiseur beskryf dan 'n situasie uit die verlede wat aan hom bekend is, en laat die pasiënt daarop reageer. Die pasiënt word dus in staat gestel om sekere gebeure en die emosies wat daarmee gepaard gegaan het, te herleef. Hier gebeur dit dikwels dat die emosies baie sterker onthou word as die meegaande gebeure. 

Die skepping van 'n toestand van hipnose word hipnose-induksie genoem en die opheffing daarvan hipnosededuksie. Daar is verskeie maniere van hipnose-induksie. Die twee metodes wat die meeste gebruik word, is handswewing en oogfiksasie. By handswewing word gesuggereer dat die persoon se een hand al hoe ligter word en na sy gesig toe "sweef" (beweeg). As die hand die gesig raak, word gesuggereer dat die persoon slaap. 

By oogfiksasie moet die pasiënt byvoorbeeld stip op die punt van 'n pen konsentreer wat kan beweeg of stillê. Intussen suggereer die hipnotiseur dat die pasiënt aan die slaap raak.

Die metodes wat gebruik word, hang af van die ingesteldheid van die pasiënt en die hipnotiseur se persoonlike voorkeur, Die verskillende induksiemetodes toon egter feitlik almal dieselfde kenmerke:



</doc>
<doc id="129596" url="https://af.wikipedia.org/wiki?curid=129596" title="Hermann Hesse">
Hermann Hesse

Hermann Hesse (1877-1962) was 'n Duitse dokter wat veral as essayis en romanskrywer bekend geword het. Sy romans word gekenmerk deur raak psigologiese beskrywings en digte komposisie. In die jare sestig het die pop-generasie in Amerika en Engeland hom begin verafgod en gevoel dat veral sy roman "Der Steppenwolf" uitdrukking gee aan hul eie Iewensbeskouing. Die Nobelprys vir Letterkunde is in 1946 aan hom toegeken. 

Hermann Hesse is op 2 Julie 1877 in Calw, Württemberg, gebore. Sy ouers was streng godsdienstig en het jare lank sendingwerk in Indië gedoen. Toe Hesse vyftien was, het hy uit die teologiese skool in Maulbronn, waar hy op kosskool was, weggeloop. Hy het later as boekhandelaar in Tübingen en Basel gaan werk. Van 1904 af het hy hom voltyds op die skryfkuns toegespits. In 1914 het hy hom die onmin van die Duitse pers op die hals gehaal met sy artikel "0 Freunde nicht diese Töne!", waarin hy te velde getrek het teen die Duitsers wat met hulle land en volk gedweep het. Ná die Eerste Wêreldoorlog het hy hom op die Switserse bergdorp Montagnola gevestig en in 1923 'n Switserse burger geword. Op 9 Augustus 1962 is hy in Montagnola oorlede. 

Hesse het sy debuut met liriesimpressionistiese gedigte, "Romantische Lieder" (1899), en sketse, "Eine Stunde hinter Mitternacht" (1899) gemaak. Sy groot deurbraak, die psigologiese roman "Peter Camenzind" (1904), is in die Jiriese tradisie van sy poësie geskryf, terwyl die romans "Rosshalde" (1914) en "Knulp (1915)" dié periode afgesluit het. 

In die roman "Demian" (1919), wat hy onder die skuilnaam Emil Sinclair geskryf het, het Hesse die essensie van die persoonlikheid met behulp van psigo-analise probeer peil. Hy het in dié tyd self psigoanalitiese behandeling ontvang en 'n intensiewe studie daarvan gemaak. Ook in die kunstenaarsroman "Klingsors letzter Sommer" (1920) speel psigo-analise 'n rol. 

Die roman "Siddhartha (1922)" speel in die Indië van 550 v.C. af. Siddhartha word ná 'n losbandige lewe deur 'n eenvoudige skipper op die relatiwiteit van alle aardse dinge en die lewe gewys. Dié boek, wat op die vroeë aardse lewe van Boeddha gegrond is, is in 1972 verfilm. 

In 1927 het "Der Steppenwolf" verskyn.en vanweë die eksperimentele aard daarvan heelwat aandag getrek. Die hoofkarakter, Harry Haller, probeer om met behoud van sy eie opregtheid 'n sinvolle bestaan te maak in 'n samelewing wat al hoe groter twyfel wek. Die simboliese teregstelling van Harry in die "magiese teater" suggereer dat humor en die spel self moontlik die weg na 'n sinvolle leefwyse is. 

"Der Steppen wolf" het veral weerklank gevind by die jonger geslag wat aan die maatskappy en sy waardes twyfel en burgerlike optimisme verafsku. In die jare sestig het groepe wat krities teenoor die maatskappy gestaan het, die roman as 't ware herontdek en in 1974 is dit verfilm. Die herlewing van belangstelling in die Oosterse mistiek was een van die redes vir die hernieude belangstelling in Hesse se werk. 

In "Narziss und Goldmund (1930)" word die konflik tussen die liggaam en die gees, 'n belangrike tema in Hesse se werk, in die twee hoofkarakters verpersoonlik. Sy laaste groot roman, "Das Glasperlenspiel" (1943), behoort tot die genre van die utopiese roman en gaan oor 'n staat vir geleerdes in die jaar 2200. 

Hesse het as essayis, resensent en uitgewer 'n groot invloed op die Duitse literatuur van die 20e eeu gehad. In sy essays raak hy die problematiek van vrede en oorlog dikwels aan, onder meer in "Der Europäer" (1946) en "Krieg und Frieden" (1946). 


</doc>
<doc id="129597" url="https://af.wikipedia.org/wiki?curid=129597" title="Hiasint">
Hiasint

Die eerste hiasint wat beroemdheid verwerf het as tuin- en potplant, was die "Hyacinthus orientalis", 'n blou blomplant wat gedurende die Renaissance vanuit die Nabye Ooste na Wes-Europa ingevoer is. Sedertdien is dit veral in Nederland in talle variasies en hibrides gekweek en weer uitgevoer, onder andere na Suid-Afrika, waar dit 'n besonder gewilde tuinplant geword het.

Suid-Afrika het egter ook sy eie inheemse hiasint, wat op sy beurt in 1870 na Europa uitgevoer is, daar 'n gewilde tuinplant geword het en hier relatief onbekend gebly het. Hiasint is ook die benaming van 'n waterplant wat die afgelope paar dekades dermate handuit geruk het dat dit 'n hele aantal damme en besproeiingskemas bedreig het.

Die oorspronklike hiasint "(Hyacinthus orientalis)," wat uit Klein-Asië na Wes-Europa ingevoer is, het heelwat anders gelyk as die kompakte, veelkleurige hiasinte wat vandag bemark word.

Hierdie meerjarige bolgewas, lid van die Liliaceae-familie, wat sedert die tweede helfte van die 18e eeu in veral Nederland gekweek is, was aanvanklik 'n kleiner, meer beskeie plant met heelwat minder blommetjies aan die blomsteel. Deur talryke kruisings en mutasies het daar nuwe, meer kompakte blomspesies ontstaan en vandag is daar meer as 2000 varieteite bekend.

Die gewone hiasint wat vir die blommemark gekweek word, bestaan uit 'n meerjarige ronde bol met wit, perserige of blouerige skubbe waaruit daar vier tot sewe gelynde blare ontwikkel, en 'n blomsteel met tussen 20 en 50 individuele klein blommetjies, wat ook naeljies of kelkies genoem word. Hoewel al die kelkies aan een blomstingel (net een uit elke bol) almal dieselfde kleur het, het blomtelers daarin geslaag om 'n wye verskeidenheid van kleure te kweek en is daarvandag benewens die oorspronklike ligblou hiasinte, ook plante met wit, geel, ligrooi, oranje, helderblou en pers blomme op die mark. Byna alle variëteite ruik besonder lekker.

Hiasinte blom in die Lente en die bolle word reeds in die herfs in kalkagtige grond geplant. Die ou bolle word gewoonlik in die somer (Desember) opgegrawe nadat die blom en die blare reeds verdroog het, en word dan verdeel en gebêre vir die volgende seisoen. Binne-in die bolle self ontwikkel daar sogenaamde saadbolletjies, wat ná vier seisoene se groei volwasse genoeg is om self 'n blomstingel te kan vorm.

Die Kaapse hiasint of berglelie het twee botaniese name, naamlik "Galtonia candicans" en "Hyacinthus candicans." Hierdie hiasint is vernoem na sir Frances Galton (1822–1911), 'n bekende volkekundige en Suid-Afrikaanse ontdekkingsreisiger. Hy het hierdie blom in KwaZulu-Natal in die Drakensberge ontdek en dit in 1870 in Europa bekendgestel. Daar het dit, veral in Engeland, 'n besonder gewilde kweekblom geword en sy tweede botaniese naam gekry.

In Suid-Afrika het hierdie hiasint egter 'n relatief onbekende en beskeie veldblommetjie gebly. Eers gedurende die afgelope paar jaar het hierdie wit, klokagtige blommetjie sy verskyning in Suid-Afrikaanse tuine begin maak. Wild word dit nog in die Drakensbergreeks, in Lesotho en langs die grens tussen Kaapprovinsie en die Vrystaat aangetref. Die Kaapse hiasint is rypbestand en, afhangende van waar dit groei, blom van Oktober tot Februarie.

'n Plant wat in Suid-Afrika hiasint genoem word maar glad nie eers aan die Liliaceae-familie verwant is nie, is die waterhiasint "(Eichornia crassipes)" van die plantfamilie Pontederiaceae. Die plant kom oorspronklik uit Suid-Amerika en is sedert 1879 in Europa as waterplant geteel.

Die plant het egter gou wêreldwyd so vervuil geraak dat dit reeds in 1884 in die warmer dele van Noord-Amerika tot onkruid verklaar is. Ook in Suid-Afrika het die plant gedurende die sestiger- en sewentigerjare geheel en al handuit geruk in byvoorbeeld die Hartbeespoortdam en ook in sommige dele van die Vaaldam. Omdat hierdie tropiese plant in die winter doodryp, besoedel dit ook die water en verstop dit besproeiingskanale. Eers gedurende die laat sewentigerjare is die waterhiasint met behulp van die onkruiddoder 2,4-D onder beheer gebring. In sommige lande is dié waterplant met sy orgidee-agtige welriekende, ligpers blomkelke egter nog 'n gewilde akwariumplant.



</doc>
<doc id="129609" url="https://af.wikipedia.org/wiki?curid=129609" title="Hoboconcerto (Mozart)">
Hoboconcerto (Mozart)

Die Hoboconcerto in C majeur, K. 314, is 'n concerto vir hobo wat in 1777 deur Wolfgang Amadeus Mozart vir die hoboïs Giuseppe Ferlendis (1755-1802) van Bergamo gekomponeer is. Mozart het die Hoboconcerto in 1778 vir fluit in D majeur verwerk. Die Hoboconcerto is 'n belangrike werk vir spelers van beide die hobo en die fluit.

Die concerto bestaan uit drie bewegings:




</doc>
<doc id="129612" url="https://af.wikipedia.org/wiki?curid=129612" title="Motreën">
Motreën

Motreën is 'n ligte vloeistof neerslag wat bestaan uit vloeibare waterdruppels kleiner as dié van reën – gewoonlik kleiner as 0.5 mm in deursnee. Motreën is gewoonlik geproduseer deur lae stratuswolke en stratocumuluswolke. Neerslag koerse van motreën is op die orde van 'n millimeter per dag of minder op die grond. As gevolg van die klein grootte van motreëndruppels, onder baie omstandighede verdamp die motreën grootliks voordat die oppervlak bereik word en dit kan dus nie deur waarnemers op die grond voorkom nie. Die METAR kode vir motreën is DZ end vir vriesmotreën is FZDZ.

Terwyl die meeste motreën net 'n klein onmiddellike impak op die mens het, kan vriesmotreën tot verraderlike toestande lei. Vriesmotreën vind plaas wanneer die superkoelde motreëndruppels val op 'n oppervlak waarvan die temperatuur onder vriespunt is. Hierdie druppels vries onmiddellik op impak, wat lei tot die opbou van blad ys (soms genoem swart ys) op die oppervlak van paaie.



</doc>
<doc id="129613" url="https://af.wikipedia.org/wiki?curid=129613" title="Antarktiese Sirkel">
Antarktiese Sirkel

Die Antarktiese Sirkel is die suidelikste van die vyf groot breedtegraadsirkels soos aangedui op kaarte van die Aarde. Die streek suid van hierdie sirkel is bekend as Antarktika en die gebied net noord daarvan as die Suidelike Gematigde Sone. Suid van die Antarktiese Sirkel is die son minstens een keer per jaar 24 aaneenlopende ure bo die horison (en dus sigbaar om middernag) en minstens een keer per jaar 24 aaneenlopende ure ten minste gedeeltelik onder die horison (en dus nie in die dag ten volle sigbaar nie); dit geld ook vir die ekwivalente poolsirkel in die Noordelike Halfrond, die Arktiese Sirkel.

Die Antarktiese Sirkel het nie ’n vaste posisie nie; van 10 September 2018 af loop dit 66°33'47.3" suid van die ewenaar. Sy breedtegraad hang af van die Aarde se ashelling, wat wissel binne 'n marge van 2° oor 'n tydperk van 40 000 jaar vanweë getykragte wat deur die maan se wentelbaan veroorsaak word. Gevolglik dryf die Antarktiese Sirkel tans suidwaarts teen 'n spoed van sowat 15 meter per jaar.

Die Antarktiese Sirkel is die noordelikste breedtegraad in die Suidelike Halfrond waar die son 24 uur lank voortdurend bo of gedeeltelik onder die horison kan bly. As gevolg daarvan is die son minstens een keer per jaar om middernag sigbaar vanaf enige plek in die Antarktiese Sirkel en minstens een keer per jaar om twaalfuur die middag net gedeeltelik sigbaar.

Daar is geen permanente mensebevolking suid van die Antarktiese Sirkel nie, maar verskeie Antarktiese navorsingstasies word deur verskeie nasies se spanne wetenskaplikes bewoon wat op 'n seisoenale basis roteer. In vorige eeue was daar 'n paar semi-permanente walvisjagstasies op die vasteland en 'n paar walvisjagters het vir 'n jaar of meer daar gewoon. Minstens drie kinders is op Antarktika gebore, maar in stasies noord van die Antarktiese Sirkel.

Die Antarktiese Sirkel is ongeveer 17 662 km lank. Die gebied suid van die sirkel is ongeveer 20 000 000 km en dek ongeveer 4% van die Aarde se oppervlak. Die kontinent Antarktika dek groot dele van die gebied binne die Antarktiese Sirkel.




</doc>
<doc id="129614" url="https://af.wikipedia.org/wiki?curid=129614" title="2033">
2033

Die jaar 2033 sal gewone jaar wees wat volgens die Gregoriaanse kalender op 'n Saterdag sal begin. Dit sal die 33ste jaar van die 21ste eeu n.C. wees. Soos ander gewone jare sal die jaar 12 maande, 52 weke en 365 dae hê.



</doc>
<doc id="129615" url="https://af.wikipedia.org/wiki?curid=129615" title="Honger">
Honger

Honger is enersyds 'n gevoel en andersyds 'n toestand. Waar die gevoel net 'n gewaarwording is, dui die toestand op 'n tekort aan sekere voedingstowwe wat die liggaamselle van energie moet voorsien. Voedsel wat nie voedingswaarde het nie, neem byvoorbeeld wel die hongergevoel weg, al vul dit nie die fisieke tekorte aan nie.

Sielkundiges beskou honger nie net as ŉ behoefte (die behoefte aan voedsel) nie, maar ook as ŉ dryfveer aangesien honger tot ŉ bepaalde gedrag (die soeke na voedsel) lei. Op grond hiervan kan daar bepaal word presies hoe honger ŉ proefdier is. Daar word byvoorbeeld gekyk hoe bereid ŉ proefdier is om onaangename prikkels (soos ligte elektriese prikkels) te trotseer om voedsel in die hande te kry. Proefnemers bepaal ook hoeveel “arbeid” ŉ dier bereid is om te verrig deur te meet hoe dikwels hy ŉ knoppie druk om ŉ klein hoeveelheid voedsel te kry.

Die "hongergevoel" of -gewaarwording gaan gepaard met (registreerbare) sametrekkings van die maagwand wanneer die maag leeg is. Mense wie se mae byvoorbeeld in ŉ operasie verwyder is, kry egter ook die hongergevoel. Daar word van ŉ "hongertoestand" gepraat as daar tekorte is aan die stowwe wat die liggaamselle van energie moet voorsien. Die verband tussen die gevoel en die toestand is nie duidelik nie.

Tot ongeveer 1940 het die meeste mense met die Amerikaanse fisioloog Walter B. Cannon (1871-1945) saamgestem dat die maag en dermkanaal die belangrikste faktore is wat die gevoel van honger sowel as versadiging veroorsaak. By nadere ondersoek kon die dié teorie egter nie standhou nie.

Dit het byvoorbeeld geblyk dat die vulling van die maag en dermkanaal nie die enigste versadigingsfaktor is nie. ŉ Rot wat skielik voedsel kry waarvan die helfte geen voedingswaarde het nie, sal ná ŉ dag 2 keer soveel daarvan eet. Hieruit kan afgelei word dat die liggaam nie net die hoeveelheid voedsel (die druk op die maagwand) meet nie, maar ook die voedingswaarde.

By verdere ondersoek het dit geblyk dat die hipotalamus – ŉ gebied in die tussenbrein – ŉ belangrike rol speel. As die ventromediale deel van die hipotalamus by rotte geëlimineer word, eet hulle baie meer en word hulle vet. As die laterale deel van ŉ rot se hipotalamus geëlimineer word, kan dit selfs daartoe lei dat die rot glad nie meer eet nie, nie eens sy gunstelingkos nie. In baie gevalle het rotte wat in sulke gevalle nie kunsmatig gevoed is nie, gesterf. As die laterale deel van die hipotalamus ŉ elektriese prikkel kry, eet die rot baie meer en word hy baie vet. Die elektriese prikkeling van die ventromediale deel van die hipotalamus lei weer daartoe dat ŉ rot minder eet.

Eksperimente met ander diere het soortgelyke resultate opgelewer. Hoewel daar nie so vrylik met mense geëksperimenteer is nie, blyk dit dat gewasse in die hipotalamus ook daartoe lei dat mense meer eet en vet word of dat hulle eetlus verdwyn.

Die vraag ontstaan dus hoe dié dele van die hipotalamus die inligting verkry dat ŉ mens of dier honger of versadig is. Verskeie proefnemings dui daarop dat die samestelling van die bloed ŉ belangrike rol speel. As die helfte van die bloed van ŉ honger rot met dié van ŉ versadigde rot vervang word, eet hy net die helfte van die voedsel wat hy normaalweg eet as hy honger is. Die verskil tussen die bloed van die honger en die versadigde rot lê klaarblyklik in die insulien- en glukosevlak van die bloed.

Net voordat ŉ rot uit eie beweging begin eet, is die insulienvlak van sy bloed verlaag. Die styg kort nadat hy begin eet en daal dan weer. Die glukosevlak van sy bloed wissel nie voordat hy begin eet nie. Terwyl hy eet en daarná styg dit egter, en daal dan gou weer tot dieselfde vlak as vóór die maaltyd.

Hieruit kan die volgende afgelei word: Kort voordat die rot wil eet, is sy insulienvlak laag. Insulien is egter nodig om glukose deur die membraan van die meeste selle te vervoer. Aangesien 'n tekort aan insulien dié proses bemoeilik, ontwikkel die selle 'n tekort aan brandstof of energie. Gevolglik word die hipotalamus geprikkel om honger te veroorsaak sodat die insulienvlak in die bloed kan styg. Daar word dus aanvaar dat 'n groep gespesialiseerde senuweeselle (die hongersentrum en die versadigingsentrum) in die ventromediale deel van die hipotalamus by 'n glukosegebrek die laterale deel deur sterk verlaagde aktiwiteit prikkel, waardeur eetlus opgewek word.

Daar bestaan nie net reguleringsmeganismes vir die voedsel wat kalorievoedingswaarde het en dus in die mens en die dier se energiehuishouding 'n rol speel nie, maar ook vir spesifieke voedselbestanddele soos vitamiene, spoorelemente, minerale, en so meer. 'n Rot wat 'n gebrek aan vitamien B1 het, sal byvoorbeeld altyd, as hy tussen 'n dieet met vitamien B1 en een daarsonder kan kies, die een met die vitamien B, kies. (Die diëte is in alle ander opsigte presies gelykwaardig.)

Proefnemings oor dié reguleringsmeganisme het tot sogenaamde homeostatiese teorieë gelei. Die aanhangers van dié teorieë het van die veronderstelling uitgegaan dat die liggaam 'n "wysheid" het wat voedingstekorte teenwerk omdat die liggaam altyd na 'n optimale toestand streef (homeostase = 'n ewewigtige toestand). Volgens dié teorie sal jong kinders met 'n souttekort byvoorbeeld altyd souterige kos wil eet.

Die teendeel word egter ook gedurig bewys deur mense wat oormatig eet en deur die feit dat mense wel voedingstekorte ontwikkel, selfs al is die bestanddele waaraan hulle 'n tekort het, beskikbaar. 'n Spesifieke honger is buitendien nie altyd 'n aanduiding van 'n gebrek nie: 'n voortdurende behoefte aan soetigheid word byvoorbeeld as 'n aangeleerde behoefte beskou.

Verskillende vorme van aangeleerde gedrag speel ook in ander opsigte 'n rol by mense (en in mindere mate by diere) se eetgedrag, en daarom kan eetgedrag nie altyd suiwer fisiologies verklaar word nie.



</doc>
<doc id="129616" url="https://af.wikipedia.org/wiki?curid=129616" title="Bloedvergiftiging">
Bloedvergiftiging

Bloedvergiftiging (Sepsis) is 'n lewensgevaarlike siektetoestand, veral wanneer dit veroorsaak word deur bakterieë wat nomaalweg die vorming van etter stimuleer. Die liggaam se reaksie op infeksie veroorsaak beskadiging van sy eie weefsel en organe.

Daar is sowat 350 soorte bakterieë wat siektes by die mens veroorsaak. Hierdie mikrobes staan bekend as menslike patogene of siektekieme en hoewel die siektes wat hulle veroorsaak uiters uiteenlopend is, oefen al hierdie mikrobes hul nadelige invloed op een van slegs twee maniere uit.

Party mikrobesoorte veroorsaak siektes vanweë hul vermoë om die liggaam binne te val. Sodra hulle 'n vastrapplek in die liggaamsweefsel gekry het, vermenigvuldig hulle uiters vinnig en versprei dan deur die weefsel rondom die plek van infeksie. Mettertyd kan hule, bloot deur hul getalle, die ligaamsweefsel so ontwrig dat die organe hul funksies nie meer doeltreffend kan uivoer nie. Party van die invallende soorte versprei van die gebied wat oorspronklik besmet is na die bloedstroom Hier teel hulle net so vinnig aan en binne kort tydsbestek bevat die bloed dus miljoene van die organismes. Hierdie toestand, veral wanneer dit veroorsaak word deur bakterieë wat nomaalweg die vorming van etter stimuleer, word bloedvergiftiging of septikemie genoem.

Die tweede manier waarop bakterië siektes kan veroorsaak, verskil baie van die eerste. Pleks daarvan dat hulle in die liggaamsweefsel versprei, vestig die mikrobes hulle op die plek waar hulle hul eerste vastrapplek gekry het. Namate hulle groei, produseer hulle 'n gifstof wat as bakteriese eksotoksien bekend staan. Hierdie gifstof, wat sommer kortweg toksien genoem word, versprei na die bloed en word na alle dele van die liggaam gedra, waar dit sy giftige invloed laat geld op alle weefsel wat vatbaar is daarvoor. Hierdie toestand staan bekend as toksemie of toksienvergiftiging.

Veral twee mikrobesoorte is verantwoordelik vir bloedvergiftiging. Die een, wat bekend staan as "Streptococcus pyogenes", is die algemeenste oorsaak van seerkeel en word dikwels self in die kele van mense wat heeltemal gesond voorkom, gevind. Dit is dus nie ongewoon dat hierdie mikrobes op 'n mens se vel (huid) voorkom nie. As hulle dan die onderhuidse weefsel binnedring vanweë 'n besering, kan daar besmetting ontstaan wat, sodra dit na die bloed versprei, streptokokke-bloedvergiftiging veroorsaak.

Die tweede mikrobe of bakterie wat bloedvergiftiging veroorsaak, is "Stahylococcus pyogenes". Hierdie mikrobe lewe in baie mense se neuse en is dikwels die oorsaak van pitswere en puisies. Gewoonlik is die uitwerking van die mikrobe taamlik gelokaliseer in hierdie onaangename sere, maar as 'n puisie gedruk word, kan die mikrobes na die bloed ontsnap, waar hulle vinnig aanteel en stafilokokke-bloedvergiftiging veroorsaak. 

Siektes wat tot baie lewensverlies gelei het, maar gelukkig weens moderne middels en tegnieke nou baie skaars is, is: 
Voor die ontdekking van sulfanomides in 1935 kon dokters baie min doen vir slagoffers van bloedvergiftiging. Die siekte was feitlik altyd noodlottig, veral tydens oorlog. Die ontwikkeling van chemoterapie (behandeling met chemiese middels) het egter die siekteverloop baie meer voorspelbaar gemaak en die lewe van baie pasiënte kon red. 

Alexander Fleming was 'n Britse bakterioloog en die ontdekker van penisillien. Dit en later, antibiotika, het gehelp om die invallende mikrobes te dood deurdat die middels deur die bloedstroom gesirkuleer word. Die ontwikkeling van die siekte word dus tot stilstand gebring.




</doc>
<doc id="129622" url="https://af.wikipedia.org/wiki?curid=129622" title="Patrick Browne">
Patrick Browne

Patrick Browne (1720-1790) was 'n Ierse dokter en plantkundige.

Browne is in Woodstock, County Mayo gebore, en is in 1737 na familie in Antigua gestuur, maar het na twee jaar na Europa teruggekeer weens slegte gesondheid. Hy het geneeskunde, natuurwetenskap en veral plantkunde gestudeer in Reims, Parys en Leyden, en het in 1743 gekwalifiseer. Hy het as dokter by die St. Thomas-hospitaal in Londen gewerk, en het Barbados, Montserrat, Antigua en St. Kitts in die Wes-Indiese Eilande besoek, en in 1746 as dokter in Jamaika gevestig.

Hy het gekorrespondeer met die plantkundige Carl Linnaeus, onder wie se notas fragmente van artikels oor geslagsiektes en yaws deur Browne gevind is.

Sy belangrikste werk, die burgerlike en natuurwetenskaplike geskiedenis van Jamaika (1756), geïllustreer deur die botaniese kunstenaar Georg Dionysius Ehret, bevat nuwe name vir 104 genera.

Hy het in 1771 afgetree na Rushbrook, naby Claremorris, Co Mayo.

Die standaard outeursafkorting P.Browne word gebruik om hierdie persoon as die skrywer aan te dui wanneer 'n botaniese naam aangehaal word.





</doc>
<doc id="129623" url="https://af.wikipedia.org/wiki?curid=129623" title="Beaufort-Wes-myn">
Beaufort-Wes-myn

Die Beaufort-Wes-myn is 'n groot myn geleë naby Beaufort-Wes in die noordelike deel van Suid-Afrika in die Wes-Kaap. Beaufort-Wes verteenwoordig een van die grootste uraan reserwes in Suid-Afrika met geskatte reserwes van 23 miljoen ton erts gradering 0.08% uraan. 


</doc>
<doc id="129625" url="https://af.wikipedia.org/wiki?curid=129625" title="Hoofpyn">
Hoofpyn

Hoofpyn is die simptoom van pyn in die omgewing van die kop of nek. Dit manifesteer in migraines (intense of kloppende pyne), spanningstipehoofpyne en troshoofpyne. Hoofpyn is meestal onskuldig van aard. Slegs in enkele gevalle word dit deur ernstige siektes binne die skedel veroorsaak. In die meeste gevalle lê die oorsaak buite die skedel in die spiere of die bloedvate.

Migraine is 'n soort hoofpyn wat veroorsaak word deur veranderinge in die bloedvate binne en buite die skedel, wat aanvalle van ernstige hoofpyn in een deel van die kop veroorsaak.

Selfs wanneer die oorsaak van die hoofpyn liggaamlik is, soos in die geval van verhoogde spanning in die nekspiere (spanningshoofpyn) en bloedvatreaksies (migraine), speel sielkundige faktore dikwels 'n rol. In ander gevalle word hoofpyn egter uitsluitlik deur siektes veroorsaak, soos vergiftiging (veral lood), ontsteking van die sinusse of, in enkele gevalle, breinvliesontsteking of 'n gewas. 

Hoofpyn kan veroorsaak word deur 'n siekte binne of buite die skedelholte. As die oorsaak in die skedelholte geleë is, word die hoofpyn veroorsaak deur irritasie (prikkeling) van pyngevoelige strukture wat daar aanwesig is, dit wil sê van die breinvliese van die skedelbasis en die bloedvate. Die ander dele van hierdie vliese, die brein self en die bene van die skedel, is nie gevoelig vir pyn nie. 

Prikkeling van die breinvliese (meningeale prikkeling) vind byvoorbeeld plaas by breinvliesontsteking en by bloeding tussen 2 van hierdie breinvliese (aragnoïdale bloeding). So 'n hoofpyn word vererger wanneer 'n mens hoes en deur enige beweging wat die breinvlies (meninges) rek. 

Drukverhoging en die gevolglike rekking van die meninges kan deur 'n tumor, breinbloeding, 'n breinabses, ensovoorts, veroorsaak word. Dit lei tot 'n hoofpyn wat deur die hele kop gevoel word. In sommige gevalle begin die hoofpyn onmiddellik nadat die persoon soggens opgestaan het en gaan gepaard met skielike braking sonder enige naarheid. 

Rekking van die bloedvate binne die skedelholte veroorsaak 'n kloppende hoofpyn wat dieselfde ritme as die polsslag het. Dit word gewoonlik ondervind by 'n hoë koors, ná dronkenskap, ná 'n epileptiese aanval, ná 'n skedelbesering of by 'n skielike ernstige verhoging van die bloeddruk en met die gebruik van sekere geneesmiddels. 'n Abnormaal lae druk binne die skedel kan ook hoofpyn veroorsaak .

Migraine (skeelhoofpyn) is 'n goed gedefinieerde sindroom (siektebeeld) wat gekenmerk word deur aanvalIe van ernstige en bykans onuithoudbare hoofpyne. Die aanval begin gewoonlik met 'n gevoel van spanning aan die een kant van die kop en gaan soms gepaard met steurings van dié deel van die gesigsveld wat aan die teenoorgestelde kant van die hoofpyn is. Hierdie steurings kan bestaan uit onder meer die sien van ligflitse en sterretjies en word gewoonlik deur albei oë waargeneem. Soms is daar ook 'n prikkelsensasie aan die een kant van die liggaam. Tydens die eerste fase is daar 'n vernouing van die bloedvate buite die skedel, en dit brei geleidelik uit na die bloedvate binne die skedel. 

Vervolgens ontstaan 'n kloppende hoofpyn wat gewoonlik net aan die een kant van die kop voorkom en deur naarheid, vomering en ligsensitiwiteit vergesel kan word. Ná 'n ruk word die kloppende hoofpyn 'n aanhoudende pyn. Die hele aanval kan 'n dag of twee duur. 'n Paar uur se slaap kan die pyn heelwat verlig. Hierdie tweede stadium van 'n migraine-aanval (die werklike hoofpynaanval) word deur 'n rekking van die bloedvate binne en buite die skedel veroorsaak. 

Atipiese migraine (vasomotoriese hoofpyn), waarby die eerste stadium met tekens van irritasie (prikkeling) en visuele steurnisse afwesig is, kan ook voorkom. Sowel egte as atipiese migraines word baie meer by vroue as by mans aangetref. Die aanvalle begin gewoonlik eers ná puberteit en wel ten tyde van emosionele spanning, tydens rusperiodes soos tydens 'n naweek, en by vroue tydens menstruasie. Erflikheid speel dikwels 'n rol by migraine-aanvalle. Die aanval word gewoonlik behandel deur die toediening van ergotamien-tartraat, wat 'n vaatvernouende werking het en dus die tweede fase van die aanval beïnvloed. 

Migraine-aanvalle kan dikwels deur die middel methysergide voorkom word, want methysergide rem die werking van serotonien, wat waarskynlik by migriane-aanvalle 'n rol speel. 

Horton se hoofpyn, ook bekend as troshoofpyn, is 'n hoofpynsindroom wat veral by mans gevind word. Dit word gekenmerk deur kort aanvalle van pyn in en om 'n oog en word vermoedelik deur histamienvrystelling veroorsaak. 

Arteritis temporale is 'n ontstekingsreaksie in die arteria temporalis, 'n klein slagaartjie wat langs die slaap loop, of in 'n ander slagaar in hierdie gebied. Die oorsaak is waarskynlik 'n outomatiese immuunreaksie, waartydens die natuurlike beskermingsmeganisme van die liggaam oordrewe reageer en die liggaam self affekteer. Benewens hoofpyn veroorsaak die ontsteking rooiheid en pyn wanneer die ontsteekte deel aangeraak word. Die gevaar van hierdie siekte is dat die slagaar heeltemal afgesluit kan word en sodoende blindheid kan veroorsaak. Die behandeling bestaan uit die toediening van kortikosteroïede (bynierskorshormone ). 

Spanningshoofpyn is 'n hoofpyn wat gewoonlik simmetries in die voor- of agterkop lê en dikwels na of van die nek uitstraal. 'n Algemene simptoom is 'n gevoel van drukking, as of daar 'n band om die kop gebind is. As gevolg van sielkundige spanning word die nekspiere abnormaal gespanne en so ontstaan pyn en spasmas in die spiere van die kop. Hierdie abnormale spanning op die nekwerwelkolom kan uiteindelik ernstige afwykings in hierdie streek veroorsaak en dit kan weer verdere hoofpyn veroorsaak. 

Hoofpyn kan ook 'n simptoom van 'n aantal ander siektes wees. Ontsteking van die frontale sinus kan swaar hoofpyn bo die ooglede veroorsaak. Hoofpyn gaan ook dikwels gepaard met ontsteking van die middeloor of van 'n tand. Dit kan ook te wyte wees aan ooggebreke. As 'n persoon 'n bril nodig het en sy oë baie moet inspan om beter te kan sien, kan dit hoofpyn veroorsaak wat met die loop van die dag erger kan word. Verder kan hoofpyn die enigste simptoom wees in die geval van akute gloukoom, wanneer die sirkulasie van vloeistof in die oog verhinder word en 'n verhoogde druk binne die oogbol veroorsaak. In so 'n geval is dit gewoonlik nodig om onmiddellik te opereer om te voorkom dat die persoon blind word. 
Eenvoudige pynstillers, soos aspirien of parasetamol, asook kalmeermiddels met 'n spierontspannende werking word vir die behandeling gebruik. Dikwels kan goeie resultate ook met fisioterapie van die nek verkry word. 



</doc>
<doc id="129626" url="https://af.wikipedia.org/wiki?curid=129626" title="Black Rock-myn">
Black Rock-myn

Die Black Rock-myn is 'n myn geleë in die noorde van Suid-Afrika. Black Rock verteenwoordig een van die grootste mangaan reserwes in Suid-Afrika met geskatte reserwes van 70.4 miljoen ton van mangaan erts gradering 39% manganese metal.



</doc>
<doc id="129627" url="https://af.wikipedia.org/wiki?curid=129627" title="Knud Jessen">
Knud Jessen

Knud Jessen (29 November 1884 - 14 April 1971) was 'n Deense plantkundige en kwaternêre geoloog. Hy was staatsgeoloog vanaf 1917 tot 1931. In 1931 het hy C.H. Ostenfeld opgevolg as professor in plantkunde aan die Universiteit van Kopenhagen en direkteur van die Botaniese Tuin van Kopenhagen, 'n posisie wat hy tot sy aftrede in 1955 beklee het. Sy wetenskaplike werke het hoofsaaklik betrekking gehad op die geskiedenis van die plantegroei tydens die Eemiese interglasiale tydperk, die laat ystydperk van die Wisconsin-glasiasie en in die Holoseen tydperk het hy die gebruik van stuifmeelanalise ondersoek. 

Jessen was in kontak met die Ierse natuurkundige Robert Lloyd Praeger en het gedurende 1934-1935 veldwerk gedoen oor die kwaternêre geologie van Ierland. Saam met sy assistent, Frank Mitchell, kon hy beide die post-ystydperk plantegroeiontwikkeling van Ierland en dié van die Eemiese interglasiasie beskryf, met die teenwoordigheid van plante soos "Rhododendron ponticum", "Abies alba", "Erica scoparia" en "Buxus sempervirens" in Ierland. 

Jessen is erken deur eredoktorsgrade aan die Universiteit van Cambridge en Universiteit van Dublin. Hy was lid van die Koninklike Deense Akademie vir Wetenskappe en Briewe en was op die direksie van die Carlsberg-stigting.

Die standaard outeursafkorting K.Jess. word gebruik om hierdie persoon as die skrywer aan te dui wanneer 'n botaniese naam aangehaal word.




</doc>
<doc id="129632" url="https://af.wikipedia.org/wiki?curid=129632" title="Hormoonsiekte">
Hormoonsiekte

Verskeie hormoonsiektes kan weens versteurings in die hormoonbalans of van die liggaam ontwikkel. Gewoonlik word daar te veel of te min van 'n bepaalde hormoon geproduseer. Die rede hiervoor kan by die hormoonproduserende kliere self lê of dit kan toegeskryf word aan versteurings in die sintese van die regulerende hormone van die hipofise. 'n Te lae hormoonproduksie kan behandel word deur die hormone of derivate daarvan as medisyne te gebruik. By oormatige hormoonproduksie is dit soms nodig om 'n deel van die klier wat vir die te hoë produksie verantwoordelik is, te verwyder. 

Afwykings in hormoonproduksie kan in enigeen van die hormoonproduserende kliere voorkom en tot 'n groot aantal siektetoestande lei. Daar kan óf te veel, óf te min van 'n bepaalde hormoon gesintetiseer word. By 'n primêre hormoonafwyking is die fout geleë in die klier wat betrokke is by hormoonproduksie. Indien 'n ander proses egter daarby betrokke is, word van 'n sekondêre afwyking gepraat. Laasgenoemde het veral betrekking op defekte van die hipofise (pituïtêre klier), waar die hormone afgeskei word wat die produksie van ander hormone stimuleer. 

In die hormoonbalans speel die sogenaamde terugvoermeganisme dikwels 'n belangrike rol. Hierdie meganisme berus daarop dat hormoon A die sintese van hormoon B stimuleer, terwyl B die sintese van A sal rem. Sodoende word verseker dat A en B altyd in 'n sekere ewewig met betrekking tot mekaar voorkom. In gevalle waar hormoonafwykings voorkom, kan die aard van die versteuring dikwels geïdentifiseer word deur die terugvoerreaksie van buite af te beïnvloed. Wanneer hormoon A toegedien word en daar word meer van hormoon B geproduseer, dui die stimulasietoets daarop dat die B-produserende klier normaal werk. As hormoon B toegedien word en die sintese van A word daardeur gerem, dui dit daarop dat die A-produserende klier normaal reageer op die terugvoerreaksie. 'n Gewas of ander defek in hierdie klier sou 'n versteuring van die remmingstoets meegebring het. Dit is dikwels moeilik om die aanwesigheid van die hormone self in die bloed aan te dui. In sulke gevalle word metaboliese afbraakprodukte van die hormoon in die bloed of urine geanaliseer. 

Hipertiroïdisme is 'n toestand wat gekenmerk word deur ooraktiwiteit van die skildklier. In hierdie toestand word daar te veel van die skildklierhormoon tiroksien afgeskei. Hierdeur word die metaboliese tempo van die liggaam verhoog en pasiënte met dié siekte is gejaag, sweet baie, het 'n vinnige polsslag, verloor massa en het las van diarree.

Die siekte het sy oorsprong daarin dat te veel van die tiroïedstimulerende hormoon (TSH) in die hipofise gevorm word. Ander stowwe kan egter ook die skildklier aktiveer, soos byvoorbeeld die langwerkende tiroïedstimuleerder (LATS), 'n gammaglobulien met 'n struktuur baie soos dié van 'n teenliggaam. 

'n Ander siekte wat met hipertiroïdisme geassosieer word, is die sogenaamde Basedow se siekte. Dit word gekenmerk deur 'n abnormale uitpeuling van die oë (eksoftalmos). 

Behandeling van hipertiroïdisme-geassosieerde siektes berus op medisyne wat skildklieraktiwiteit onderdruk of op die verwydering van 'n deel van die skildklier. 

'n Tekort aan skildklierhormone (hipotireose) kan te wyte wees aan 'n tekort aan die tiroïedstimulerende hormoon (TSH), of dit kan dui op onvoldoende skildklierwerking. Hipotireose lei tot miksedeem, 'n siekte wat gekenmerk word deur 'n algemeen verspreide onderhuidse ophoping van vloeistof in die sellulêre weefsels. Ander simptome van hipotireose is 'n stadige pols, traagheid, 'n droë vel, oormassa en hardlywigheid. 'n Aangebore vorm van hipotireose wat tot vertraagde liggaamlike ontwikkeling by kinders lei, staan bekend as kretinisme. 

Net soos by hipertiroïdisme is die skildklier by hipotireose dikwels vergroot. So 'n kropgeswel (struma) kom voor in gevalle waar die hipofisehormone die skildklier herhaaldelik bly aktiveer sonder dat die skildklier 'n genoegsame hoeveelheid hormoon kan produseer. 'n Tekort aan skildklierhormone kan deur middel van medisyne, veral deur die toediening van tiroksien, verlig word. 

" "'n Tekort aan paratormoon, 'n hormoon van die paratiroïedklier, lei tot 'n toestand wat as hipoparatiroïdisme bekend staan. Dié toestand word gekenmerk deur 'n afname in die hoeveelheid kalsium in die bloed. Dit lei daartoe dat die spiere en senuwees oorgevoelig word vir prikkelings, wat spierkrampe en spastiese sametrekkings (tetanie) tot gevolg het. Paratormoon is net in beperkte omstandighede geskik as 'n medisyne en om dié rede word veral kalk en vitamien D gebruik om die kalsiumtekort aan te vul. Hiperparatiroïdisme, dit wil sê 'n oormaat paratormoon, kom ook voor. Kenmerke van dié siekte is dat te veel kalsium aan die beenstelsel onttrek word. Hierdeur word die bene sagter en breek hulle maklik. Die verhoogde kalsium in die bloed lei tot spierverslapping en gee ook aanleiding tot nierstene.

'n Oormatige produksie van die hormone van die bynierskors kan lei tot Cushing se siekte. Dit word gekenmerk deur 'n abnormale vetophoping in die liggaam, hoë bloeddruk en verswakking van die spier- en beenstelsel. Dieselfde simptome word waargeneem by pasiënte wat met bynierskorshormone, soos kortisoon, behandel word. In sommige gevalle is slegs die mineralokortikoïede in oormaat aanwesig en dit gee veral aanleiding tot verhoogde bloeddruk (Conn se sindroom). 

Soms is die derde groep van bynierskorshormone, die androgene, in oormaat aanwesig. Dit kan ontstaan as gevolg van 'n aangebore ensiemafwyking. By seuns kan dit aanleiding gee tot vervroegde puberteit en by meisies tot die ontwikkeling van sekere manlike kenmerke (virilisme). Pasiënte met 'n tekort aan hierdie hormone ondervind oormatige soutverlies, vermoeidheid, lae bloeddruk en 'n swak weerstand teen siektes. Ook kan daar 'n toestand ontwikkel wat as Addison se siekte bekend staan en waarvan die simptome 'n bruin pigmentasie van die huid en slymvliese is. Dit word veroorsaak deur 'n pigmentstimulerende hormoon wat deur die hipofise afgeskei word en waarvan die produksie normaalweg gerem word deur 'n hormoon van die bynierskors. Dié siekte kan behandel word deur die hormone as medisyne toe te dien.

Wanneer daar by seuns te min gonadotrope hormone deur die hipofise uitgeskei word, het dit verminderde sekresie van die geslagshormone tot gevolg

(hipogonadisme). Dié probleem kan lei tot onderontwikkeling van die testis en gebrekkige geslagsontwikkeling. Indien daar in 'n stadium ná puberteit te min van die hormone geproduseer word, kan dit aanleiding gee tot simptome soos 'n afname in die geslagsdrang, veranderings in die stemtoon en haargroei op die liggaam. Dié hormoontekort kan met behulp van medikasie aangevul word. By meisies het 'n tekort aan geslagshormone 'n soortgelyke remmende uitwerking op die geslagsontwikkeling en op aspekte soos menstruasie. As die tekort aan vroulike geslagshormone later voorkom, kan menstruasie verdwyn en kan 'n mate van virilisme voorkom. In die oorgangsjare (menopouse) speel hierdie prosesse 'n veel minder belangrike rol. Vroulike hormone word, ook waar nodig, as medisyne gebruik om die tekort aan te vul. 

Die bekendste siekte is suikersiekte of diabetes mellitus, wat die gevolg is van 'n tekort aan of 'n gebrek in die werking van insulien. Die hormoon se primêre funksie is om die seldeurlaatbaarheid vir glukose te verhoog en 'n gebrek daaraan het tot gevolg dat glukose moeilik opgeneem word. Dit gee aanleiding tot 'n hele reeks metaboliese versteurings met betrekking tot die afbreek van stowwe soos glikogeen, vette en proteïene. Een van die kenmerke van die siekte is juis massaverlies. Dié siekte is dikwels oorerflik. Die behandeling vereis gewoonlik 'n spesifieke dieet met of sonder insulien as medikasie. 

Afwyking van die produksie van die hipofisehormone ACTH, TSH, LH en FSH het ŉ direkte invloed op die hormoonproduksie in onderskeidelik die bynierskors, skildklier en geslagsorgane. Oormatige produksie van die groeihormoon, wat deur die hipofisevoorlob afgeskei word, lei by kinders tot reusegroei, terwyl dit by volwassenes lei tot die oormatige groei van liggaamsdele soos die voete, hande, neus, tong en lippe. Dit kan ook tot 'n verdikking van die huid en 'n vergroting van inwendige organe aanleiding gee.

'n Tekort aan groeihormoon by kinders veroorsaak dwerggroei. Op 'n latere leeftyd het dit minder ernstige gevolge. 'n Ander siektetoestand word veroorsaak deur 'n tekort aan ADH, die antidiuretiese hormoon. Dit lei daartoe dat wateruitskeiding deur die niere nie gerem word nie. 

Die siektetoestand wat hiermee gepaard gaan, staan bekend as diabetes insipidus en word gekenmerk deur oormatige urineproduksie, tot 15 liter per dag. 

'n Verdere siektetoestand, bekend as Simmonds se siekte, kan voorkom in gevalle waar die hipofise deur beskadiging, infeksiesiektes of ander oorsake heeltemal buite werking gestel is. Dit beïnvloed alle hormoonproduksies in die liggaam en veroorsaak vervroegde seniliteit. Dit word behandel deur sover moontlik alle hormone as medisyne toe te voeg.



</doc>
<doc id="129634" url="https://af.wikipedia.org/wiki?curid=129634" title="Temple Church">
Temple Church

Die Temple Church ("Tempelkerk") is 'n laat 12de eeuse kerk in die "City of London", die historiese middestad van Londen, geleë tussen Fleet Street en die Teemsrivier en naby die Temple-moltreinstasie. Die kerk is oorspronklik deur die Orde van die Tempeliers, die monniksorde wat Christelike pelgrims in die 12de eeu op hul pad na Jerusalem en terug huis toe beskerm het, as hul Engelse hoofkwartier gebou en op 10 Februarie 1185 deur Heraclius, die Latynse Patriarg van Jerusalem, ingewy. Gedurende die regentskap van koning Jan (1199−1216) het dit as koninklike tesourie gedien, onder meer vanweë die Tempelridders se sakebedrywighede as internasionale finansiers.

Temple Church is as 'n ronde kerkgebou ontwerp, 'n argitektoniese kenmerk wat dit met ander Tempelridder-kerke deel as simboliese verwysing na die heiligste plek in die wêreld van Kruisvaarders, die ronde Kerk van die Heilige Graf in Jerusalem, en versier met 13de en 14de eeuse steenstandbeelde. Gedurende die Tweede Wêreldoorlog is die kerk deur Duitse lugaanvalle ernstig beskadig, maar sindsdien grotendeels herbou en gerestoureer.

Vandag is Tempel Church 'n Anglikaanse kerk as privaat kapel in gemeenskaplike besit van die sogenaamde "Inner Temple and Middle Temple Inns of Court", die Londense hoofkwartier van Engeland se regslui, waar kerkdienste volgens die Kerk van Engeland se "Book of Common Prayer" gehou word. Koorsang deur Temple Church se eie koor, Temple Church Choir, neem 'n belangrike plek in eredienste in. Twee professionele ensembles, die "Temple Singers" en "Temple Players", is eweneens aan die kerk verbonde.



</doc>
<doc id="129637" url="https://af.wikipedia.org/wiki?curid=129637" title="Peet Malan">
Peet Malan

Ds. Petrus Jacobus Malan (noemnaam Petrus of Peet, Pietermaritzburg, Natal, 26 Maart 1934 – Winklespruit, Natal, 5 Julie 1977 was tussen 1961 en sy dood in die ouderdom van 43 jaar predikant in drie gemeentes van die Gereformeerde Kerk (GKSA).

Ds. Malan was een van vier kinders, drie seuns en ’n dogter. Sy oudste broer, dr. C.J. Malan, is reeds in 1955 in die gemeente Krugersdorp-Wes bevestig, het daarna nog vyf gemeentes bedien en in 1994 sy emeritaat aanvaar. Hy het omstreeks 2017 nog hulpdiens in die Gereformeerde kerk Kleinmond verrig. Hul ander twee sibbes was Jacobus en Leonie.

Die gesin het in 1937 na Johannesburg verhuis, waar ds. Malan eers die Laerskool Jubileum in Mayfair-Wes bygewoon het en daarna aan die Hoërskool D.F. Malan in Crosby gematrikuleer het, sowat vyf jaar voor die operasangeres Marita Napier, toe nog Marita Jacobs.

Nadat hy in 1960 sy teologiese studie aan die Teologiese Skool Potchefstroom voltooi het, is hy in 1961 in sy eerste gemeente, Noordrand, bevestig. Sy en sy vrou, Mienie Geyer, ’n onderwyseres met wie hy in sy eerste jaar in die bediening getroud is nadat hulle jare lank ’n studenteverhouding gehad het, sê eerste pastorie het op die hoek van ’n blomplaas gestaan. Van sy eerste gemeente was hy ook die eerste predikant, want Noordrand het pas op 27 November in die vorige jaar afgestig van Florida, Krugersdorp en Linden. Sy uitgestrekte arbeidsveld het gestrek van Fairland af oor Honeydew tot anderkant Lanseria by Renosterspruit en daarvandaan tot by die Sterkfonteingrotte, alles noord van die Wes-Rand. Die gemeente het omtrent om die helfte uit lidmate van Florida en Krugersdorp bestaan. Die twee groepe was gekonsentreer onderskeidelik by Wilgespruit en Muldersdrift. Noordrand het 'n kerkgebou by Wilgespruit van Florida geërf wat vir buitedienste en katkisasie gebruik is. 

Vyf jaar later het ds. Malan ’n beroep aangeneem na die kombinasie Dordrecht-Indwe, waar hy op 28 Augustus 1966 bevestig is en 10 jaar lank gewerk het. So kon hy Dordrecht se eeufees op 6 Maart 1969 meemaak. Hy is op 4 Maart 1967 tot sameroeper van die Historiese Kommissie benoem wat, benewens die opdrag om stof en foto's te versamel vir die Eeufeesgedenkboek, ook as Reëlingskommissie van die eeufees aangestel is. 

In 1976 het die gesin, wat aangeroei het tot vier kinders, Jaco, Johan, Annalie en Marius, na die gemeente Ficksburg verhuis, maar net vir 18 maande, want op 5 Julie 1977 is ds. Malan oorlede terwyl hy en sy gesin vakansie aan Natal se Suidkus gehou het. Hy het blykbaar verdrink.

Ds. J. Venter skryf in die "Almanak" van die GKSA vir 1977: "Ons dink met groot dankbaarheid terug aan die mooi werk wat ds. Malan deur God se genade verrig het. Werk wat hy met die uiterste getrouheid en nougesetheid gedoen het. Hy was ’n stil soort mens maar tog (aan) die voorpunt om leiding te gee op die kerklike en kulturele akker. Daarby was hy steeds student en besig met sy Th.M.-graad. Ons het as studentemaats ’n lojale vriend begrawe; iemand wat altyd intens belang gestel het in die wel en wee van sy naaste."

Volgens oorlewering het die lidmate van die ander kerke in sy dienstyd op Dordrecht gesê: "Wys my 'n Christen en ek wys julle ds. Malan."



</doc>
<doc id="129640" url="https://af.wikipedia.org/wiki?curid=129640" title="Pietertjie van der Walt">
Pietertjie van der Walt

Ds. Pieter Willem van der Walt (onbekend – 18 Junie 1977) was van 1938 tot 1969 predikant van die Gereformeerde kerk Brits, een van die min predikante in die Gereformeerde Kerk wat sy hele bedieningstyd in een gemeente deurgebring het. Van die ander wat ook net een werkkring gehad het, was ds. H.J.R. du Plessis van 1907 tot 1954 predikant van Erasmus (later Bronkhorstspruit genoem), sowat 47 jaar, ds. H.J. Venter van 1923 tot 1960 predikant van Waterberg, sowat 37 jaar en sy voorganger en swaer, ds. J.P. van der Walt van 1909 tot 1922, sowat 13 jaar. 

Van der Walt is gebore in die Noordoos-Kaap en het waarskynlik grootgeword op die plaas Balclutha in die distrik Elliot. Sy vrou, Sussie van der Walt, was 'n boorling van die distrik Bethal en het grootgeword op die plaas Beginsel. Sy is gebore op 5 Desember 1910 en was die suster van prof. Sarel van der Walt. Sussie van der Walt is oorlede op 18 Mei 2006 in die ouderdom van 95 jaar. Albei is begrawe in die Langberg-begraafplaas, Brits. Die egpaar het drie kinders gehad: Jan, Pieter ('n dokter en in 'n stadium orrelis van die Gereformeerde kerk Springs-Oos) en Anelda.

Ds. Van der Walt se bevestiging as eerste predikant van Brits was 'n groot dag vir die gemeente, en nog groter vir hom as jong man wat reeds sewe jaar vantevore sy studie voltooi het en beroepbaar gestel is, maar in die hartjie van die Groot Depressie. Ds. P.J. Venter skryf in ds. Van der Walt se lewensberig in die GKSA se "Almanak" vir die jaar 1978: "Ek het hom ongeveer in die helfte van daardie 'wagtyd' leer ken en het hom toe al leer waardeer vir die taaie, hoopvolle volharding: Dit vra mos werklik roepingsbewustheid, onwrikbare sekerheid om te bly wag dat die inwendige roeping verseël word deur die uitwendige."

Ds. Van der Walt was 31 jaar lank aan dieselfde gemeente verbonde om te deel in al die lief en leed van sy lidmate. Hy het hulle kinders gedoop, by hom het hulle belydenis afgelê, hy het hulle getrou en weer van hul kinders gedoop, saam met hulle by die siek- en sterfbed en oop graf gestaan. Ds. Venter skryf: "Daar het besonderse bande ontstaan – so innig en teer. Hierdie dinge het weer na vore gekom met sy begrafnis op 22 Junie 1977."

In die breëre kerkverband het ds. Van der Walt sy deel gedoen. Twintig jaar lank was Brits die korresponderende kerkraad van die Klassis Rustenburg, ’n taak wat hoofsaaklik die predikant se werk was. Meermale was hy saam met ander broeders visitator. Van 1952 tot 1970 was hy een van die deputate van die sinode vir die hersiening van die melodieë van die Psalms.

Ds. Venter skryf: "Ons sal hom onthou as 'n man klein van postuur, stil van aard, maar 'n man uit een stuk, wat na 'n pynlike siekbed wat maande lank geduur het op 18 Junie 1977 oorgegaan het na die triomferende kerk."



</doc>
<doc id="129641" url="https://af.wikipedia.org/wiki?curid=129641" title="G.P.L. van der Linde">
G.P.L. van der Linde

Prof. dr. Gerhardus Philippus Leonardus van der Linde (20 Oktober 1920 – 6 Maart 2001) was van 1945 tot 1975 in vier gemeentes van die Gereformeerde Kerk (GKSA) en daarna tot 1985 sowat 10 jaar lank professor aan die Teologiese Skool Potchefstroom. 

Prof. Van der Linde het 'n sterk roepingsbesef gehad, skryf prof. Lambertus Floor in sy lewensberig in die GKSA se "Almanak" vir die jaar 2002. "Hy het hom in sy amp, eers as predikant en later as professor, as geroepe dienskneg van Christus beskou wat sy roeping moes volvoer ongeag die gevolge wat dit vir hom as persoon ingehou het." 

 

Prof. Van der Linde is in 1945 in Zeerust in sy eerste gemeente bevestig. Sy arbeidsterrein was baie groot: uitgestrekte gebiede van die Verre Wes-Transvaal en die mees noordelike gebiede van die Kaapprovinsie, albei streke wat sedert 1994 deel vorm van die provinsie Noordwes. Selfs die hele Suid- en Noord-Rhodesië was sy arbeidsterrein. Ná sowat vier jaar het hy ’n beroep na die Gereformeerde kerk Aliwal-Noord aangeneem en daar gebly tot hy in 1955 ’n beroep aangeneem het na die Gereformeerde kerk Alberton aan die Witwatersrand, sy eerste stadsgemeente. 

Weer het hy nie lank gebly nie, want in 1958 neem hy ’n beroep aan na die Vrystaatse hoofstad as predikant van die Gereformeerde kerk Bloemfontein, destyds ’n groot en belangrike gemeente met ’n sieletal van meer as 1 150. Al was daar destyds nog net vier Gereformeerde kerke in die Rosestad, was hul gesamentlike sieletal van 3 661 in 1958 meer as 2017 se 2 200 in sewe kerke. In Bloemfontein, waar hy 17 jaar predikant was, het hy hom sterk beywer vir onderwys- en kultuurbelange. In hierdie tyd as predikant en daarna as professor het hy ’n belangrike rol gespeel in nasionale sinodes en algemene sinodes. Ook in die buiteland het hy sy Kerk verteenwoordig.

Prof. Lambertus Floor skryf in prof. Vander Linde se lewensberig: "(Hy) was by uitstek die man van die kerkreg en die kerklike tug. Hy het heelwat daaroor geskryf en hy moes so dikwels kerkrade adviseer en op sinodes leiding gee. Calvyn het gesê: "Jy moet in die kerk van die Here, in jou amp, in jou bediening, in jou optrede 'n man wees van strenge barmhartigheid en barmhartige gestrengheid." So het ek (prof.) Van der Linde geken en gewaardeer. Streng, regverdig, 'n man met 'n groot regverdigheidsgevoel, maar daarby o, so mild en barmhartig. Sommige mense het alleen teen sy gestrengheid vasgekyk. Maar dit berus op 'n oppervlakkige waarneming. Hoor maar by sy oudlidmate in Zeerust, Aliwal-Noord, Alberton, Bloemfontein. Of gesels met sy oudstudente. Hulle eerste reaksie was dikwels: '’n Kwaai professor daardie.' Maar later, hoe lief het hulle hom gekry! Hoe dikwels is hy nie gevra om hulle in die amp te bevestig nie. Hy was streng, alte seker, maar tegelyk ook barmhartig." 

Prof. Floor skryf prof. Van der Linde het groot voorkeur aan reeksprediking gegee. Daarvan is sy preekbundel, "Hoe lank, o Here!", 'n goeie voorbeeld. Sy groot verdienste as professor het volgens Floor veral daarin gelê dat hy "die koninkryk van God as grondslag vir die kerkreg aangedui het. In sy boek "Die Kerkorde, 'n Verklaring van die Gereformeerde Kerkorde", het Van der Linde dit helder en sistematies uitgewerk. Gereformeerde teoloë in die buiteland, soos profes-sor Van 't Spijker en professor Kamphuis, het met verwondering en met dankbaarheid daarvan kennis geneem." 

In sy publikasies, sy adviese en sy onderrig aan die studente, skryf prof. Floor, het Van der Linde "telkens en telkens opnuut die klem gelê op die heiligheid van die amp. Die ampte, of anders gestel die dienste in die kerk, het hy voortdurend vanuit 'n deeglike, Skriftuurlike uitgangspunt benader. Bekend was sy gesegde: 'Die Here gebruik die dienste wat Hyself ingestel het om sy kerk te bou en nie allerhande wêreldse middele nie.'" 

Prof. Floor onthou hoe hy en prof. Van der Linde ná aftrede gereeld een maal per week by mekaar gekuier het. "Wanneer ek van 'n preekbeurt of 'n lesing in 'n bepaalde gemeente teruggekom het en van my ervarings vertel het, het (porf.) Van der Linde altyd twee vrae gevra: 'Doen die dominee nog huisbesoek?' en: 'Word daar nog uit die Kategismus gepreek?'" . . . Hierdie twee sake het Van der Linde as basiese vereistes vir gemeente-opbou gesien."



</doc>
<doc id="129644" url="https://af.wikipedia.org/wiki?curid=129644" title="Springbokvlakte-myn">
Springbokvlakte-myn

Die voorgestelde Springbok Flats-myn sal geleë wees naby "Settlers" op die Springbokvlakte in die suide van Limpopo, Suid-Afrika. Die "Springbok Flats" hulpbron verteenwoordig een van die grootste uraan reserwes in Suid-Afrika met geskatte reserwes van 195 miljoen ton erts met 'n gradering van 0.042% uraan.

Behalwe uraan, bevat die hulpbron gebied van 57,000 ha  beduidende neerslae van steenkool en kooks steenkool. Die ontwikkeling van die uraan myn met 'n produksie kapasiteit van 2 miljoen lb per jaar van UO, sal ook in staat stel om krag generasie van meer as 600 MW by 'n verwagte 32 c/kWh as 'n byproduk van die proses. 


</doc>
<doc id="129647" url="https://af.wikipedia.org/wiki?curid=129647" title="Hakea">
Hakea

Hakea is 'n genus van plante wat hoort tot die familie Proteaceae. In Suid-Afrika is die plant ‘n aggressiewe indringerplant. Dit verdring die inheemse plantegroei. Die rede daarvoor is hakea se besondere vermoë om by veranderende omstandighede aan te pas, mededinging deur ander plante te oorleef en die afwesigheid van sy natuurlike vyande.

Die Proteaceae-familie bestaan uit meer as ‘n duisend spesies. Dit word in twee subfamilies verdeel, naamlik die Proteaceae en die Grevilloideae. Hakea is deel van laasgenoemde. Die genusnaam Hakea behoort aan ‘n groep van ‘n honderd spesies immergroen plante inheems in Australië. Dit dra die naam van die Duitse plantkundige baron Christian Ludwig von Hake (1745–1818). Weens een van die plant se opvallendste eienskappe staan die struik ook bekend as naaldeboom of speldboom. Met Wet 42 van 1937 is drie van die spesies in Suid-Afrika tot onkruid verklaar, naam "Hakea gibbosa", "Hakea sericea" en "Hakea drupaceae".

Baron Carl von Ludwig het in 1838 in sy tuin Ludwigsburg in Kaapstad vermoedelik H. sericea en H. gibbosa aangeplant. John Montagu het hakea gebruik om die sandduine van die Kaapse Vlakte te stabiliseer. Teen 1875 is hakea gereeld gebruik as heinings om diere uit jong denneplantasies te hou. Groot hoeveelhede hakea is deur kwekerye verkoop. Rondom 1890 is daar selfs pryse uitgeloof aan grondeienaars wat die struike aanplant. H. gibbosa is teen 1910 as vinnig-groeiende vuurmaakhout by Caledon aangeplant. By Wolseley is H. sericea as vuurmaakhout in die rosyntjiebedryf gebruik. Reeds teen 1825 was boere in die Knysna-omgewing al ongerus oor die indringerige geaardheid van H. sericea.

In Suid-Afrika verskil hakeaplante van die hakeaplante in Australië. Daar is die plante inheems en boonop skaars, die saailinge ontkiem moeilik, die bloeiseisoen is kort en die meeste van die blommetjies word nie bevrug nie. In Suid-Afrika is daar goeie redes waarom die plant so welig groei dat dit in ‘n onkruid ontaard het. Hier lewer die hakea besonder groot hoeveelhede sade waarvan ‘n besonder hoë persentasie ontkiem en die ontkieming vind vinnig plaas. Die plant is droogtebestand en het hier geen natuurlike vyande nie. Die harde vrug bied goeie beskerming aan die sade. Tans is ‘n halfmiljoen hektaar daarmee besmet. Hakea groei maklik in ons mineraalarm grond omdat sy aangepaste proteoïde wortels meer voedingstowwe kan opneem. Die sade bly aan die plant hang vir die hele lewe van die plant. Dit kan dus vir ‘n 30 jaar so wees. Sterf die plant word alle sade tegelykertyd vrygestel. Saadvreters (soos muise en voëls) kan nie die groot hoeveelheid saad so gou baasraak nie en dus ontkiem die baie sade. Hakea neem tans baie nuttige landbougrond in en daarby neem hakea ook nog so baie water op dat dit die hoeveelheid water wat afloop na die rivier en damme aansienlik verminder. Brande in die digte hakeabosse dra by tot gronderosie. Die digte hakeabosse teen moeilik bereikbare steil hellings en in diep klowe is nie alleen ‘n brandgevaar nie, maar is weens die ontoeganklikhied ook nie as brandhout benutbaar nie.

Meganiese bestryding van hakea behels die uitroeiing met kapmesse, sae, bossiekappers en beheerde brande. Hierdie metode is arbeidsintensief en min grondeienaars beskik oor genoeg kapitaal en mannekrag om die bosse hakea op hul eiendomme uit te roei. Brande vernietig boonop die fynbossaadbank, termietneste en insekte wat sou kon help om die hakeasade te vernietig.

Dit is nie ‘n baie arbeidsintensiewe metode nie en groot gebiede besmet met hakea kan maklik en vinnig behandel word. Alhoewel dit ‘n duur bestrydingsmetode is, is dit dalk op die lange duur goedkoper as meganiese beheer. Die meeste onkruiddoders kan egter nie in hierdie proses gebruik word nie omdat die chemiese stowwe die fynbos beïnvloed en die afloopwater na die damme besmet.

Biologiese bestryding is die bestryding van een organisme (die plaag: hakea) deur middel van ‘n ander organisme (‘n natuurlike vyand). Hierdie metode sal nie die algehele uitwissing van hakea tot gevolg hê nie, maar wel die herstel van die natuurlike balans in die natuur. Biologiese bestryding speel dus ‘n aanvullende rol in die bekamping van hakea. Boonop is dit ‘n baie skoon metode wat geen newe-effekte het nie. As die natuurlike vyand eers gevestig is, gaan dit vanself voort en benodig geen instandhouding nie. Ook kan dit maklik op moeilik bereikbare berghellings en in klowe bebruik word. Op die lange duur is dit die goedkoopste metode van hakea-bestryding. Drie insekvyande van syerige hakea (H. sericea) is uit Australië ingevoer en hier gevestig, naamlik (a) die hakea-vrugtesnuitkewer, Erytenna consputa, (b) die hakea-saadmot, Carposina autologa en (c) die hakea-blaarsnuitkewer, Cydmea binotata. Hierdie drie insekte is glad nie in kompetisie met mekaar nie. Hulle val onderskeidelik slegs die vrugte, saad en blare van die hakea aan. In 1978 is ’n siekte by syerige hakea ontdek wat deur ‘n swam Colletotrichum gloesporioides veroorsaak word. Daar is bevind dat jong sappige groeipunte van die hakea besonder kwesbaar is vir die swam en dat proteas juis daarteen bestand is. Biologiese beheer moet verkieslik saam met meganiese en chemiese beheer toegepas word om die verspreiding van hakea te rem.



</doc>
<doc id="129648" url="https://af.wikipedia.org/wiki?curid=129648" title="Dulcie Howes">
Dulcie Howes

Dulcie Joyce Lind Howes (3 Desember 1908 – 19 Maart 1993) was ŉ Suid-Afrikaanse ballerina en balletpionier. Tot op 16 jaar het sy balletklasse by Helen Webb ontvang waarná sy Engeland toe is en verdere opleiding by Margaret Craske, Thamar Karsavina, Ninette de Valois en Elsa Brunelleschi ontvang het. Ná voltooiing van hierdie studie het sy saam met die legendariese Anna Pavlova deur die Europese vasteland getoer. 

Ná haar terugkeer na Suid-Afrika het Dulcie Howes 'n balletskool in Rondebosch geopen. In 1932 het prof. W.H. Bell haar versoek om hoof te word van die nuwe balletdepartement van die Suid-Afrikaanse Musiekkollege, wat 'n afdeling van die Universiteit van Kaapstad was, en in dié hoedanigheid het sy balletproduksies in die Kleinteater die lig laat sien. 

Dié balletskool, met Howes aan die hoof, het begin met 60 studente, en die Universiteit van Kaapstad het die tweede plek ter wêreld geword waar 'n graad in ballet verwerf kon word. Die universiteit het ook 'n balletgeselskap tot stand gebring wat landwyd toere onderneem het. In 1949 het die gevierde Alicia Markova en Anton Dolin saam met dié geselskap gedans – ŉ aanduiding van die aansien wat die groep toe reeds geniet het. 

Dulcie Howes, wat Engeland gereeld besoek het om aanvullingskursusse te volg, het tydens die besoeke vir Sadler's Wells balletproduksies behartig. Sy het ook 'n groot rol gespeel in die Universiteit van Kaapstad se balletgeselskap ten opsigte van die bestuur, reklame, kostuums, dekor, produksie en choreografie. 

Mej. Howes het haar deur die jare onvermoeid beywer vir die bevordering van die Universiteit se balletgeselskap in die besonder en vir ballet in Suid-Afrika in die algemeen. 

Teen die middel van die vyftigerjare het sy reeds 25 ballette geskryf, waarvan haar "Vlei Legend" bekroon is. In Julie 1954 het sy 'n Sertifikaat van Verdienstelikheid en 'n geldelike toekenning ontvang "vir haar lang en uitsonderlike dienste aan die ballet".

Onder haar leiding is talle plattelandse toere onderneem en sy het ook van haar dansers oorsee gestuur om in beroemde geselskappe te dans. Verskeie studente van die balletskool het internasionaal beroemd geword en beklee tans belangrike poste op die internasionale ballettoneel: David Poole, Pamela Chrimes en John Cranko is maar drie van 'n hele aantal. 

Vroeg in die sestigerjare is die Universiteit se balletgeselskap by KRUIK (Kaaplandse Raad vir die Uitvoerende Kunste) ingelyf. Vir Dulcie Howes was dit net nog 'n stap in die rigting van 'n nasionale balletgeselskap, wat haar eintlike lewensideaal vir ballet in Suid-Afrika gebly het.



</doc>
<doc id="129649" url="https://af.wikipedia.org/wiki?curid=129649" title="Aldous Huxley">
Aldous Huxley

Aldous Huxley (26 Julie 1894 – 22 November 1963) was 'n Engelse skrywer wat hoofsaaklik romans en essays geskryf het, en wat in veral die twintiger- en dertigerjare baie invloed gehad het. Hy het ongeveer 50 boeke geskryf, waarvan "Crome Yellow", "Point Counter Point" en "Brave New World" die bekendste was.

Aldous Leonard Huxley kom uit 'n beroemde familie. Sy oupa T.H. Huxley was 'n vooraanstaande Darwinis, en sy broer, Julian Huxley, het as bioloog uitgeblink. Aldous Huxley is op 26 Julie 1894 in Godalming, Surrey, gebore, was in Eton op skool en het aan Oxford studeer. Sy eerste digbundel het in 1916 verskyn. Tot met sy dood in 1963 het hy meer as 50 boeke gepubliseer: romans, digbundels, kortverhaalbundels, essays, biografieë en toneelstukke.

Huxley was 'n deskundige op talle terreine, soos blyk uit sy kritieke en essays oor die letterkunde, skilderkuns, musiek, filosofie, godsdiens, psigologie en natuurwetenskappe. Hy het in die eerste oor idees geskryf, waarvan sy romans nie minder gehad het as sy essays nie. Sy romans pas dus goed in die Engelse tradisie van die "novel of ideas", waartoe ook die romans van H.G. Wells en G.K. Chesterton gereken word.

In 1921 het Huxley se eerste roman, "Crome Yellow," verskyn. Dié werk het hom baie gewild onder die jonger geslag van die twintigerjare gemaak. Dit is sy lugtigste boek; dit beskryf die gebeurtenisse en gesprekke tydens 'n geselligheid. Huxley sit sy eie idees deur die romanfiguur se gesprekke uiteen. Die hooffiguur is 'n skeptiese jong man wat moeite ondervind om seks en romantiese liefde bymekaar te bring. Soortgelyke hooffigure kom dikwels in Huxley se werke voor, soos byvoorbeeld in sy tweede roman, "Antic Hay" (1923). Dié boek is ietwat ernstiger as die vorige een – met sommige komiese dele wat uit pas met die res van die boek is. Wat karakteruitbeelding betref, is dit egter miskien Huxley se beste werk. Hy beskryf dikwels bestaande persone, en 'n aantal van Huxley se kunstenaarsvriende kan in hierdie beskrywings herken word. "Those Barren Leaves" (1925) bestaan weer eens hoofsaaklik uit gesprekke wat tydens 'n geselligheid gevoer word. Hierin beskryf Huxley seks ook as 'n noodsaaklike kwaad en kies die hoofkarakter uiteindelik 'n asketiese lewe: hy gaan op 'n berg mediteer. Huxley het dié rigting self later in sy lewe ingeslaan. Dit is egter voorafgegaan deur ’n periode waarin hy met die skrywer D.H. Lawrence bevriend was. Lawrence het geglo dat die mens volgens sy instinkte moet handel, 'n siening wat 'n tyd lank deur Huxley onderskryf is. Uit dié periode dateer "Point Counter Point" (1928) waarin Lawrence duidelik in die karakter van Mark Rampion herken kan word. Dié roman is somberder as die vorige en taamlik baie geweld kom daarin voor. Wat skryftegniek betref, is dit Huxley se mees ambisieuse boek. Hy pas hierin 'n metode toe wat aan die musiek ontleen is: soos wat daar in musiek verskillende melodieë tegelykertyd voortgebring kan word wat nogtans as 'n klankeenheid waargeneem word, word die lewens van verskillende karakters tegelykertyd gevolg en word daar plotseling van die een karakter na die ander oorgeskakel. Huxley het nie net aan die musiek nie, maar ook aan ander skrywers (soos Proust en Gide) bepaalde tegnieke ontleen, waardeur hy oorspronkliker voorgekom het as wat hy in werklikheid was. In sy daaropvolgende romans het hy weer die patroon van die "novels of ideas" gevolg waarin die gesprek oorheers. In sy verhale is daar dikwels 'n beter ewewig tussen handeling en gesprek.

Met "Brave New World" (1932) het Huxley sy grootste leserspubliek bereik: dit beskryf 'n skrikwekkende toekomstige wêreld waarin wetenskap en higiëne die hoogste waardes is. Die menslike vryheid word heeltemal aan bande gelê, en die owerhede verskaf verdowingsmiddels om die ontevrede mense te sus.

Ander romans van Huxley is "Eyeless in Gaza" (1936); "After Many a Summer" (1939) ; "Time Must Have a Stop" (1944) ; "Ape and Essence (1949) ; The Genius and the Gaddess (1955) ; Brave New World Revisited" (1958) en "Island (1962)."

Huxley het baie en gereeld gereis en baie daaroor geskryf. In 1947 het hy hom in Kalifornië gevestig, waar hy tot met sy dood op 22 November 1963 in Los Angeles gewoon het. In dié jare het hy al hoe meer in die mistiek geluk gesoek, waaroor hy in "The Perennial Philosophy " (1946) 'n studie geskryf het; hy het egter nooit die natuurwetenskappe verwerp nie. Hy het ook 'n paar keer aan eksperimente met meskaline deelgeneem. Oor sy ervarings hiermee, het hy in sy essays "The Doors of Perception" (1954) en "Heaven and Hell" (1956) verslag gedoen.




</doc>
<doc id="129650" url="https://af.wikipedia.org/wiki?curid=129650" title="Engelbert Humperdinck">
Engelbert Humperdinck

Engelbert Humperdinck (Duits: [ˈɛŋl̩bɛʁt ˈhʊmpɐdɪŋk]; 1 September 1854 – 27 September 1921). 'n Duitse komponis, is in Sieberg gebore en is veral vanweë sy opera "Hänsel und Gretel" ("Hansie en Grietjie") beroemd. Hy het in Keulen en München gestudeer en vroeg reeds met Wagner kennis gemaak.

Humperdinck se vroeë kom posisies is meestal vergete, maar sy onsterflikheid is verseker deur sy "Hänsel und Gretel," wat in 1893 in Weimar met die jong Richard Strauss as dirigent opgevoer is. Die opera is gegrond op die beroemde sprokie van die broers Grimm, en Humperdinck toon 'n besondere begrip vir die wêreld van die kind. 

Hoewel Wagner se invloed opvallend is, is Humperdinck se musiek baie oorspronklik, veral ten opsigte van vindingryke orkestrasie en betowerende atmosfeerskepping.

Onder sy ander operas, waarvan verskeie gekomponeer is, is "Die Königskinder" (1910) ook noemenswaardig.




</doc>
<doc id="129651" url="https://af.wikipedia.org/wiki?curid=129651" title="Adolph Jentsch">
Adolph Jentsch

Adolph Jentsch (29 Desember 1888 – 18 April 1977 ) was een van die bekendste kunstenaars in Namibië, en dié land was ook die tema van sy kuns. Hy was egter ook een van die geïsoleerdstes, soos die naam van sy ateljee aandui: "Kluisenaarshut". Ten spyte van sy afsondering het Adolph Jentsch 'n eie, onafhanklike styl ontwikkel wat hom kenmerk as 'n meester in die uitbeelding van die Namibiese landskap. Jentsch het vroeër in olieverf gewerk, maar het later feitlik net waterverf gebruik. Sy werk het ook meer abstrak geword namate hy in jare en ervaring gevorder het. Jentsch het oor 'n uitgebreide deel van Namibië gereis en gewerk. Een van sy geliefkoosde skilderplekke was Swakopmund, waar hy sy jaarlikse vakansies deurgebring het.

Adolph Jentsch is op 29 Desember 1888 in Dresden gebore, die seun van 'n hoë amptenaar van die Lutherse kerk. Hy was van jongs af aangetrokke tot die kuns en het sy kunsonderrig aan die Dresdense Akademie ontvang onder leiding van bekende kunstenaars soos Max Pechstein, George Grosz, Kurt Schwitters en Lasar Segall. Onder dié leermeesters het Jentsch 'n deeglike teken- en kleurtegniek ontwikkel waaruit sy individuele styl gegroei het. Na dié opleiding het Jentsch sy studies in Frankryk voortgesit en 'n uitgebreide reis deur Europa onderneem. Hy het 'n ruk lank in Dresden en in Boheme gewerk en redelik bekend geword. Die politieke toestand in Europa en veral Duitsland gedurende die dertigerjare was gespanne en toe Jentsch in 1938 'n uitnodiging ontvang om by 'n vriend in Namibië te gaan kuier, het hy dit aangegryp. Sedert dié "kuiertjie" het Jentsch Namibië nooit weer verlaat nie. Hy het saam met 'n egpaar Von Funcke op 'n plaas sowat 60 km vanaf Windhoek gewoon.

Jentsch was by uitstek 'n mediterende kunstenaar wat die gevoel wat 'n sekere landskap of toneel in hom opgewek het, oordra. Hy het weggeskram van die emosionele en die abstrakte en eerder gestreef na 'n soort realisme wat die uiterlike en die innerlike delikaat en rustig versoen het.



</doc>
<doc id="129652" url="https://af.wikipedia.org/wiki?curid=129652" title="John Joubert (komponis)">
John Joubert (komponis)

John Pierre Herman Joubert (20 Maart 1927 – 7 Januarie 2019) was 'n Suid-Afrikaanse komponis. Hy is in Kaapstad gebore. Van 1942 tot 1946 het hy onder prof. W.H. Bell aan die Suid-Afrikaanse Musiekkollege in Kaapstad gestudeer. Hy het later na Engeland vertrek en tot in 1950 onder Howard Ferguson aan die Royal Academy of Music in Londen gestudeer.

Joubert het hom in Engeland gevestig, waar hy in Hull lektor in musiek geword het. Sedert 1962 is hy aan die Universiteit van Birmingham verbonde.

Joubert komponeer instrumentale en vokale musiek en is die eerste komponis van 'n werklik Suid-Afrikaanse opera, "In die droogte" (1956). Sy radio-opera "Antigone" is in 1954 deur die BBC uitgesaai. In 1960 het 'n meer ambisieuse opera gevolg: "Silas Marner," gegrond op die gelyknamige roman van George Eliot. In 1969 het "Under Western Eyes," gegrond op Joseph Conrad se boek, gevolg.

Vir sy geestelike vokale musiek maak Joubert van Latynse tekste gebruik. Sy "Koorsimfonie," in 1981 voltooi, beskryf hy as "'n seereis en 'n eindpunt: 'n metafisiese reis, 'n leef-en-sterf-siklus". Die teks is gegrond op gedigte van Walt Whitman"," Roy Campbell en W.B. Yeats.

Onder die meer as 70 gepubliseerde werke is 'n aantal opdragte uit Suid-Afrika gekomponeer. Sy toonsettings van gedigte deur W.E.G. Louw en Leipoldt se "Ek sing van die wind" vorm deel van sy groot bydrae tot die kunsliedskat. Hy is op 7 Januarie 2019 oorlede.




</doc>
<doc id="129653" url="https://af.wikipedia.org/wiki?curid=129653" title="Reukwater">
Reukwater

Reukwater of parfuum (Engels: /ˈpɜːr.fjuːm/ Amerikaans: /pərˈfjuːm/; Frans: parfum) se gebruike en gesogtheid het oor die eeue toegeneem. 

Grasse, die klein Suid-Franse dorpie in Provence, word gereken as die "hoofstad" van die reukwaterwêreld. Hier is uitgestrekte blommevelde, soos laventel, jasmyn en lemoen. Die blomme, en soms ook die blare, word gepluk en na fabrieke in Grasse geneem. Hier word essensiële olies, wat die blomme hul kenmerkende geur gee, daaruit onttrek. 

Waarom is 'n klein flessie goeie reukwater dan so duur? 

Die antwoord op hierdie vraag is maklik: omdat die grondstowwe waarvan reukwater gemaak word, so duur is. Meer as honderd verkillende soorte grondstowwe word gebruik om reukwater te maak, en die flessie reukwater wat te koop is, kan maklik vyftig verskillende bestanddele bevat. Blomme, vrugte, mosse, bas, die kliere van diere en chemmikalieë is voorbeelde van grondstowwe wat gebruik word. 

Die eerste reukwaters is waarskynlik gebruik in godsdienstige plegtighede. So bv. het die ou Egiptenare geurige olies aan hul gode geoffer. Die ou Romeine was ook in besonder lief vir reukwater, en by feesmale is dikwels swerms duiwe, waarvan die vlerke met reukwater deurweek was, losgelaat om oor die gaste te vlieg. 'n Bui reukwater het dan op hulle uitgesak.

Na die val van die Romeinse Ryk het die gebruik van reukwater in onbruik verval. Die Kruisvaarders van die Middeleeue het egter van die geurige vloeistof uit die Ooste na Europa teruggebring. Vanaf die laat Middeleeue is al hoe meer reukwater gebruik. so erg het dit op die ou end gegaan dat howelinge dikwels reukwater pleks van seep en water gebruik het om onaangename geure te verdryf. Die luisterryke hof van Lodewyk XIV van Frankryk was bekend as "La Court Parfumé," hoewel dit volgens moderne standaarde ongelooflik onhigiënies was.




</doc>
<doc id="129655" url="https://af.wikipedia.org/wiki?curid=129655" title="Carl Jung">
Carl Jung

Carl Gustav Jung (Duits: [kaʁl ˈjʊŋ]; 26 Julie 1875 – 6 Junie 1961), ’n Switserse psigiater en sielkundige, word beskou as een van die grondleggers van die analitiese sielkunde. Hy het dit aanvanklik selfstandig, maar later in samewerking met Sigmund Freud, ontwikkel. Dié twee het veral oor die onbewuste met mekaar verskil. Freud het dit as ’n neweproduk van die bewussyn beskou, terwyl Jung van mening was dat die bewussyn uit die onbewuste afkomstig is. Die onbewuste omvat nie net iemand se persoonlike lewensgeskiedenis nie, maar het ook ’n "laag" wat alle mense met mekaar gemeen het: die kollektiewe onbewuste, waarvan onder meer argetipes of oerbeelde deel vorm. Hoewel verskeie van Jung se idees algemeen aanvaar word, het hy nie soveel invloed soos Freud en ander dieptesielkundiges uitgeoefen nie.

Jung word saam met Freud en Alfred Adler as die grondleggers van die dieptesielkunde beskou. By dieptesielkunde word die belangrikheid van ’n mens se onbewuste “sielslewe” beklemtoon. Dié sielslewe speel nie net ’n belangrike rol by die ontstaan van geestesteurings nie, maar is ook van waarde om die gedrag en belewenisse van gesonde mense te verstaan.

Die begrip onbewuste het nie saam met die eerste dieptesielkundes sy verskyning gemaak nie: Die filosowe Immanuel Kant (1724–1804) en Arthur Schopenhauer het vroeër reeds na die onbewuste en die mag daarvan verwys. Psigiaters kon egter eers daarin slaag om tot die onbewuste deur te dring nadat hipnotiseringstegnieke en ontwikkel is. Freud het psigoanalise uit hipnose ontwikkel; hy het egter gemeen dit is nog beter as ’n pasiënt bloot ontspan en vrye teuels aan sy gedagtes gee (vrye assosiasie) sodat onbewuste gedagtes en gevoelens na vore kon kom, as om die onbewuste deur middel van hipnose te bereik.

Jung het ook op ’n ander manier vasgestel hoe belangrik die onbewuste is. Hy het baie in spiritistiese en parapsigologiese verskynsels belang gestel. As student het hy op ’n dag gesien hoe ’n meisie tydens ’n séance in ’n beswyming raak. Dit het hom só geboei dat hy sy proefskrif daaroor geskryf het. Later het hy hom met assosiasieproefnemings besig gehou. Tydens dié ondersoeke het dit vir Jung duidelik geword dat wanneer iemand aarsel om te begin praat nadat hy ’n sekere prikkelwoord gebruik het, dit die gevolg kan wees van ’n pynlike konfrontasie met ’n onbewuste probleem. Jung was, op grond van verdere studies en publikasies op dié gebied, al ’n bekende sielkundige voordat hy in 1907 met Freud in aanraking gekom het.

Freud en Jung het vyf jaar lank nou saamgewerk. In 1912 het hulle paaie egter uiteengegaan toe Jung hom verset teen Freud se benadering dat onderdrukte seksuele probleme die belangrikste oorsaak van die meeste psigiese kwale is. Volgens Jung was dié siening eensydig en dogmaties. Die libido, volgens Freud die mens se seksuele drang, het vir Jung ’n wyer betekenis gehad: ’n algemene lewenskragtigheid wat die grondslag van alle uitinge van die lewende natuur – dus ook die mens – vorm. Jung se standpunt was dat die menslike problematiek ver bo slegs sy seksuele problematiek verhewe is. Baie probleme het betrekking op die verhouding met ander mense of op die doel van sy eie lewe en dié van ander. Volgens Jung streef die mens hoofsaaklik na selfverwesenliking. Baie raak egter in die loop van die lewe die spoor byster, en dit is derhalwe die psigiater se taak om hulle met selfverwesenliking te help. Jung se psigoterapie of behandelingsmetode was in ooreenstemming hiermee doelgerig en finaal in teenstelling met Freud se psigoanalitiese metode, wat op die oorsaak van die psigiese ontsporing, dit wil sê kousaal, gerig was.

Jung het die onbewuste nie slegs as ’n aanhangsel en verborge deel van die bewussyn beskou nie, maar as ’n ryk “moederbron” waaruit die bewussyn bloei. Die mens se bewussyn is nie net individueel nie, maar bevat dele wat alle mense gemeen het. Die lewe word volgens Jung gevoed deur die kragte van die onbewuste, waaruit nuwe insigte ontstaan en inspirasie geput word. As die bewussyn vervreemd raak van die “moederbron” van die onbewuste, ontstaan ’n hiperrasionele denkwyse waarin gevoel geen rol speel nie en wat dan uiteindelik steriel word. Die onbewuste bestaan dus volgens hom nie net uit dit wat persoonlik vergeet (onderdruk), onbewustelik waargeneem of individueel problematies is nie, maar is ook die plek waar die hele mensdom se gevoelens en denke neerslag vind: dus die kollektiewe onbewuste.

Jung het van argetipes gepraat omdat temas soos die gevoelsverhoudings tot die vader, moeder, kind, God, die duiwel en dié tussen man en vrou oral voorkom. Dit kom ook in alle kulture tot uiting deur mites, godsdienstige opvattings, kunssinnige uitings en simbole. Dieselfde motiewe word in die uiteenlopendste kulture op dieselfde manier in beelde en verhale uitgedruk. Hy het dié motiewe en beelde argetipes of grondvorms genoem. Argetipes is ’n universele predisposisie of vorm van denke en gevoel, is van nature onbewus en kan nooit bewuste materiaal word nie. Dit veroorsaak beelde en visies wat met bewuste ervarings ooreenstem.

In die argetipe van die vader word alle aspekte van die gevoelsverhouding tot die vader uitgedruk: die vader as God, as tiran, as streng maar regverdig, as genadig en as goeie versorger. Die argetipe van die moeder omvat beelde van die moeder as die universele moeder, moedergodin, vrugbaarheidsimbool, toegewyde, liefdevolle versorger, maar ook byvoorbeeld as egoïstiese moeder wat nie van haar kinders wil afsien nie, die kwaai stiefma of die dreigende moeder. Die moeder wat nie van haar kinders wil afsien nie, word in drome dikwels as ’n inkvis of as ’n spinnekop uitgebeeld; die stiefmoeder word dikwels in sprokies uitgebeeld, terwyl die dreigende moeder in kinderverhale as die wolf of heks uitgebeeld word (in die Oosterse godsdienste as die moedergodin wat kinderoffers vra).

In die onbewuste gevoelslewe van die vrou vorm die beeld van die ideale man, die Animus, onder meer as held, beskermer, minnaar en as versorgingsobjek, ook ’n argetipe. Hierteenoor is daar die argetipe van die Anima, die onbewuste beeld van die ideale vrou soos dit in die onbewuste van die man aangetref word: as minnares en verleidster, versorger en moeder, sportiewe kameraad en kind-vrou. Dan is daar ook die argetipe van die Goddelike Kind, die onbewuste beeld van die kind as nuwe lewe, geluk, en een wat heil bring, teer en deur gevare omring, maar tog lewenskragtig en tot iets groter as sy ouers bestem; miskien ’n profeet wat die mens tot selfverwesenliking sal lei.

Baie mense het Jung kwalik geneem omdat hy God ook as ’n argetipe beskou het. Jung het sy argetipe van God egter nie net as argeskepper wat buite die wêreld staan, beskou nie, maar as die God wat in elkeen aanwesig is. Anders as baie ander dieptesielkundiges het Jung ’n sterk godsdienstige inslag gehad. Hoewel hy nie ’n gelowige in die ware sin van die woord was nie, het hy baie respek gehad vir die rol wat die onderskeie soorte godsdienste gespeel het om betekenis aan mense se lewens te gee.

Net soos Freud het Jung drome ook as die beste manier beskou om tot die onbewuste deur te dring (die "koninklike weg" na die onbewuste). Ander uitdrukkingsmetodes soos tekeninge, musiek en dans kan ook as uitings van probleme in die onbewuste gevoelswêreld beskou word. Volgens Jung hoef ’n droom nie net op grond van die vrye assosiasies van die dromer vertolk te word nie, maar kan die toehoorder, byvoorbeeld die psigoterapeut, se assosiasie ook help om die droom te vertolk. Die psigoterapeut kan op grond van sy kennis vasstel of ’n bepaalde droombeeld net ’n uitbeelding van die dromer se persoonlike probleme is, en of dit op ou kultuuruitinge gegrond is, en dus van kollektiewe aard is. Jung was ook van mening dat die karakters in ’n droom nie noodwendig betrekking hoef te hê op persone wat ’n rol in die dromer se lewe speel nie, maar ook sy eie persoonlikheid kan weerspieël. ’n Droom moet dus nie net objektief ontleed word nie, maar ook subjektief, met die betrokke persoon in gedagte.

Jung is bekend vir sy tipe-indeling van mense. Hy onderskei tussen ekstroverte, wat hulle op die buitewêreld rig, en introverte, mense wat in hulself gekeer is. Albei dié eienskappe kom in alle mense voor, maar die een oorheers altyd. Hy het ook vier psigologiese funksies onderskei: waarneming, intuïsie denke en gevoel. Volgens Jung vul die eerste twee funksies mekaar aan, asook die laaste twee. As ’n mens byvoorbeeld te veel klem op waarneming lê en intuïsie verwaarloos, kan hy siektesimptome ontwikkel, terwyl mense wat denke ten koste van gevoel ontwikkel, ook kan siek word, en omgekeerd.

Van Jung se pasiënte het dikwels ’n sirkelvormige figuur geteken. Dié sirkel het volgens hom baie met figure in Oosterse godsdienste, sogenaamde mandalas, ooreengestem. Psigiatriese pasiënte het dié figure as ’n soort beskerming teen invloede van buite beskou, as ’n soort towersirkel wat die pasiënt kon gebruik om te probeer verhoed dat hy innerlik heeltemal ineenstort. Die mandala is dus volgens Jung ’n simbool van integrasie wat in alle kulture waar dit voorkom, as ’n middel tot meditasie gebruik word. Dit stel die individu in staat om op homself te konsentreer.

In teenstelling met Freud, die grondlegger van die psigoanalise, en in ’n mindere mate Adler, die grondlegger van die individuele sielkunde, het Jung se analitiese sielkunde nie baie aanhang geniet nie. Een van die redes is moontlik dat sy geskrifte moeilik verstaanbaar en diepsinnig is, en dat baie mense nie die geduld of agtergrond het om dit te begryp nie. Die godsdienstige en mistieke aard van baie van Jung se geskrifte het ook probleme meegebring. Die feit dat hy ’n tyd lank nie afkerig was van Hitler se Nasionaal-Sosialisme nie, het baie mense ook ontstel. Sy menings word egter steeds verkondig, veral by die Jung-instituut in Zürich, wat in 1948 gestig is en waar terapeutiese metodes volgens sy idees toegepas word. Organisasies wat analitiese sielkundemetodes bestudeer en toepas, bestaan in verskeie lande.




</doc>
<doc id="129656" url="https://af.wikipedia.org/wiki?curid=129656" title="Dirkie van der Walt">
Dirkie van der Walt

Ds. Dirk Jacobus van der Walt (noemnaam Dirkie, Middelburg, Kaap, 30 Januarie 1914 – 3 September 2005) was tussen 1939 en 1979 predikant in vyf gemeentes of kombinasies van die Gereformeerde Kerke, waarna hy veldprediker en eindelik adjunk-kapelaan-generaal van die Suid-Afrikaanse Weermag geword het.

Dirkie van der Walt was die seun van Louis Stephanus en Maria van der Walt. Nadat hy sy skoolloopbaan voltooi het, waarskynlik aan die hoërskool op sy geboortedorp, het hy die grade B.A. en B.D. aan die PUK vir CHO en die Teologiese Skool Potchefstroom verwerf.

Ds. Van der Walt is in 1939 in sy eerste werkkring, Piet Retief-kombinasie, bevestig en sou daar bly tot 1942. Sy volgende arbeidsveld was steeds in Oos-Transvaal in die kombinasie Lydenburg/Belfast/Dullstroom, waarvoor hy op 9 Mei 1942 op Lydenburg bevestig is, tot 1944, waarna hy ’n beroep aangeneem het na Koster in Wes-Transvaal. Ná nog ’n kort bediening van sowat drie jaar, het hy in 1947 ’n beroep aanvaar na Rustenburg en daar gebly tot 1951. Sy laaste gewone leraarsamp in ’n gemeente was tot 1955 in Johannesburg-Wes.

In 1955, toe ds. Van der Walt aan die gemeente Pretoria-Suid verbonde was, het hy as veldprediker opgetree. Mettertyd sou hy baanbrekerswerk in die kapelaansdiens doen en eindelik vorder tot adjunk-kapelaangeneraal. Pretoria-Suid was met sy bevestiging net sowat twee jaar oud, waarvan Voortrekkerhoogte ’n wyk was, maar in Mei 1957 het die Gereformeerde kerk Voortrekkerhoogte van Pretoria-Suid afgestig, reeds 17 jaar ná die gelyknamige NG gemeente. Tydens ds. Van der Walt se bediening van 1957 tot 1979 het die Suid-Afrikaanse Weermag sterk in die omgewing uitgebrei en het voorstede soos Valhalla en Eldoraigne ook tot hul reg gekom sodat die gemeente uit militêre sowel as burgerlike lidmate bestaan het. 

Ds. Van der Walt sou later met groot geesdrif vertel van die voorreg wat hy gehad het om die weermagmanne geestelik en sosiaal te akkommodeer, maar ook van die verrykende ervaring om in die omgang met ander kerkgenootskappe ooreenkomste te probeer vind, pleks van oor verskille te struikel. Die gemeente het in 1959 grond aangebou vir ’n pastorie en ’n kerkgebou. Sewe jaar later het die owerheid self die kerkgebou op die hoek van Stephanus- en Schoemanstraat op staatsgrond opgerig.

In "Die Kerkblad" van April 2004 is spesiale aandag aan ds. Dirk van der Walt gegee onder die opskrif "Ons oudste predikant word 90". Oor die 90ste verjaardag is ook in die dagblaaie en oor die radio berig. Tydens sy verjaardagviering het prof. Ben de Klerk, ’n susterskind van ds. Van der Walt, genoem dat sy spesiale plek in die Gereformeerde Kerk ook erken is toe ’n eksemplaar van die nuwe Psalmboek aan hom oorhandig is by geleenthede van die ontvangsname daarvan. 

Die tekskeuse vir sy begrafnis was Ps. 116:15.

In 1942 is ds. Van der Walt, toe pas drie jaar in die bediening, deur Totius met Rika Kruger in die huwelik bevestig. Drie kinders, Louis, Elna en Kruger, is uit die huwelik gebeore. Mechiel en Leona Venter, wat sy lewensberig in die "Almanak" vir 2007 geskryf het, beskryf hom as "’n toegewyde pa en in krisistye ’n wyse raadgewer". Hulle skryf die egpaar was bekend vir hul gasvryheid en spanwerk. Hulle het hulle naderhand in die gemeente Pretoria-Brooklyn gevestig en ná sy emeritaat in 1979 opbouend tot die gemeente se aktiwtiteite bygedra. Vir die Bybelstudiegroep waarby hulle ingeskakel het, was hulle ’n bron van insig en wysheid. 

Die Venters skryf ds. en mev. Van der Walt was met hul geesdrif en lewenslus ’n toonbeeld van Jesaja 40:31, van dié wat so op die Here vertrou dat hulle hardloop sonder dat hulle moeg word en loop sonder om afgemat te raak.



</doc>
<doc id="129659" url="https://af.wikipedia.org/wiki?curid=129659" title="Hakea gibbosa">
Hakea gibbosa

Hakea gibbosa, ook bekend as harige hakea en as rotshakea, ‘n lid van die Proteaceae-familie, is met Wet 42 van 1937 in Suid-Afrika tot onkruid verklaar.

Hierdie plant is waarskynlik rond 1830 vir ‘n heiningplant uit Nieu-Suid-Wallis waar dit inheems voorkom, ingevoer. Teen 1910 is dit as vinnig-groeiend brandhout by Caledon aangeplant. Die plant aard besonder goed in die winterreënvalgebied in die Wes-Kaap. Dit kom daarom wydverspreid in die Kaapse Skiereiland (veral by Houtbaai), by Caledon en Hermanus en in die Franschhoekberge voor. Orals verdring dit daar die Kaapse fynbos.

Harige hakea kom voor as vertakte struike of klein boompies tot 3 m hoog. Dit het dik houtagtige wortels. Die stamme is dik, houtagtig met ‘n donkergrys bas en die takke is dig, bruinerig tot grys. Die blare is eenvoudig, grysgroen, naaldvormig, tot 80 mm lank, 1,5 mm in deursnee, stekelpuntig, met fyn haartjies en word later onbehaard. Geel blommetjies lewer die houtagtige skurwe vrugte wat gewoonlik in die okselknoppe gedra word. Die vrugte is 30 mm lank en 25 mm in deursnee en grys van kleur. Dit bevat twee sade, elkeen 10 mm lank en 8 mm breed met aan die bokant ‘n vleuel van 15 mm by 12 mm. Hulle word vrygestel na ‘n brand of as die moederplant sterf.

Rotshakea kom dikwels saam met syerige hakea (Hakea sericea) voor en is geneig om baie digte bosse te vorm wat die natuurlike plantegroei heeltemal verdring. Die probleem word vererger deur die feit dat hierdie plante reeds vrugte (dus sade) vorm as dit nog klein is, die struike boonop oud word en dit selfs in donker skaduwee goed groei. Daarom onderduk dit die groei van die Kaapse fynbos. Die plante gebruik so baie water dat dit die volume afloopwater van die berge na die damme aansienlik verminder.



</doc>
<doc id="129661" url="https://af.wikipedia.org/wiki?curid=129661" title="Gert Bester">
Gert Bester

Ds. Gert Barend Cornelius Bester (distrik Louis Trichardt, 14 Julie 1932 – 14 Desember 2002) was tussen 1959 en sy emeritaat in 1991 predikant in sewe gemeentes van die Gereformeerde Kerk (GKSA), waarvan een in die destydse Rhodesië, een in die Vrystaat, twee in Natal en drie in Transvaal. Hy het die onderskeiding dat hy in die Gereformeerde Kerk se byna 160-jarige bestaan die enige Bester-predikant was.

Gert Bester is op ’n plaas naby Trichardt gebore. Ná sy laerskooldae is hy na die Hoërskool Ben Viljoen op Groblersdal, waar hy in 1951 gematrikuleer het. Ds. L.S. Kruger, wat later jare sy mentor en vriend sou wees, het hom geïnspireer om vir predikant te leer. Hoewel Bester in die Nederduitsch Hervormde Kerk grootgeword het, was dit die Gereformeerde Kerk wat hom 'n beurs gegee en dit vir hom moontlik gemaak het om vir predikant te leer. Hy voltooi dan ook sy studie aan die Teologiese Skool Potchefstroom in 1958 met die grade B.A en Th.B. Uit sy huwelik omstreeks dié tyd met Anita Brits is twee dogters gebore, Alrina en Joné. Anita Bester is oorlede op 11 Desember 2013 op Langebaan, waar hul jongste dogter, Joné, woon.

In ds. Bester se 28 jaar in die bediening is hy 42 maal beroep. Dit verklaar moontlik waarom hy gemiddeld net vier jaar in ’n gemeente gebly het. In sy eerste werkkring, Beestekraal, is hy in 1959 bevestig as ook die gemeente se eerste predikant, maar vertrek in 1962 na Odendaalsrus 1962. Met die oog op die gemeente Odendaalsrus se vyftigste verjaardag in 1983 het ds. Bester sy herinneringe soos volg neergeskryf: "Wanneer ek terugpeins oor ons verbondenheid aan die Gereformeerde Kerk Odendaalsrus, dan was daar donker dae in ons gesinslewe, maar ook helder flitse in die bediening. Die beginmaande vir my en my vrou was baie moeilik omdat ons geworstel het met ons oudste dogtertjie van iets net meer as een en 'n half kilogram. So klein dat Jan en Dollie van Jaarsveld haar 'n 'klein bietjie niks' genoem het. Menslik gesproke het ons haar lewe te danke aan dr. Eksteen wat letterlik saam met ons dag en nag oor haar gewaak het. Bogenoemde stukkie intieme ouerbelewenis noem ek omdat dit 'n groot invloed op ons lewe gehad het en ook die aard van bediening beïnvloed het deurdat my vrou lank huisgebonde was. 

"Daar was egter nie net diep dale van beproewing nie, maar ook die heerlike bergspitse van bedieningsgenot: 'n gemeente wat altyd waarderend was ten opsigte van alle fasette van die arbeid wat ek daar in swakheid verrig het; 'n kerkraad wat my as jong predikant waarlik ondersteunend gebou het, my vir my latere dienswerk werklik toegerus het. Hierdie terugblik sal sonder 'n nagedagtenis aan die gemeenskap en die ander twee Afrikaanse kerke nie volledig wees nie. Die liefde en respek en waardering wat van hulle kant na my gekom het, bly een van my mooi herinneringe. Ja, ek 'dink' nie net terug aan Odendaalsrus Gemeente nie — Ek 'peins', en 'peins' is (’n) daad van verlange na dit wat was — want dit wat was het ons toegekom uit die Alwyse Raadsplan van 'n Ewige, Getroue, Verbonds-God. Daarom, wanneer ek terugpeins — aan Hom bo alles en almal, die eer uit dankbare harte."

Van Odendaalsrus het die gesin in 1965 na Rhodesië gegaan, waar ds. Bester predikant van die gemeente Salisbury was tot 1968. In daardie jaar is hy beroep as die eerste predikant van die nuwe gemeente Durban-Wes, waar sy sewe jaar lange bediening die langste van sy loopbaan sou word. Daarvan volg sowat vyf jaar van 1975 tot 1980 in Magol, ses van 1980 tot 1986 in Rustenburg-Wes 1980–1986 en eindelik vier jaar van 1987 tot hy sy emeritaat aanvaar in 1991 in Amanzimtoti, waarvan hy die tweede predikant was sedert afstigting van Durban in 1985. Ná aftrede het hy nog in talle gemeentes gehelp, maar veral in Namibië.

Ds. Bester was 25 jaar lank direkteur van die Maatskappy vir Europese Immigrasie. Vir hierdie diens het hy ’n goue penning ontvang. Hy was lid van die Kuratorium van die Teologiese Skool Potchefstroom en het etlike jare lank in die raad van die Gereformeerde Stigting gedien. Ook was hy lid van verskeie skole se beheerliggaam.

Ds. Theuns de Klerk, destyds van Okahandja, skryf in ds. Bester se lewensberig in die "Almanak" vir 2007: "’n Groot stem het stil geraak. In nederigheid en in ootmoed was hy getrou aan sy roeping as VDM – bedienaar van die Goddelike Woord." Hy skryf onder vyf hoofpunte: "Ds. Gert het alles vir die bediening gegee." Sy prediking was suiwer, kort, kragtig en diep treffend. Wat huisbesoek, betref, het hy die skape opgepas, versorg en met simpatieke omgee elkeen begelei. In sy kategese het hy op besonderse wyse die kinders – klein en groot – vir die lewe toegerus. Sy uitsonderlike kennis van kerkreg het hom op vergadering ’n groot rol laat speel in kerklike vergaderings. Wat die gemeenskap betref, het sy betrokkenheid en meelewing met alle mense meegebring dat hy ’n besonderse rol in die gemeenskap gespeel het. Talle van sy gemeentelede het hom vir sy welluidende stem onthou.

Ds. De Klerk skryf: "Ds. Gert het nooit erkenning gesoek nie, maar in nederigheid altyd gedien, tot op die end."

Volgens oorlewering het ds. Bester gesê: "As jy nie binne 20 min. jou sê (in 'n preek) kan sê nie, dan het jy'n probleem." Nog 'n wysheid van hom was: Daar is twee redes hoekom 'n predikant nie 'n beroep opvolg Namibië toe nie: óf sy kinders is al op skool óf dis te ver vir die predikant se vrou van haar ma af. Baie oudlidmate van hom onthou sy welluidende stem, wat sommige beskryf as die mooiste wat hulle al gehoor het.

Sy dogter Alrina vertel die volgende staaltjie: "Pappa het op 'n keer ook iewers gepreek in 'n klein kerkie. Vra toe mooi dat die mikrofoon afgesit word. Die koster wou nie. Dit is hier te kort en daar te lank, want die 'akoestiek' is nie so gaaf nie. Pappa klim toe maar op die kansel, staan terug, lees rustig die afkondigings . . . Die oomblik toe hy begin met 'Ons hulp is in die naam van die Here', sê daar 'n vrou kliphard: 'O hel, hy breek daai ding!' Dit is ook al wat ek op sy begrafnisbrief gesit het: ' 'n Groot stem is stil.'"



</doc>
<doc id="129667" url="https://af.wikipedia.org/wiki?curid=129667" title="Oorgang (sterrekunde)">
Oorgang (sterrekunde)

’n Oorgang in sterrekunde is wanneer ’n kleiner liggaam voor ’n groter liggaam verbybeweeg en ’n deel daarvan bedek, soos gesien vanuit ’n sekere gesigspunt. Die teenoorgestelde term is okkultasie, wanneer die voorste liggaam groter lyk en die agterste liggaam heeltemal bedek.

’n Voorbeeld van ’n oorgang is wanneer ’n planeet voor die Son verbybeweeg, soos van die Aarde af gesien. Dit kan gebeur met ’n binnekonjunksie, wanneer Mercurius of Venus tussen die Aarde en die Son inbeweeg en die drie liggame in ’n reguit lyn lê. Van buiteplanete soos Mars af het die Aarde ook ’n oorgang met die Son.

Die term kan ook gebruik word vir wanneer ’n maan verby een van die ander planete verbybeweeg soos van die Aarde af gesien, byvoorbeeld Io, Europa, Ganimedes en Kallisto voor Jupiter. 

’n Oorgang vereis dat drie liggame in ’n reguit lyn lê. In onlangse jare word talle eksoplanete opgespoor danksy hul oorgang met hul sterre. HD 209458 b is die eerste planeet wat so ontdek is.

’n Voorbeeld van ’n okkultasie is ’n sonsverduistering, wanneer die Maan voor die Son inbeweeg en die Son heeltemal of gedeeltelik bedek omdat die twee liggame van die Aarde af ewe groot lyk.

Op 3 Junie 2014 het die Curiosity-verkenningstuig op Mars ’n oorgang van Mercurius met die Son waargeneem – dit was die eerste keer dat ’n planeetoorgang vanaf ’n hemelliggaam benewens die Aarde waargeneem is.



</doc>
<doc id="129669" url="https://af.wikipedia.org/wiki?curid=129669" title="Anna Vorster">
Anna Vorster

Anna Dorothea Vorster (11 Junie 1912 – 24 Augustus 2005) was tussen 1935 en 1973 predikantsvrou in sewe gemeentes of kombinasies van die Gereformeerde Kerk, waarvan vyf in die destydse Transvaal en een elke in die Vrystaat en Noordoos-Kaapland. 

Vorster was ’n dogter van D.G.W. de Vos van die plaas Ebenhaezer, distrik Koffiefontein en sy eggenote, wie se naam die bron nie vermeld nie. Nadat sy gematrikuleer het, het sy na die Potchefstroomse Universiteitskollege gegaan vir verdere studie. In 1934 is sy getroud met prop. J.L. Vorster (1908–1990). Uit hul huwelik is twee dogters gebore.

As jong predikantsvrou het sy dadelik ’n geweldig groot taak gehad, want haar man was predikant van die kombinasie Piet Retief, wat ook Stegi, Goedgegun en Paulpietersburg ingesluit het. Ná ’n driejarige bediening van 1935 tot 1938, het die egpaar na Durban verhuis om predikantspaar van die plaaslike Gereformeerde kerk te word. In hul tyd, op 6 Desember 1939, is die benaming Dorkasvereniging in die Gereformeerde kerk Durban vervang deur die Gereformeerde Sustersvereniging – algemeen bekend as die GSV. Hoewel nuwe statute aanvaar is, het die nuwe vereniging (onder leiding van mev. ds. Vorster) dieselfde werk as sy voorganger bly verrig: In samewerking met die kerkraad en die JV is verkopings gereël en gehou; behoeftiges is versorg; Kerspakkies is geskenk aan oues van dae en siekes; finansiële steun is verleen aan verdienstelike sake soos die Kruger-weeshuis, die Sending, dowes, blindes en melaatses. Wyksusters het apart vergadering begin hou en op die maandelikse vergadering dan net verslag van hul werksaamhede kom doen. Dit het die susters in staat gestel om meer tyd in te ruim vir lesings en sangoefening tydens die vergaderings.

Ná nog ’n driejarige bediening het die egpaar Vorster na die Noord-Vrystaat vertrek waar hulle van 1942 tot 1944 gearbei het in die kombinasie Ventersburg, Kroonstad, Odendaalsrus, Theunissen (insluitende Winburg). Hul tweede stadsgemeente was aan die Rand, waar hulle van 1944 tot 1948 verbonde was aan die Gereformeerde kerk Johannesburg-Oos. 

Van Steynsburg was hulle die pastoriepraar van 1948 tot 1953, Bloemfontein-Wes van 1953 tot 1958 eindelik van Potchefstroom-Noord van 1958 tot 1973, die gemeente waar hulle die langste gebly het.

Gedurende al die jare het Anna Vorster opgetree as voorsitter van die sustersaksie in die verskillende gemeentes. Terwyl hulle in Kaapland was (Steynsburg), was sy vyf jaar lank voorsitter van Kaapland. Van 1953 tot 1958 het sy opgetree as voorsitter van die Sustersorganisasies van die Oranje-Vrystaat. Sy was dus 10 jaar lank lid van die Uniale Komitee waarin sy dikwels as hulpsekretaresse moes waarneem.



</doc>
<doc id="129670" url="https://af.wikipedia.org/wiki?curid=129670" title="Sont">
Sont

Die Sont (Deens: "Øresund", [ˈøːɐsɔnˀ]; Sweeds: "Öresund"; [œrɛˈsɵnːd]) is 'n noue seestraat wat Kopenhagen in Denemarke van Malmö in Swede skei en die Oossee met die Noordsee verbind.



</doc>
<doc id="129672" url="https://af.wikipedia.org/wiki?curid=129672" title="Black First Land First">
Black First Land First

Black First Land First (BLF) is 'n Pan-Afrikanistiese en rewolusionêre sosialistiese politieke party in Suid-Afrika. BLF is in 2015 deur Andile Mngxitama gestig nadat hy uit die Ekonomiese Vryheidsvegters (EFF) geskors is.



</doc>
<doc id="129674" url="https://af.wikipedia.org/wiki?curid=129674" title="Helgaard Steyn-toekenning">
Helgaard Steyn-toekenning

Die Helgaard Steyn-toekenning, ook bekend as die Helgaard Steyn-prys is ’n toekenning wat aan kunstenaars van woord, beeld en musiek gemaak word en is die grootste private prys vir kunste in Suid-Afrika. Die toekenning word deur die Helgaard Steyn Trust gemaak.

Die Helgaard Steyn Trust het tot stand gekom uit die boe­del van dr Jan Steyn, in lewe LV vir Potchefstroom en direk­teur van maat­skap­pye in die Rembrandt Groep. Die Trust is ver­noem na sy vader, ’n voor­ma­lige LPR van Bloemfontein en jonger broer van die laaste re­pu­bli­keinse president van die Oranje-Vrystaat, M.T. Steyn. 

Die Trust het ten doel die bevordering van die Afrikaanse kultuur en die bewaring van Vrystaatse plaaseiendomme. Die helfte van die opbrengs uit die huurgeld van die Trust se plase word jaarliks aangewend vir die Helgaard Steyn Toekenning ter bevordering van kultuur. Die toekenning word vierjaarliks om die beurt aan die beste komponis, kunsskilder, Afrikaanse skrywer en beeldhouer toegeken.

’n Beoordelaarspaneel van drie persone met een beoordelaar elk wat deur die Universiteit van die Vrystaat en die Noordwes-Universiteit aangewys word en die derde deur die twee aangewese beoordelaars, word versoek om ’n wenner vir die betrokke jaar se prys aan te wys. Die beoordelaars maak die toekenning aan enige Suid-Afrikaans-gebore kunstenaar wat in die vier jaar voor die toekenning ’n kunswerk gelewer het wat die mees verdienstelike werk in die betrokke dissipline is en wat publiek toeganklik bewaar word.







</doc>
<doc id="129681" url="https://af.wikipedia.org/wiki?curid=129681" title="Katedraal van Glasgow">
Katedraal van Glasgow

Die Katedraal van Glasgow (Engels: "Glasgow Cathedral", "High Kirk of Glasgow" of "St Mungo's Cathedral") is 'n Middeleeuse katedraal wat tans as vergaderplek van 'n gemeente van die Kerk van Skotland se Presbiterie van Glasgow dien. Die Katedraal van Glasgow is noord van High Street en oos van Cathedral Street vlakby die akademiese hospitaal "Glasgow Royal Infirmary" geleë, sowat een myl oos van die huidige middestad.

"Katedraal" word as historiese eretitel gebruik om na die kerkgebou te verwys. Die titel het sy oorsprong in die tyd voor die Skotse Hervorming toe die katedraal as Rooms-Katolieke moederkerk in die Aartsbisdom van Glasgow en sodoende as "cathedra" (setel) van die aartsbiskop van Glasgow gedien het (die huidige moederkerk en setel van die aartsbiskop is St. Andrew's-katedraal).

Die eerste Katedraal van Glasgow, wat van steen gebou is, is in 1136 onder biskop John (1117−1147) in teenwoordigheid van koning David I en sy hof gewy, maar is later blykbaar deur 'n brand vernietig. Die huidige Gotiese kerkgebou is in 1197 ingewy en is dus al meer as 800 jaar in gebruik, met enkele uitbreidings. Dit is die enigste Middeleeuse kerkgebou op die Skotse vasteland wat die beeldestorme en ander gewelddadige optrede van teenstanders van die Rooms-Katolieke geloof in die tyd van die Protestantse Hervorming vanaf 1560 oorleef en tot vandag bewaar gebly het. So dateer die katedraal se oop houtplafon uit die Middeleeue, met hout wat grotendeels in die 14de eeu bewerk is. 

Latere toevoegings sluit die kerktoring en die gebrandskilderde vensters in. Die oorspronklike kerktoring was 'n houtkonstruksie wat in die vroeë 15de eeu deur 'n bliksemslag aan die brand gesteek en vernietig is. In die volgende dekades het die huidige toring en sy agthoekige spits ontstaan. Die sogenaamde "Millennium Window" in die kerkskip se noordmuur is op 3 Junie 1999 deur Haar Koninklike Hoogheid Prinses Anne ingewy.

Volgens oorlewering het die katedraal se kripte regstreeks oor die plek ontstaan waar Sint Kentigern (ook Mungo genoem, 518−603) in 612 sy laaste rusplek gevind het. St Kentigern was die eerste biskop in die vroeg-Middeleeuse Koninkryk Strathclyde. Ná sy benoeming tot biskop deur koning Rhydderch Hael in 540 was St. Kentigern dertien jaar in Glasgow werksaam. Nadat plaaslike bewoners in opstand teen die nuwe godsdiens gekom het, was St. Kentigern genoodsaak om uit Strathclyde te vlug. In 581 het hy vanuit sy toevlugsoord, die klooster van St. David van Menevia, na Glasgow teruggekeer om sy sendingwerk voort te sit. 

In 1836 het die Katedraal van Glasgow Kroonbesit (dit wil sê staatsbesit) geword. Sedert 1857 word die hele katedraalgebou deur die staat (tans "Historic Scotland") bestuur wat sedertdien gedurig herstelwerk uitvoer.



</doc>
<doc id="129697" url="https://af.wikipedia.org/wiki?curid=129697" title="George Edward Moore">
George Edward Moore

George Edward Moore, bekend as G.E. Moore (Londen, 4 November 1873 - Cambridge, 24 Oktober 1958), was 'n invloedryke Engelse filosoof, wat later hoogleraar word aan die universiteit van Cambridge. Hy was, saam met Bertrand Russell, Ludwig Wittgenstein, en (voor hom) Gottlob Frege, een van die grondleggers van die analitiese filosofie.

Moore geniet bekendheid weens sy verdediging van die etiese nie-naturalisme, sy beklemtooning van die gesonde verstand in die filosofiese diskoers, en deur die na hom genoemde Paradoks van Moore. Hy word bewonder deur ander filosowe en deur die Bloomsburygroep, maar is (in teenstelling met sy vriend en kollega Russell) minder bekend buite die akademiese wêreld. Moore se essays getuig van 'n duidelike en omsigtige skryfstyl, en 'n metodiese en geduldige aanpak van filosofiese probleme.

Sy bekendste werke is die "Principia Ethica" waarin hy die term "naturalistiese dwaling" ("naturalistic fallacy") bekendstel en sy essays "The Refutation of Idealism, A Defence of Common Sense", en "A Proof of the External World".

Moore staan krities teenoor die filosofie omdat volgens hom dit geen vooruitgang maak nie. Hierdie gebrek staan in skrille kontras met die vordering in die natuurwetenskappe sedert die Renaissance. Hy loof gereeld die analitiese redenering vermoeë van Thales van Milete, 'n vroeë-Griekse filosoof. Moore is veral beindruk met sy analise van die betekenis van die term "landskap-argitektuur". Moore meen dat Thales se redeneerkuns 'n seldsaame voorbeeld was van filosofiese ondersoek met praktiese gevolge. Hy was daarnaas ook 'n belangrike kritikus van die Britse idealisme, waarmee hy self breek, en daarna die analitiese metode as alternatief help ontwikkel.

Hy is veral bekend vanweë sy felle stryd teen enige vorm van skeptisisme. Sy eie filosofie kan getipeer word as 'n gesonde verstand filosofie. Die filosoof Ernest Gellner stel dan ook datː "Descartes het op 'n tyd 'n filosofiese tradisie begin wat poog om alles te betwyfel. Moore begin ‘n ander deur ferm te weier om enigiets te betwyfel. [...] Moore weier om gesonde verstand by die deur te los saam met sy sambreel wanneer hy filosofie aanpak." Moore reageer veral sterk teen die skeptisisme wat die bestaan van 'n buitewêreld betwyfel soos die stelling dat ons nie verseker kan weet of daar hoegenaamd 'n buitewêreld sou bestaan nie. In wese bestaan sy standpunt uit twee argumente. Een is direk gerig aan Bertrand Russell, wat 'n soort van skeptisisme vooropstel. Moore stel egter dat mens hierby vier aannames moet doen:
Daar word egter geargumenteer dat daar geen rede is om te stel dat hierdie vier aannames meer waarskynlik is as aannames soos "hierdie potlood bestaan nie" of "jy is 'n bewuste wese". Hy skryf:

" Ek kan nie help om te antwoord nie. Dit lyk vir my meer seker dat ek weet dat dit 'n potlood is en dat jy bewus is, as wat enige een van hierdie vier aannames waar is, laat staan al vier. [...] Ek dink nie dit is rasioneel om so seker te wees van enige van hierdie vier proposisies nie as een van die proposisies waarvolgens ek weet dat dit 'n potlood is." 

Die bekendste argument is egter die tweede. Hier probeer hy om die kennis van die buitewêreld te demonstreer deur te verwys na sekere futiliteite waarvan ons so seker is dat hulle bestaan, en dus moet mens die bestaan van 'n buitewêreld erken. Hy skryf:

“Ek kan nou bewys dat daar twee menslike hande bestaan. Hoe? Deur my twee hande op te hou en te sê, as ek 'n gebaar met die regterhand maak, "Hier is een hand," en voeg by, soos ek nog 'n gebaar met die linkerhand maak, "en hier is 'n ander." En deur dit te doen, bewys ek daarmee "ipso facto" die bestaan van eksterne goed, julle kan almal sien dat ek dit in verskeie maniere doen; daar is geen nodigheid vir meer voorbeelde nie.”

Een van die belangrikste werke van Moore was sy in 1903 gepubliseerde "Principia Ethica". Moore se argument vir die nie-defineerbaarheid van die "goeie" en stel hiermee die konsep "naturalistiese dwaling" ("naturalistic fallacy") bekend. Dit word ook genoem die oop vraag argument en is volgens Moore 'n drogredenasie wanneer 'n filosoof die konsep van "die goeie" probeer fundeer in 'n "natuurlike" konsep soos genot of graad van beskaafdheid.

Teorieë wat hieronder val is byvoorbeeld die utilitarisme van Jeremy Bentham of die sosiale darwinisme van Herbert Spencer. Volgens Moore is sulke herdefinieerings van "die goeie" foutief omdat mens dan nog steeds kan vra of die sake (soos genot of beskawing) wel baie goed is. Hierdie vrae bly volgens Moore oop vir bespreking, terwyl as genot of beskawing werklik so goed is, sou dit triviale vrae wees om te beantwoord.

Moore word ook onthou vir die aandag wat hy vestig op die besonderse teenstrydigheid teenwoordig in die uitering van 'n sin soos; "Dit reën, maar ek glo dit nie." Dit is 'n raaisel wat nou algemeen bekend staan as Moore se paradoks. Terwyl dit tog op 'n bepaalde manier as onsinnig voorkom: dit is nie duidelik hoe mens kan glo dat dit reën, én tegelykertyd oortuig kan wees van die teendeel van hierdie stelling. Tog blyk dit ook nie ‘n logiese teenstrydigheid te wees nie, tussen "Dit reën" en "Ek glo nie dit reën nie." Dit is so omdat die eerste stelling oor die weer is en die tweede oor 'n person se geloof oor die weer en dit is dus logies moontlik dat dit mag reën self as die person nie glo dit reën nie. Hierdie paradoks het ook die werk van Ludwig Wittgenstein geinspireer. Hy het die paradoks beskou as die mees invloedryke filosofiese insig van Moore.




</doc>
<doc id="129707" url="https://af.wikipedia.org/wiki?curid=129707" title="Jan Krüger">
Jan Krüger

Ds. Jan Christoffel Krüger (19 November 1870 – Ladybrand, 26 Junie 1905) was van 1898 tot sy dood predikant van die Gereformeerde kerk Ladybrand, die enigste gemeente in sy kort loopbaan van net sewe jaar.

Die gemeente Ladybrand het reeds in Desember 1872 van Reddersburg afgestig, maar in die eerste 26 jaar van sy bestaan moes die lidmate tevrede wees met konsulentsbediening. Ná hul eerste predikant se dood in die ouderdom van 34 jaar, het die gemeente eers weer in 1911 ’n leraar gekry, in die persoon van ds. H.P.J. Pasch. Benewens dat hy sy studie aan die Teologiese Skool Burgersdorp voltooi het, is nie veel oor ds. Krüger se lewe bekend nie. Ná sy dood is hy in die hoofbegraafplaas op Ladybrand begrawe.



</doc>
<doc id="129708" url="https://af.wikipedia.org/wiki?curid=129708" title="Jeanette Toerien">
Jeanette Toerien

Jeanette Johanna van Sulk Toerien (21 November 1875 – 13 Januarie 1931 was 'n Suid-Afrikaanse komponis.

Toerien was die jongste suster van die digter J.P. Toerien, wat onder skuilnaam Jepete geskryf en verantwoordelik was vir die Afrikaans-Hollandse woorde van die eerste strofe van die volksliedjie "Sarie Marais". Toerien het op 24 Oktober 1903 in die huwelik getree met ds. Jacobus Rudolph Hugo, wat op 7 Oktober 1914 oorlede is. Hulle het nie kinders gehad nie. Hy was van 1902 tot 1907 predikant van die NG gemeente Rossville en van 1907 tot sy dood in die ouderdom van 38 van die NG gemeente Niekerkshoop. ’n Marmerplaat hang binne-in die kerk ter herinnering aan hom. 

Toerien was baie musikaal aangelê en voor haar huwelik was sy musiekonderwyseres in die Paarl. Sy het die musiek vir verskillende liedere van haar broer gekomponeer, soos "Afrikaner liid" en "De zon verdween aan hemeltrans". 'n Enkele daarvan is opgeneem in die bundel "20 Afrikaanse lidere met musiik" (1904).



</doc>
<doc id="129714" url="https://af.wikipedia.org/wiki?curid=129714" title="Hermia Jooste">
Hermia Jooste

Hermia Jooste (gebore De Wet, distrik Manana, Lichtenburg, Transvaal, 8 Februarie 1906 – Pretoria, 24 Maart 2004) was predikantsvrou in drie gemeentes van die Gereformeerde Kerk en van 1946 op Potchefstroom woonagtig waar haar man, prof. dr. J.P. Jooste (1900–1995), tot sy aftrede in 1970 aan die Teologiese Skool Potchefstroom verbonde was.

Hermia de Wet, 'n dogter van Wouter Johannes de Wet en Sophia Margaretha de Wet (née Geyer), het nadat sy die skooleindeksamen aan die Hoërskool Lichtenburg voltooi het, waarskynlik op Lichtenburg, na die Potchefstroomse Onderwyskollege gegaan, waar sy haar einde 1925 as onderwyseres bekwaam het. Van 1926 tot 1928 het sy eers op Sterkstroom-Wes, distrik Ventersdorp, en later op Manana (Lichtenburg) onderwys gegee, waarna sy op 31 Desember 1928 ontslag uit die onderwys gekry het.

Einde 1928 is sy met ds. J.P. Jooste getroud toe hy predikant was van Barkly-Oos. In 1931 het haar man predikant geword van Bethulie, waar hulle gewoon en gewerk het tot 1942, toe ds. Jooste ’n beroep na die pas gestigte gemeente Bloemfontein-Wes aangeneem het. In Bloemfontein het hulle gearbei tot 1946 toe haar man tot teologiese professor benoem is. Van toe af het sy saam met haar man tot sy dood in 1995, in Potchefstroom gewoon, en daarna tot en met haar dood in Huis Eikelaan in Potchefstroom.

Uit hul huwelik is vyf kinders gebore, onder wie die oudste seun, ds. J.A. Jooste (van 1955 tot aftrede in 1994 agtereenvolgens predikant van Koffiefontein, Windhoek, Burgersdorp en Noordrand.



</doc>
<doc id="129715" url="https://af.wikipedia.org/wiki?curid=129715" title="Hakea drupaceae">
Hakea drupaceae

Hakea drupaceae, ook bekend as soethakea, ‘n lid van die Proteaceae-familie, is met Wet 42 van 1937 in Suid-Afrika tot onkruid verklaar. Voorheen het die plant bekendgestaan as Conchium drupaceum en as Hakea suaveolens.

Soethakea is inheems in die suidweste van Wes-Australië. Daar kom hierdie droogtebestande plant in vlak rotsagtige gebied voor en word daar gebruik as windkering in tuine en langs paaie. Dit is vir die eerste maal beskryf deur Karl Friedrich von Gaertner. Sedertdien het die plant hom tuisgemaak in Suid-Afrika en Nieu-Seeland. In Suid-Afrika tref ons die plant aan hoofsaaklik in die kusberge: die Kaapse Skiereiland, Hottentots-Hollandberge, Franschhoek, Botrivier, Hawston en die berghange suid van Simonstad. In Suid-Afrika is die pant veral vir heinings, sierplante en vuurmaakhout aangeplant. Nou het dit handuitgeruk en kom dit in die veld en op verskeie berghellings voor.

Soethakea groei as struike en soms as klein boompies en word groter as die ander Hakea-spesies. Die stamme is yl en sagharig en word mettertyd kaal en donker bruin. Die veervormig-saamgestelde naaldvormige blare word tot 100 mm lank en is grysgroen. Roomkleurige blomme lei tot ellipsvormige houtagtige saadkokers (die vrugte) en is ‘n 25 mm lank en ‘n 20 mm breed met twee regop of ingebuigde apikale horings. Die oppervlak van die vrugte is blink, ligbruin, oortrek met donker vratjies en die vrugte word in bondels aan die plant gedra. Die twee swart sade in elke kokervrug is 7 mm lank en 3 mm breed met vlerke wat 10 mm lank en 6 mm breed is. Dit kan maklik van die ander twee soorte hakea onderskei word. Saadverspreiding vind gemaklik deur die wind plaas. Dit word ook deur water versprei. Die gevleuelde sade word na die plant sterf en na ‘n brand uit die houtagtige vrugte vrygestel. Dit versprei nie so vinnig as die ander twee soorte hakea nie, omdat die plant ten minste 6 jaar neem om volwasse te word.

Alhoewel soethakea nie so ‘n ernstige probleem soos die ander twee verklaarde hakea-onkruide is nie, moet dit nie toegelaat word om te groei nie. Dit hou ‘n ernstige bedreiging in vir die inheemse plante en diere. Ou struike hou ‘n groot gevaar in omdat vure daarin soveel warmer is as met gewone veldbrande. Dit kan die plant- en dierelewe heeltemal vernietig.



</doc>
<doc id="129717" url="https://af.wikipedia.org/wiki?curid=129717" title="Junkers CL.I">
Junkers CL.I

Die Junkers CL.I is 'n Duitse tweesitplek, monovlerk vegvliegtuig wat tydens die Eerste Wêreldoorlog diens gedoen het. Die prototipe het sy nooiensvlug voltooi op 4 Mei 1918. Dit was gebruik om teikens op die grond aan te val. 

Die prototipe, met 'n fabriek kodenaam van J.10, was toegerus met 'n Mercedes D.III motor van 160 perdekrag en "horn-balanced" rolroere. Produksie het na die nooiensvlug voltooi is begin en 47 eenhede was afgelewer voor die einde van die oorlog. Nie almal het die front bereik nie. Die produksie eenhede was egter toegerus met 180 perdekrag Mercedes D.IIIa motors en korter rolroere. Hulle was bewapen met twee 7.92 Spandau masjiengewere wat voor die vlieënier gemonteer was asook 'n Parabellum masjiengeweer wat op ring boaan die verkenner se sitplek gemonteer was. Daar was ook rakke aan weerskante van die romp, agter die verkenner se sitplek, waaraan granate en ander anti-personeel wapens gehaak kon word. Die "Junkers CL.I" was waarskynlik Duitsland se beste grondaanval vliegtuig maar het die front te laat bereik om 'n verskil te kon maak.

Drie eenhede was gebou as vlotter weergawes bekend as "CLS.I". Die vervanging van die wiele met vlotte het tot gevolg gehad dat die vliegtuig se lengte tot 8,95 m gerek is. Die vlerkspan is ook vergroot met 0.7 m. Alhoewel die vlotter weergawe swaarder was het die 195 perdekrag Bz.IIIb motor verseker dat die vliegtuig 'n spoed van 180 km/h kon bereik; vinniger as die land weergawe.

Sommige van die vliegtuie het in Finland en een of twee Baltiese State diens gedoen na die oorlog. Een model se kajuit was bedek met 'n dak en gebruik vir kommersiële doeleindes deur Junkers. Dit was vermoedelik geregistreer as D-78 op die Duitse Burgerlike Register.




</doc>
<doc id="129753" url="https://af.wikipedia.org/wiki?curid=129753" title="Hester Snyman">
Hester Snyman

Hester Anna Snyman (gebore Kruger, Steynsburg, 8 Augustus 1904 – Viljoenskroon, 1 September 1991) was van haar huwelik in 1929 tot 1946, toe haar man, dr. W.J. Snyman, benoem is tot hoogleraar aan die Teologiese Skool Potchefstroom, ’n predikantsvrou in twee gemeentes van die Gereformeerde Kerk.

Hester Kruger se ouers was Gert Hendrik Jacobus Kruger en Jeanette Francina de Klerk, wat op die plaas Kalkoenkrans geboer het. Sy het haar skoolopleiding aan die CNO-skool op Steynsburg ontvang en haar musiekopleiding aan die Konservatorium vir Musiek op Stellenbosch ontvang in die dae toe daar binne-in Doppers (lidmate van die Gereformeerde Kerk) in die Suidwes-Kaap was. Nadat sy vier jaar musiekonderwys op haar geboortedorp gegee het, is sy op 30 Desember 1929 daar met Willem Snyman getroud in die tyd dat hy predikant van die Gereformeerde kerk Venterstad was, nes sy oupa tot 1915. Sy was 25 en haar bruidegom 30. Haar skoonmoeder, Getruida Adriana Snyman, wat 10 jaar vantevore gesterf het, was ’n dogter van die Van Rooy-stamouers in Suid-Afrika, J.C. van Rooy en Anne Holsters. Haar man se vader, dr. P.C. Snyman van die gemeente Steynsburg, is in 1915 oorlede en so ook dié se oupa, ds. W.J. Snyman van die gemeente Venterstad, na wie Hester se man genoem is.

Uit hul huwelik is vier kinders gebore, van wie die eerste drie op Venterstad en die laaste op Burgersdorp: Philippus Christoffel (gebore 25 Januarie 1931), Jeanette Francina (gebore 15 April 1934), Gert Hendrik Jacobus (gebore 25 September 1937) en Gertruida Adriana (Truidie, gebore 22 Desember 1940 en oorlede op Bultfontein op 17 Junie 2013). Die Teologiese Skool se gedenkboek "My erfenis is vir my mooi" meld dat prof. Snyman se oudste seun ds. P.C. Snyman was, maar hul seun Philippus Christoffel was in werklikheid ’n staatsamptenaar. 

Terwyl ds. Snyman twee jaar lank in Nederland studeer het, het Hester Snyman haar musiekstudie voortgesit. Die egpaar het altesaam 15 jaar op Venterstad en anderhalf jaar te Krokodilrivier gewoon, waarna dr. Snyman hoogleraar aan die Teologiese Skool geword het. 



</doc>
<doc id="129759" url="https://af.wikipedia.org/wiki?curid=129759" title="Betsie van der Walt">
Betsie van der Walt

Elizabeth van der Walt (gebore Postma, noemnaam Betsie, (12 September 1909 – 23 Junie 2000) was van 1932 tot 1953 predikantsvrou in drie gemeentes van die Gereformeerde Kerk, waarna haar man, prof. Zeller van der Walt, hoogleraar aan die Teologiese Skool Potchefstroom was. Nadat hy in 1973 geëmeriteer het, het hulle ook nog van 1976 tot 1983 in die kombinasie Hennenman/Ventersburg gearbei. Hy is oorlede op 8 Oktober 1994.

Betsie Postma was ’n dogter van prof. Ferdinand Postma, eerste rektor van die onafhanklike PU vir CHO en sy vrou, Margaretha Jacoba Coetsee, afkomstig van Middelburg, Kaap. 

Betsie van der Walt en haar man het in die moeilike depressiejare aan die Rand gekom toe ds. Van der Walt van 1931 tot 1932 as hulp van ds. W.J. de Klerk in die gemeentes Johannesburg, Johannesburg-Wes, Johannesburg-Suid opgetree het. Van 1932 af het hulle 14 jaar lank in Johannesburg-Suid gearbei, toe haar man ’n beroep aanneem na Johannesburg-Noord (Melville). Hier het hulle al die noordelike voorstede van die Goudstad bedien en mev. Van der Walt het met groot sukses die susters in hierdie dele georganiseer tot ’n hegte sustersorganisasie wat besonder ywerig gewerk het. 

In 1950 het dr. Van der Walt ’n beroep aanvaar as die eerste leraar van die gemeente Potchefstroom-Noord. In dié nuut gestigte gemeente het mev. Van der Walt tydens drie jaar van arbeid goeie organisasiewerk gedoen. Die susters is saamgesnoer in ’n flukse sustersorganisasie en aan die universiteits- en normaalstudente is besonderse aandag gegee. In 1953 het dr. Van der Walt ’n benoeming as professor aan die Teologiese Skool aanvaar, terwyl mev. Van der Walt ’n ywerige lid van die Gereformeerde Sustersorganisasie gebly het en ’n ware steun vir haar man in sy belangrike taak.

Uit die huwelik is vier kinders gebore, maar die jongste dogtertjie is vroeg oorlede. Hul seun ds. P.J. van der Walt, wat aan die einde van 1968 sy studie aan die Teologiese Skool voltooi het, sê gemeentes tot sy aftrede in 2008 was: Marble Hall 1969–1975, Durban-Wes 1975–1982 en Bethlehem 1982–2008. 'n Dogter, Magrietha, is getroud met ds. A.Z. Pelser (Bethulie 1958–1964, Phalaborwa 1964–1970, Oos-Moot 1970–1999). Dié egpaar se seun Abri het ook predikant geword. 



</doc>
